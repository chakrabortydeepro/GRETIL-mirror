<!DOCTYPE html><html xmlns="http://www.w3.org/1999/xhtml">
   <head>
      <meta http-equiv="Content-Type" content="text/html; charset=UTF-8" />
      <meta name="viewport" content="width=device-width, initial-scale=1.0" />
      <title>Īśopaniṣad (or Īśāvāsyopaniṣad), Kāṇva recension with the commentary ascribed to Śaṃkara (GRETIL)
	</title>
      <style>@font-face {
    font-family: LinuxLibertineDisplay0Regular, times, serif;
    src: url(fonts/LinLibertine_DR.woff);
}
* {box-sizing: border-box;}
body {background-color: #FFFFFF; font-family: 'LinuxLibertineDisplayORegular'; font-weight: normal; font-style: normal; font-size: 18px; padding: 20px 100px 20px; width: 1600px;}

ul {list-style: circle;}

ul.dash {list-style: none; margin-left: .5em; padding-left: .5em;}
ul.dash > li:before {display: inline-block; content: "–"; width: 1em; margin-left: 0em;}

a:link {color: black; text-decoration: underline;}
a:visited {color: black; text-decoration: underline;}
a:hover {color: black; text-decoration: none;}
a:active {color: black; text-decoration: underline;}

p {padding-left: .5em; padding-right: .5em;}

h4 {margin-bottom: 0px;}
mark {background-color: #FFFFCC;}
q:before {content: "»";}
q:after {content: "«";}

.noindent {padding: 0px;}
.comm {padding-left: 1em; padding-right: 1em;}
.app {width: 80%; text-align: right; font-size: 14px; padding-left: 1em;}
.lem {display:inline-block;}
.ref {font-size: 14px; padding: inherit;}
.lb {font-weight: bold; font-size: 14px;}
.lb:before {content: "["}
.lb:after {content: "]"}
.pb {font-weight: bold; font-size: 14px;}
.pb:before {content: " ["}
.pb:after {content: "] "}
.note {font-weight: bold; font-size: 14px;}
.note:before {content: " ["}
.note:after {content: "] "}
.subhead {font-weight: bold; font-size: 14px;}
.appnote {font-size: 14px;}
.appnote:before {content: " ["}
.appnote:after {content: "] "}
.hi {font-style: italic}
.sic:before {content: "†"}
.sic:after {content: "†"}
.corr {color: #008000;}
.supplied {color: #1E90FF;}
.surplus {color: #ff3333;}
.unclear {color: #D2B48C;}

/* custom renditions */
.b, .bf, .textbf, .bold {font-weight: bold}
.i, .it, .textit, .italic {font-style: italic}
.u, .underline {text-decoration: underline}
.blue {color: #0000e6;}
.red {color: #b30000;}

.row:after {content: ""; display: table; clear: both;}
.column {float: left; width: 50%; padding-left: .5em; padding-right: .5em;}
.analysis {font-size: 14px; color: #0066ff; padding-left: .5em; padding-right: .5em; padding-top: .1em;}
.analysis:before {content: "["}
.analysis:after {content: "]"}

div.wapp:hover  span.lem {background-color: #FFFFCC;}

@media screen and (max-width: 800px) {
    body {font-size: 16px;}
    .column {width: 100%;}
    .analysis {width: 100%;}
}

@media screen and (max-width: 1200px) {
    body {padding: 10px;}
    .app {width: 90%;}
}

@media only screen and (max-width: 1600px) {
    body {width: auto; padding: 20px;}
}

#toc_container {background: #f9f9f9 none repeat scroll 0 0; border: 1px solid #aaa; display: table; font-size: 95%; margin-bottom: 1em; padding: 1em; width: auto;}
.toc_title {font-weight: 700; text-align: center;}	  
#toc_container li, #toc_container ul, #toc_container ul li{list-style: outside none none !important; padding-left: .5em;}
</style>
   </head>
   <body>
      <h1>Īśopaniṣad (or Īśāvāsyopaniṣad), Kāṇva recension with the commentary ascribed to Śaṃkara</h1>
      <h2>Header</h2>
      <p>
         This file is an html transformation of <a href="http://gretil.sub.uni-goettingen.de/gretil/corpustei/sa_IzopaniSad-or-IzAvAsyopaniSadkANva-recension-comm.xml">sa_IzopaniSad-or-IzAvAsyopaniSadkANva-recension-comm.xml</a> with a rudimentary header. For a more extensive header please refer to the source
         file.
         </p>
      <p class="noindent"><b>Data entry: </b>members of the Sansknet Project</p>
      <p class="noindent"><b>Contribution: </b>members of the Sansknet Project</p>
      <p class="noindent"><b>Date of this version: </b>2020-07-31</p>
      <h4>
         <if test="fileDesc/sourceDesc/@xml:id" id=""></if>
         	  Source:
         	</h4>
      <ul class="dash">
         <li>.</li>
      </ul>
      <p class="noindent"><b>Publisher: </b>Göttingen Register of Electronic Texts in Indian Languages (GRETIL), SUB Göttingen</p>
      <h4>Licence:</h4>
      <p>This e-text was provided to GRETIL in good faith that no copyright rights have been
         infringed.
         	 If anyone wishes to assert copyright over this file, please contact the GRETIL management
         at gretil(at)sub(dot)uni-goettingen(dot)de.
         	 The file will be immediately removed pending resolution of the claim.</p>
      <p><a href="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International
            License.</a></p>
      <h4>Interpretive markup:</h4>
      <ul class="dash">
         <li><span class="hi">highlighted text</span></li>
      </ul>
      <h4>Notes:</h4>
      <notesStmt xmlns="http://www.tei-c.org/ns/1.0">
         	
         <p xmlns="http://www.w3.org/1999/xhtml">This file has been created by mass conversion of GRETIL's Sanskrit corpus from <a href="http://gretil.sub.uni-goettingen.de/gretil/1_sanskr/1_veda/4_upa/isupsb_u.htm">isupsb_u.htm</a>. Due to the heterogeneity of the sources the header markup might be suboptimal. For
            the sake of transparency the header of the legacy file is documented in the &lt;note&gt; element below:</p>
         	
         <p xmlns="http://www.w3.org/1999/xhtml">
            	 Isa-Upanisad (Isopanisad or Isavasyopanisad),
            <br />Kanva recension with the commentary ascribed to Samkara
            <br />
            <br />Input by Input by members of the Sansknet project
            <br />(formerly: www.sansknet.org)
            <br />[GRETIL-Version: 2018-08-02]
            <br />
            <br />Revision:
            <br /> 2018-08-02: syayambhūr corrected to svayambhūr in IsUp_8 by Jovan Jakić
            <br />
            <br />STRUCTURE OF REFERENCES
            <br />IsUp_n = mūla text
            <br />IsUpBh_n = Śaṃkara's Bhasya
            <br />
            <br />MARKUP
            <br /><span class="bold">mūla</span>
            
            <br />
            <br />ADDITIONAL NOTES
            <br />This GRETIL version has been converted from a custom Devanagari encoding.
            <br />Therefore, word boundaries are usually not marked by blanks.
            <br />These and other irregularities cannot be standardized at present.
            <br />
            <br />The mula text has been checked against the ed. by V.P. Limaye and R.D. Vadekar
            <br />(Eighteen Principal Upanisads, vol. 1, Poona 1958).
            <br />
            <br />The text of the commentary is not proofread!
            	</p>
         </notesStmt>
      <h4>Revisions:</h4>
      <ul class="dash">
         <li>2020-07-31: TEI encoding by mass conversion of GRETIL's Sanskrit corpus</li>
      </ul>
      <hr />
      <h2>Text</h2>
      <div xml:lang="sa-Latn">
         
         
         <p>Īśa-Upaniṣad (Īśopaniṣad or Īśāvāsyopanisad), Kāṇva recension with the commentary
            ascribed to Śaṃkara</p>
         
         
         <p><span class="bold">oṃ</span></p>
         
         
         <p>tat sad brāhmaṇe namaḥ</p>
         
         
         <p><span class="bold">īśāvāsyopaniṣad</span></p>
         
         
         <p>
            oṃ pūrṇam adaḥ pūrṇam idaṃ pūrṇāt pūrṇam udacyate /<br />
            pūrṇasya pūrṇam ādāya pūrṇam evāvaśiṣyate //
            </p>
         
         
         <p>oṃ śāntiḥ śāntiḥ śāntiḥ /</p>
         
         
         <p>īśā vāsyamityādayo mantrāḥ karmasvaviniyuktāḥ /
            teṣāmakarmaśeṣasyātmano yāthātmyaprakāśakatvāt /
            yāthātmyaṃ cātmanaḥ śuddhatvāpāpaviddhatvaikatvanityatvāśarīratvasarvagatatvādi vakṣyamāṇam
            /
            tacca karmaṇā virudhyeteti yukta evaiṣāṃ karmasvaviniyogaḥ /
            na hyevaṃ lakṣaṇamātmano yāthātmyamutpādyaṃ vikāryamāpyaṃ saṃskāryaṃ kartṛbhoktṛrūpaṃ
            vā yena karmaśeṣatā syāt /
            sarvāsāmupaniṣadāmātmayāthātmyanirūpaṇenaiva upakṣayāt /
            gītānāṃ mokṣadharmāṇāṃ caivaṃ paratvāt /
            tasmādātmano 'nekatvakartṛtvabhoktṛtvādi cāśuddhatvāpāpaviddhatvādi copādāya lokabuddhisiddhakarmāṇi
            vihitāni /
            yo hi karmaphalenārthī dṛṣṭena brahmavarcasādinādṛṣṭena svargādinā ca dvijātirahaṃ
            na kāṇakubjatvādyanadhikāraprayojakadharmavānityātmānaṃ manyate so 'dhikriyate karmasviti
            hyadhikāravido vadanti /
            tasmādete mantrā ātmano yāthātmyaprakāśanena ātmaviṣayaṃ svābhāvikamajñānaṃ nivartayantaḥ
            śokamohādisaṃsāradharmavicchittisādhanamātmaikatvādivijñānamutpādayanti /
            ityevamuktādhikāryabhidheyasambandhaprayojanānmantrānsaṃkṣepato vyākhyāsyāmaḥ /</p>
         
         
         <p><span class="bold">oṃ</span>
            <span class="bold">īśā vāsyam idaṃ sarvaṃ yat kiñca jagatyāṃ jagat |
               tena tyaktena bhuñjīthā mā gṛdhaḥ kasya sviddhanam || IsUp_1 ||</span></p>
         
         
         <p>īśā īṣṭa itīṭ teneśā /
            īśitā parameśvaraḥ paramātmā sarvasya /
            sa hi sarvamīṣṭe sarvajantūnāmātmā sanpratyagātmatayā tena svena rūpeṇātmaneśā vāsyamācchādanīyam
            /
            kim? idaṃ sarva yatkiñca yatkiñcijjagatyāṃ pṛthivyāṃ jagattatsarvaṃ svenātmanā īśena
            pratyagātmatayāhamevedaṃ sarvamiti paramārthasatyarūpeṇānṛtamidaṃ sarvaṃ carācaramācchādanīyaṃ
            svena paramātmanā /
            yathā candanāgarvāderudakādisambandhajakledādijamaupādhikaṃ daurgandhyaṃ tatsvarūpanigharṣaṇena
            ācchāghate svena pāramārthikena gandhena /
            tadvadeva hi svātmani adhyastaṃ svābhāvikaṃ kartṛtvabhoktṛtvādilakṣaṇaṃ jagadadvaitarūpaṃ
            jagatyāṃ pṛthivyām, jagatyāmiti upalakṣaṇārthatvātsarvameva nāmarūpakarmākhyaṃ vikārajātaṃ
            paramārthasatyātmabhāvanayā tyaktaṃ syāt /
            evamīśvarātmabhāvanayā yuktasya putrādyeṣaṇātrayasaṃnyāsa evādhikāro na karmasu /
            tena tyaktena tyāgenetyarthaḥ /
            na hi tyakto mṛtaḥ putro vā bhṛtyo vā ātmasambandhitāyā abhāvāt ātmānaṃ pālayati atastyāgena
            ityayameva vedārthaḥ-- bhuñjīthāḥ pālayethāḥ /
            evaṃ tyaktaiṣaṇastvaṃ mā gṛdhaḥ gṛdhimākāṅkṣāṃ mā kārṣīrdhanaviṣayām kasyasviddhanaṃ
            kasyacitparasya svasya vā dhanaṃ mā kāṅkṣīrityarthaḥ /
            svidityanarthako nipātaḥ /
            athavā mā gṛdhaḥ /</p>
         
         
         <p>
            kasmāt? kasyasviddhanamityākṣepārtho na kasyaciddhanamasti yadgṛdhyeta /<br />
            ātmaivedaṃ sarvamitīśvarabhāvanayā sarvaṃ tyaktamata ātmana evedaṃ sarvamātmaiva ca
            sarvamato mithyāviṣayāṃ gṛdhiṃ mā kārṣīrityarthaḥ //IsUpBh_1//
            </p>
         
         
         <p>evamātmavidaḥ putrādyeṣaṇātrayasaṃnyāsenātmajñānaniṣṭhatayātmā rakṣitavya ityeṣa vedārthaḥ
            /
            atha itarasyānātmajñatayā ātmagrahaṇāya aśaktasyedamupadiśati mantraḥ--</p>
         
         
         <p><span class="bold">kurvann eveha karmāṇi jijīviṣecchataṃ samāḥ |
               evaṃ tvayi nānyatheto 'sti na karma lipyate nare || IsUp_2 ||</span></p>
         
         
         <p>kurvanneva iha nivartayanneva karmāṇyagnihotrādīni jijīviṣejjīvitumicchecchataṃ śatasaṅkhyākāḥ
            samāḥ saṃvatsarān /
            tāvaddhi puruṣasya paramāyurnirūpitam /
            tathā ca prāptānuvādena yajjijīviṣecchataṃ varṣāṇi tat kurvanneva karmāṇītyetadvidhīyate
            /</p>
         
         
         <p>evamevamprakāreṇa tvayi jijīviṣati nare naramātrābhimāninīta etasmādagnihotrādīni
            karmāṇi kurvato vartamānātprakārādanyathā prakārāntaraṃ nāsti yena prakāreṇāśubhaṃ
            karma na lipyate karmaṇā na lipyata ityarthaḥ /
            ataḥ śāstravihitāni karmāṇyagnihotrādīni kurvanneva jijīviṣet /</p>
         
         
         <p>kathaṃ punaridamavagamyate pūrveṇa saṃnyāsino jñānaniṣṭhoktā dvitīyena tadaśaktasya
            karmaniṣṭheti /</p>
         
         
         <p>ucyateḥ jñānakarmaṇorvirodhaṃ parvatavadakampyaṃ yathoktaṃ na smarasi kim /
            ihāpyuktaṃ 'yo hi jijīviṣet sa karma kurvan' 'īśāvāsyamidaṃ sarvam' 'tena tyaktena
            bhuñjīthāḥ' 'mā gṛdhaḥ kasyasviddhanam' iti ca /
            'na jīvite maraṇe vā gṛdhiṃ kurvītāraṇyamiyāditi ca param ; tato na punariyāt' iti
            saṃnyāsāsanāt /
            ubhayoḥ phalabhedaṃ ca vakṣyati /</p>
         
         
         <p>imau dvāveva panthānāvanuniṣkrāntatarau bhavataḥ kriyāpathaścaiva purastātsaṃnyāsaścottareṇa
            /
            nivṛttimārgeṇa eṣaṇātrayasya tyāgaḥ /
            tayoḥ saṃnyāsapatha evātirecayati /
            "nyāsa evātyarecayat"iti ca taittirīyake /</p>
         
         
         <p>
            "dvāvimāvatha panthānau yatra vedāḥ pratiṣṭhitāḥ /<br />
            pravṛttilakṣaṇo dharmo nivṛttaśca vibhāvitaḥ" //
            </p>
         
         
         <p>ityādi putrāya vicārya niścitamuktaṃ vyāsena vedācāryeṇa bhagavatā vibhāgañcānayoḥ
            darśayiṣyāmaḥ //IsUpBh_2//</p>
         
         
         <p>athedānīmavidvannindārtho 'yaṃ mantra ārabhyate --</p>
         
         
         <p><span class="bold">asuryā nāma te lokā andhena tamasāvṛtāḥ |
               tāṃste pretyābhigacchanti ye ke cātmahano janāḥ || IsUp_3 ||</span></p>
         
         
         <p>asuryāḥ paramātmabhāvamadvayamapekṣya devādayo 'pyasurāsteṣāñca svabhūtā lokā asuryā
            nāma /
            nāmaśabdo 'narthako nipātaḥ /
            te lokāḥ karmaphalāni /
            lokyante dṛśyante bhujyanta iti janmāni /
            andhenādarśanātmakenājñānena tamasāvṛtā ācchāditāḥ tāṃsthāvarāntānpretya tyaktvemaṃ
            dehamabhigacchanti yathākarma yathāśrutam /</p>
         
         
         <p>ātmānaṃ ghnantītyātmahanāḥ /
            
            <p>
               ke te janāḥ ye 'vidvāṃsaḥ /<br />
               kathaṃ ta ātmānaṃ nityaṃ hiṃsanti /<br />
               avidyādoṣeṇa vidyamānasyātmanaḥ tiraskaraṇāt vidyamānasya ātmano yatkāryaṃ phalamajarāmaratvādisaṃvedanalakṣaṇaṃ
               taddhatasyeva tirobhūtaṃ bhavatīti prākṛtāvidvāṃso janāḥ janāḥ ātmahana ucyante /<br />
               tena hyātmahananadoṣeṇa saṃsaranti te //IsUpBh_3//
               </p>
         </p>
         
         
         <p>yasyātmano hananādavidvāṃsaḥ saṃsaranti tadviparyayeṇa vidvāṃso janā mucyante te nātmahanaḥ
            tat kīghśamātmatacvamityucyate--</p>
         
         
         <p><span class="bold">anejad ekaṃ manaso javīyo nainaddevā āpnuvanpūrvamarṣat |
               taddhāvato 'nyānatyeti tiṣṭhat tasminn apo mātariśvā dadhāti || IsUp_4 ||</span></p>
         
         
         <p>anejat na ejat /
            ejṛ kampane, kampanaṃ calanaṃ svāvasthāpracyutistadvarjitaṃ sarvadaikarūpamityarthaḥ
            /
            taccaikaṃ sarvabhūteṣu manasaḥ saṅkalpādilakṣaṇād javīyo javavattaram /</p>
         
         
         <p>kathaṃ viruddhamucyate dhruvaṃ niścalamidaṃ manaso javīya iti ca /
            naiṣa doṣaḥ /
            nirupādhyupādhimattvenopapatteḥ tatra nirupādhikena svena rūpeṇocyate anejadekamiti
            manaso 'ntaḥkaraṇasya saṅkalpavikalpalakṣaṇasyopādheranuvarttanād iha dehasthasya
            manaso brahmalokādidūragamanaṃ saṅkalpena kṣaṇamātrādbhavatītyato manaso javiṣṭhatvaṃ
            loke prasiddham /
            tasmin manasi brahmalokādīn drutaṃ gacchati sati prathamaṃ prāpta ivātmacaitanyāvabhāso
            gṛhyate 'to manaso javīya ityāha /
            nainaddevā dyotanāddevāścakṣurādīnīndriyāṇyetatprakṛtamātmatattvaṃ nāpnuvanna prāptavantaḥ
            /
            tebhyo mano javīyaḥ manovyāpāravyavahitatvād ābhāsamātramapi ātmano naiva devānāṃ
            viṣayībhavati /</p>
         
         
         <p>yasmājjavanānmanaso 'pi pūrvamarṣat pūrvameva gataṃ vyomavadvyāpitvāt sarvavyāpi tadātmatattva
            sarvasaṃsāradharmavarjitaṃ svena nirupādhikena svarūpeṇāvikriyameva sadupādhikṛtāḥ
            sarvāḥ saṃsāravikriyā anubhavatītyavivekināṃ mūḍhānāmanekamiva ca pratidehaṃ pratyavabhāsata
            ityetadāha /</p>
         
         
         <p>taddhāvato drutaṃ gacchato 'nyānātmavilakṣaṇānmanovāgindriyaprabhṛtīnatyeti atītya
            gacchati iva /
            ivārthaṃ svayameva darśayati tiṣṭhaditi svayamavikriyameva sadityarthaḥ /</p>
         
         
         <p>tasminnātmatattve sati nityacaitanyasvabhāve mātariśvā vāyuḥ sarvaprāṇabhṛt kriyātmako
            yadāśrayāṇi kāryakaraṇajātāni yasminnotāni protāni ca yatsūtrasaṃjñakaṃ sarvasya jagato
            vighārayitṛ sa mātariśvā; apaḥ karmāṇi prāṇināṃ ceṣṭālakṣaṇāni, agnyādityaparjanyādīnāṃ
            jvalanadahanaprakāśābhivarṣaṇādilakṣaṇāni dadhāti vibhajati ityarthaḥ /</p>
         
         
         <p>dhārayatīti vā"bhīṣāsmādvātaḥ pavate" (tai. u. 2 / 8 / 1) ityādi śrutibhyaḥ /
            sarvā hi kāryakaraṇādivikriyā nityacaitanyātmasvarūpe sarvāspadabhūte satyeva bhavantītyarthaḥ
            //IsUpBh_4//</p>
         
         
         <p>na mantrāṇāṃ jāmitāstiti pūrvamantroktamapyartha punarāha--</p>
         
         
         <p><span class="bold">tad ejati tan naijati tad dūre tad v antike |
               tad antar asya sarvasya tad u sarvasyāsya bāhyataḥ || IsUp_5 ||</span></p>
         
         
         <p>tadātmatattvaṃ yatprakṛtaṃ tadejati calati tadeva ca naijati svato naiva calati svato
            'calameva sat
            calatīvetyarthaḥ /
            kiñca taddūre varṣakoṭiśatairapyaviduṣāmaprāpyatvād dūra iva /
            tad u antike iti cchedaḥ /
            tadvantike samīpe 'tyantameva viduṣāmātmatvānna kevalaṃ dūre 'ntike ca /
            tadantarabhyantare 'sya sarvasya"ya ātmā sarvāntaraḥ"(bṛ. u. 3 / 4 / 1) iti śruteḥ
            asya sarvasya jagato nāma rūpakriyātmakasya tadu api sarvasya asya bāhyato vyāpakatvādākāśavanniratiśayasūkṣmatvād
            antaḥ /
            "prajñānaghana eva"(bṛ. u. 4 / 5 / 13) iti ca śāsanānnirantaraṃ ca //IsUpBh_5//</p>
         
         
         <p><span class="bold">yas tu sarvāṇi bhūtāny ātmany evānupaśyati |
               sarvabhūteṣu cātmānaṃ tato na vijugupsate || IsUp_6 ||</span></p>
         
         
         <p>
            yaḥ parivrāḍ mumukṣuḥ sarvāṇi bhūtānyavyaktādīni sthāvarāntāni ātmanyevānupaśyatyātmavyatiriktāni
            na paśyatītyarthaḥ, sarvabhūteṣu ca teṣveva cātmānaṃ teṣām api bhūtānāṃ svamātmānamātmatvena
            yathāsya dehasya kāryakaraṇasaṅdhātasyātmā ahaṃ sarvapratyayasākṣibhūtaścetayitā kevalo
            nirguṇo 'nenaiva svarūpeṇāvyaktādīnāṃ sthāvarāntānāmahamevātmeti sarvabhūteṣu cātmānaṃ
            nirviśeṣaṃ yastvanupaśyati sa tatastasmādeva darśanānna vijugupsate vijugupsāṃ ghṛṇāṃ
            na karoti /<br />
            prāptasyaivānuvādo 'yam /<br />
            sarvā hi ghṛṇātmano 'nyadduṣṭaṃ paśyato bhavati, ātmānamevātyantaviśuddhaṃ nirantaraṃ
            paśyato na ghṛṇānimittam arthāntaramastīti prāptameva /<br />
            tato na vijugupsata iti //IsUpBh_6//
            </p>
         
         
         <p>imamevārthamanyo 'pi mantra āha--</p>
         
         
         <p><span class="bold">yasmin sarvāṇi bhūtāny ātmaivābhūd vijānataḥ |
               tatra ko mohaḥ kaḥ śoka ekatvam anupaśyataḥ || IsUp_7 ||</span></p>
         
         
         <p>
            yasminkāle yathoktātmani vā tānyeva bhūtāni sarvāṇi paramārthātmadarśanādātmaivābhūd
            ātmaiva saṃvṛtaḥ paramārthavastu vijānataḥ tatra tasminkāle tatrātmani vā ko mohaḥ
            kaḥ śokaḥ /<br />
            śokaśca mohaśca kāmakarmabījam ajānato bhavati /<br />
            na tvātmaikatvaṃ viśuddhaṃ gaganopamaṃ paśyataḥ ko mohaḥ kaḥ śoka iti śokamohayoravidyākāryayorākṣepeṇa
            asambhavapradarśanāt sakāraṇasya saṃsārasyātyantamevocchedaḥ pradarśito bhavati //IsUpBh_7//
            </p>
         
         
         <p>yo 'yamatītairmantrairukta ātmā sa svena rūpeṇa kiṃlakṣaṇa ityāhāyaṃ mantraḥ--</p>
         
         
         <p><span class="bold">sa paryagāc chukram akāyam avraṇam asnāviraṃ śuddham apāpaviddham |
               kavir manīṣī paribhūḥ svayambhūr yāthātathyator 'thān vyadadhāc chāśvatībhyaḥ samābhyaḥ
               || IsUp_8 ||</span></p>
         
         
         <p>sa yathokta ātmā paryagāt pari samantādagādgatavānākāśavadvyāpī ityarthaḥ /
            śukraṃ śuddhaṃ jyotiṣmaddīptimānityarthaḥ /
            akāyamaśarīro liṅgaśarīravarjita ityarthaḥ /
            avraṇam akṣatam /
            asnāviraṃ snāvāḥ śirā yasminna vidyanta ityasnāviram /
            avraṇamasnāviramityābhyāṃ sthūlaśarīrapratiṣedhaḥ /
            śuddhaṃ nirmalamavidyāmalarahitamiti kāraṇaśarīrapratiṣedhaḥ /
            apāpaviddhaṃ dharmādharmādipāpavarjitam /
            śukramityādīni vacāṃsi pulliṅgatvena pariṇeyāni /
            sa paryagādityupakramya kavirmanīṣītyādinā pulliṅgatvenopasaṃhārāt /</p>
         
         
         <p>kaviḥ krāntadarśī sarvādṛk /
            "nānyo 'to 'sti draṣṭā"(bṛ. u. 3 / 8 / 11) ityādiśruteḥ /
            maniṣī manasa īṣitā sarvajña īśvara ityarthaḥ /
            paribhūḥ sarveṣāṃ paryupari bhavatīti paribhūḥ /
            svayambhūḥ svayameva bhavatīti /
            yeṣāmupari bhavati yaścopari bhavati sa sarvaḥ svayameva bhavatīti svayambhūḥ /</p>
         
         
         <p>sa nityamukta īśvaro yāthātathyataḥ sarvajñatvādyathātathābhāvo yāthātathyaṃ tasmādyathābhūtakarmaphalasādhanator'thān
            karttavyapadārthān vyadadhādvihitavān yathānurūpaṃ vyabhajadityarthaḥ, śāśvatībhyo
            nityābhyaḥ samābhyaḥ saṃvatsarākhyebhyaḥ prajāpatibhya ityarthaḥ //IsUpBh_8//</p>
         
         
         <p>atrādyena mantreṇa sarvaiṣaṇāparityāgena jñānaniṣṭhoktā prathamo vedārthaḥ"īśā vāsyamidaṃ
            sarvaṃ...mā gṛdhaḥ kasyasviddhanam"iti /
            ajñānāṃ jijīviṣūṇāṃ jñānaniṣṭhāsambhave"kurvanneveha karmāṇi...jijīviṣet"iti karmaniṣṭhoktā
            dvitīyo vedārthaḥ /</p>
         
         
         <p>anayośva niṣṭhayorvibhāgo mantrapradarśitayorbṛhadāraṇyake 'pi pradarśitaḥ "so 'kāmayata
            jāyā me syāt"(bṛ. u. 1 / 4 / 17) ityādinā ajñasya kāminaḥ karmāṇīti /
            "mana evāsyātmā vāgjāyā"(bṛ. u. 1 / 4 / 17) ityādivacanād ajñatvaṃ kāmitvaṃ ca karmaniṣṭhasya
            niścitamavagamyate /
            tathā ca tatphalaṃ saptānnasargasteṣvātmabhāvenātmasvarūpāvasthānam /
            jāyādyeṣaṇātrayasaṃnyāsena ca ātmavidāṃ karmaniṣṭhāprātikūlyenātmasvarūpaniṣṭhaiva
            darśitā"kiṃ prajayā kariṣyāmo yeṣāṃ no 'yamātmāyaṃ lokaḥ"(bṛ. u. 4 / 4 / 22) ityādinā
            /
            ye tu jñānaniṣṭhāḥ saṃnyāsinastebhyo 'suryā nāma ta ityādinā avidvannindādvāreṇa ātmano
            yāthātmyaṃ sa paryagāt ityetadantairmantrairupadiṣṭam /
            te hyatrādhikṛtā na kāmina iti /
            tathā ca śvetāśvatarāṇāṃ mantropaniṣadi"atyāśramibhyaḥ paramaṃ pavitraṃ provāca samyagṛṣisaṅghajuṣṭam"(śve.
            u. 6 / 21) ityādi vibhajyoktam /
            ye tu karmiṇaḥ karmaniṣṭhāḥ karma kurvanta eva jijīviṣavastebhya idamucyate--</p>
         
         
         <p><span class="bold">andhaṃ tamaḥ praviśanti ye 'vidyām upāsate |
               tato bhūya iva te tamo ya uvidyāyāṃ ratāḥ || IsUp_9 ||</span></p>
         
         
         <p>kathaṃ punarevamavagabhyate na tu sarveṣām iti /
            ucyate--akāminaḥ sādhyasādhanabhedopamardena 'yasmin sarvāṇi bhūtānyātmaivābhūddhijānataḥ
            /
            tatra ko mohaḥ kaḥ śoka ekatvamanupaśyataḥ ' iti yadātmaikatvavijñānam[uktam ṭatanna
            kenacitkarmaṇā jñānāntareṇa vā hyamūḍhaḥ samuccicīṣati /
            iha tu samuccicīṣayā avidvadādinindā kriyate /
            tatra ca yasya yena samuccayaḥ sambhavati nyāyataḥ śāstrato vā tadihocyate yaddaivaṃ
            vittaṃ devatāviṣayaṃ jñānaṃ karmasambandhitvenopanyastaṃ na paramātmajñānam /
            "vidyayā devalokaḥ"(bṛ.u.1 / 5 / 16) iti pṛthakphalaśravaṇāt /
            tayorjñānakarmaṇoriha ekaikānuṣṭhānanindā samuccicīṣayā na nindāparaiva ekaikasya
            pṛthakphalaśravaṇāt"vidyayā tadārohanti" "vidyayā devalokaḥ"(bṛ.u.1 / 5 / 16) "na
            tatra dakṣiṇā yanti" "karmaṇā pitṛlokaḥ"(bṛ.u.1 / 8 / 16) iti /
            na hi śāstravihitaṃ kiñcidakartavyatāmiyāt /</p>
         
         
         <p>tatra andhaṃ tamaḥ adarśanātmakaṃ tamaḥ praviśanti /
            ke? ye 'vidyāṃ vidyāyā anyā avidyā tāṃ karma ityarthaḥ,</p>
         
         
         <p>
            karmaṇo vidyāvirodhitvāt ; tāmavidyāmagnihotrādilakṣaṇāmeva kevalāmupāsate tatparāḥ
            santo 'nutiṣṭhantītyabhiprāyaḥ /<br />
            tatastasmādandhātmakāttamaso bhūya iva bahutarameva te tamaḥ praviśanti, ke? karma
            itvā ye u ye tu vidyāyāmeva devatājñāna eva ratāḥ abhiratāḥ /<br />
            tatrāvāntaraphalabhedaṃ vidyākarmaṇoḥ samuccayakāraṇamāha ; anyathā phalavadaphalavatoḥ
            sannihitayoraṅgāṅgitaiva syāt ityarthaḥ //IsUpBh_9//
            </p>
         
         
         <p><span class="bold">anyad evāhur vidyayān yad āhur avidyayā |
               iti śuśruma dhīrāṇāṃ ye nas tad vicacakṣire || IsUp_10 ||</span></p>
         
         
         <p>anyatpṛthageva vidyayā kriyate phalamityāhurvadatti"vidyayā devalokaḥ"(bṛ.u.1 / 6
            / 16) "karmaṇā kriyate karmaṇā pitṛlokaḥ"(bṛ.u.1 / 5 / 16) iti śruteḥ /
            
            <p>
               ityevaṃ śuśruma śrutavanto vayaṃ dhīrāṇāṃ dhīmatāṃ vacanam /<br />
               ye ācāryā no 'smabhyaṃ tatkarma ca jñānaṃ ca vicacakṣire vyākhyātavantasteṣāmayamāgamaḥ
               pāramparyāgata ityarthaḥ //IsUpBh_10//
               </p>
         </p>
         
         
         <p><span class="bold">vidyāṃ cāvidyāṃ ca yas tad vedobhayaṃ saha |
               avidyayā mṛtyuṃ tīrtvā vidyayāmṛtam aśnute || IsUp_11 ||</span></p>
         
         
         <p>yata evamato vidyāṃ cāvidyāṃ ca devatājñānaṃ karma cetyarthaḥ /
            yastadetadubhayaṃ sahaikena puruṣeṇa anuṣṭheyaṃ veda tasyaivaṃ samuccayakāriṇa eva
            ekapuruṣārthasambandhaḥ krameṇa syādityucyate /</p>
         
         
         <p>
            avidyayā karmaṇā agnihotrādinā mṛtyuṃ svābhāvikaṃ karma jñānaṃ ca mṛtyuśabdavācyamubhayaṃ
            tīrtvā atikramya vidyayā devatājñānenāmṛtaṃ devatātmabhāvamaśnute prāpnoti /<br />
            taddhyamṛtamucyate yaddevatātmagamanam //IsUpBh_11//
            </p>
         
         
         <p>adhunā vyākṛtāvyākṛtopāsanayoḥ samuccicīṣayā pratyekaṃ nindocyate /</p>
         
         
         <p><span class="bold">andhaṃ tamaḥ praviśanti ye 'sambhūtim upāsate |
               tato bhūya iva te tamo ya u sambhūtyāṃ ratāḥ || IsUp_12 ||</span></p>
         
         
         <p>
            andhaṃ tamaḥ praviśanti ye asambhūtiṃ sambhavanaṃ sambhūtiḥ sā yasya kāryasya sā sambhūtiḥ
            tasyā anyā asambhūtiḥ prakṛtiḥ kāraṇamavidyā avyākṛtākhyā tāmasambhūtimavyākṛtākhyāṃ
            prakṛtiṃ kāraṇamavidyāṃ kāmakarmabījabhūtāmadarśanātmikāmupāsate ye te tadanurūpamevāndhaṃ
            tamo 'darśanātmakaṃ praviśanti /<br />
            tatastasmādapi bhūyo bahutaramiva tamaḥ praviśanti ya u sambhūtyāṃ kāryabrahmaṇi hiraṇyagarbhākhye
            ratāḥ //IsUpBh_12//
            </p>
         
         
         <p>adhunobhayorupāsanayoḥ samuccayakāraṇamavayavaphalabhedamāha--</p>
         
         
         <p><span class="bold">anyad evāhuḥ saṃbhavād anyad āhur asaṃbhavāt |
               iti śuśruma dhīrāṇāṃ ye nas tad vicacakṣire || IsUp_13 ||</span></p>
         
         
         <p>
            anyadeva pṛthagevāhuḥ phalaṃ sambhavātsambhūteḥ kāryabrahmopāsanādaṇimādyaiśvaryalakṣaṇaṃ
            vyākhyātavanta ityarthaḥ /<br />
            tathā cānyadāhuḥ asambhavādasambhūtekhyākṛtād avyākṛtopāsanāt /<br />
            yaduktamandhantamaḥ praviśantīti prakṛtilaya iti ca paurāṇikairucyata ityevaṃ śuśruma
            dhīraṇāṃ vacanaṃ ye nastadvicacakṣire vyākṛtāvyākṛtopāsanaphalaṃ vyākhyātavanta ityarthaḥ
            //IsUpBh_13//
            </p>
         
         
         <p>yata evamataḥ samuccayaḥ sambhūtyasambhūtyupāsanayoryukta evaikapuruṣārthatvāccetyāha--</p>
         
         
         <p><span class="bold">saṃbhūtiṃ ca vināśaṃ ca yas tad vedobhayaṃ saha |
               vināśena mṛtyuṃ tīrtvā saṃbhūtyāmṛtam aśnute || IsUp_14 ||</span></p>
         
         
         <p>
            sambhūtiṃ ca vināśaṃ ca yastadvedobhayaṃ saha vināśo dharmo yasya kāryasya sa tena
            dharmiṇā abhedena ucyate vināśa iti, tena tadupāsanenānaiśvaryamadharmakāmādidoṣajātaṃ
            ca mṛtyuṃ tīrtvā-- hiraṇyagarbhopāsanenāpti hyāṇimādiprāptiḥ phalam, tenānaiśvaryādimṛtyumatītya
            asambhūtyā avyākṛtopāsanayā amṛtaṃ prakṛtilayalakṣaṇamaśnute /<br />
            sambhūtiṃ ca vināśaṃ cetyatrāvarṇalopena nirdeśo draṣṭavyaḥ prakṛtilayaphalaśrutyanurodhāt
            //IsUpBh_14//
            </p>
         
         
         <p>mānuṣadaivavittasādhyaṃ phalaṃ śāstralakṣaṇaṃ prakṛtilayāntam /
            etāvatī saṃsāragatiḥ /
            ataḥ paraṃ pūrvoktamātmaivābhūdvijānata iti sarvātmabhāva eva sarveṣaṇāsaṃnyāsajñānaniṣṭhāphalam
            /
            evaṃ dviprakāraḥ pravṛttinivṛttilakṣaṇo vedārtho 'tra prakāśitaḥ /
            tatra pravṛttilakṣaṇasya vedārthasya vidhipratiṣedhalakṣaṇasya vedārthasya vidhipratiṣedhalakṣaṇasya
            kṛtsnasya prakāśane pravargyāntaṃ brāhmaṇamupayuktam /
            nivṛttilakṣaṇasya vedārthasya prakāśane 'ta ūrdhvaṃ bṛhadāraṇyakamupayuktam /</p>
         
         
         <p>tatra niṣekādiśmaśānāntaṃ karma kurvan jijīviṣedyo vidyayā sahāparabrahmaviṣayayā
            taduktaṃ 'vidyāṃ cāvidyāṃ ca yastadvedobhayaṃ saha /
            avidyayā mṛtyuṃ tīrtvā vidyayāmṛtamasnute' iti /</p>
         
         
         <p>tatra kena mārgeṇāmṛtatvamaśnuta ityucyate /
            tadyattatsatyamasau sa ādityo ya eṣa etasminmaṇḍale puruṣo yaścāyaṃ dakṣiṇe 'kṣanpuruṣa
            etadubhayaṃ satyam /
            brahmopāsīno yathoktakarmakṛcca yaḥ so 'ntakāle prāpte satyātmānamātmanaḥ prāptidvāraṃ
            yācate 'hiraṇmayena pātreṇa' iti /</p>
         
         
         <p><span class="bold">hiraṇmayena pātreṇa satyasyāpihitaṃ mukham /
               tat tvaṃ pūṣann apāvṛṇu satyadharmāya dṛṣṭaye || IsUp_15 ||</span></p>
         
         
         <p>
            hiraṇmayamiva hiraṇmayaṃ jyotirmayamityetat /<br />
            tena pātreṇeva apidhānabhūtena satyasyaivādityamaṇḍalasthasya brāhmaṇo 'pihitam ācchāditaṃ
            mukhaṃ dvāram /<br />
            tattvaṃ he pūṣannapāvṛṇvapasāraya satyasya upāsanātsatyaṃ dharmo yasya mama so 'haṃ
            satyadharmā tasmai mahyamathavā yathābhūtasya dharmasyānuṣṭhātre dṛṣṭaye tava satyātmana
            upalabdhaye //IsUpBh_15//
            </p>
         
         
         <p><span class="bold">pūṣann ekarṣe yama sūrya prājāpatya vyūha raśmīn samūha tejaḥ |
               yat te rūpaṃ kalyāṇatamaṃ tat te paśyāmi yo 'sāv asau puruṣaḥ so 'ham asmi || IsUp_16
               ||</span></p>
         
         
         <p>he pūṣan! jagataḥ poṣaṇātpūṣā ravistathaika eva ṛṣati gacchati ityekarṣiḥ-- he ekarṣe!
            tathā sarvasya saṃyamanādyamaḥ-- he yama! tathā raśmīnāṃ prāṇānāṃ rasānāñca svīkaraṇāt
            sūryaḥ-- he sūrya! prajāpaterapatyaṃ prājāpatyaḥ-- he prājāpatya! vyūha vigamaya raśmīnsvān
            /
            samūha ekīkuru upasaṃharate tejastāpakaṃ jyotiḥ /</p>
         
         
         <p>
            yatte tava rūpaṃ kalyāṇatamam atyantaśobhanaṃ tatte tavātmanaḥ prasādāt paśyāmi /<br />
            kiñcāhaṃ na tu tvāṃ bhṛtyavadyāce yo 'sāvādityamaṇḍalastho vyāhṛtyavayavaḥ puruṣaḥ
            puruṣākāratvātpūrṇaṃ vānena prāṇabuddhayātmanā jagatsamastamiti puruṣaḥ puri śayanādvā
            puruṣaḥ so 'hamasmi bhavāmi //IsUpBh_16//
            </p>
         
         
         <p><span class="bold">vāyur anilam amṛtam athedaṃ bhasmāntaṃ śarīram |
               oṃ krato smara kṛtaṃ smara krato smara kṛtaṃ smara || IsUp_17 ||</span></p>
         
         
         <p>athedānīṃ mama mariṣyato vāyuḥ prāṇo 'dhyātmaparicchedaṃ hitvādhidaivatātmānaṃ sarvātmakamanilamamṛtaṃ
            sūtrātmānaṃ pratipadyatāmiti vākyaśeṣaḥ /
            liṅgaṃ cedaṃ jñānakarmasaṃskṛtamutkrāmatviti draṣṭavyam, mārgayācanasāmarthyāt /
            athedaṃ śarīramagnau hutaṃ bhasmāntaṃ bhūyāt /
            
            <p>
               om iti yathopāsanam oṃpratīkātmakatvātsatyātmakamagnyākhyaṃ brahmābhedenocyate /<br />
               he krato! saṅkalpātmaka! smara yanmama smartavyaṃ tasya kālo 'yaṃ pratyupasthito 'taḥ
               smara /<br />
               etāvantaṃ kālaṃ bhāvitaṃ kṛtamagne smara yanmayā bālyaprabhṛtyanuṣṭhitaṃ karma tacca
               smara /<br />
               krato smara kṛtaṃ smareti punarvacanamādarārtham //IsUpBh_17//
               </p>
         </p>
         
         
         <p>punaranyena mantreṇa mārgaṃ yācate--</p>
         
         
         <p><span class="bold">agne naya supathā rāye asmān viśvāni deva vayunāni vidvān |
               yuyodhy asmaj juhurāṇam eno bhūyiṣṭhāṃ te nama uktiṃ vidhema || IsUp_18 ||</span></p>
         
         
         <p>he agne! naya gamaya supathā śobhanena mārgeṇa /
            supratheti viśeṣaṇaṃ dakṣiṇamārganivṛttyartham /
            nirviṇṇo 'haṃ dakṣiṇena mārgeṇa gatāgatalakṣaṇenāto yāce tvāṃ punaḥ punargamanāgamanavarjitena
            śobhanena pathā naya /
            rāye dhanāya karmaphalabhogāyetyarthaḥ, asmānyathoktadharmaphalaviśiṣṭān viśvāni sarvāṇi
            he deva! vayunāni karmāṇi prajñānāni vā vidvāñjānan /</p>
         
         
         <p>kiñca yuyodhi viyojaya vināśaya asmadasmatto juhurāṇaṃ kuṭilaṃ vañcanātmakamenaḥ pāpam
            /
            tato vayaṃ viśuddhāḥ santa iṣṭaṃ prāpsyāma ityabhiprāyaḥ /
            kintu vayamidānīṃ te na śaknumaḥ paricaryāṃ kartum /
            bhūyiṣṭhāṃ bahutarāṃ te tubhyaṃ nama uktiṃ namaskāravacanaṃ vidhema namaskāreṇa paricarema
            ityarthaḥ /</p>
         
         
         <p>'avidyayā mṛtyuṃ tīrtvā vidyayāmṛtamaśnute /' (ī.u.11) 'vināśena mṛtyuṃ tīrtvāsambhūtyāmṛtamaśnute'
            (ī.u.14) iti śrutvā kecitsaṃśayaṃ kurvanti /</p>
         
         <p>atastannirākaraṇārthaṃ saṃkṣepato vicāraṇāṃ kariṣyāmaḥ /</p>
         
         
         <p>tatra tāvaktinnimittaḥ saṃśaya ityucyate /</p>
         
         
         <p>vidyāśabdena mukhyā paramātmavidyaiva kasmānna gṛhyate 'mṛtatvañca /
            nānuktāyāḥ paramātmavidyāyāḥ karmaṇaśca virodhātsamuccayānupapattiḥ /</p>
         
         
         <p>satyam /
            virodhastu nāvagamyate virodhāvirodhayoḥ śāstrapramāṇakatvāt /
            yathāvidyānuṣṭhānaṃ vidyopāsanañca śāstrapramāṇakaṃ tathā tadvirodhāvirodhāvapi /
            yathā ca na hiṃsyātsarvā bhūtānīti śāstrādavagataṃ punaḥ śāstreṇaiva bādhyate 'dhvare
            paśuṃ hiṃsyāditi /
            evaṃ vidyāvidyayorapi syāt /
            vidyākarmaṇośca samuccayaḥ /</p>
         
         
         <p>na"dūramete viparīte viṣūcī avidyā yā ca vidyā"(ka.u.1 / 2 / 4) iti śruteḥ /</p>
         
         
         <p>vidyāṃ cāvidyāṃ ceti vacanādavirodha iti cet?</p>
         
         
         <p>na ; hetusvarūpaphalavirodhāt /</p>
         
         
         <p>vidyāvidyāvirodhāvirodhayorvikalpāsambhavātsamuccayavidhānādavirodha eveti cet?</p>
         
         
         <p>na? sahasambhavānupapatteḥ /</p>
         
         
         <p>krameṇaikāśraye syātāṃ vidyāvidye iti cet?</p>
         
         
         <p>na ; vidyotpattau avidyāyā hyāstatvāttadāśraye 'vidyānupapatteḥ /
            na hyagniruṣṇaḥ prakāśaśceti vijñānotpattau yasminnāśraye tadutpannaṃ tasminnevāśraye
            śīto 'gniraprakāśo vetyavidyāyā utpattirnāpi saṃśayo 'jñānaṃ vā"yasmin sarvāṇi bhūtānyātmaivābhūdvijānataḥ
            /
            tatra ko mohaḥ kaḥ śoka ekatvamanupaśyataḥ"(ī.u.7) iti śokamohādyasambhavaśruteḥ /
            avidyāsambhavāttadupādānasya karmaṇo 'pyanupapattim avocāma /</p>
         
         
         <p>
            amṛtamaśnuta ityāpekṣikam amṛtam /<br />
            vidyāśabdena paramātmavidyāgrahaṇe hiraṇmayenetyādinā dvāramārgādiyācanamanupapannaṃ
            syāt /<br />
            tasmādupāsanayā samuccayo na paramātmavijñāneneti yathāsmābhirvyākhyāta eva mantrāṇāmartha
            ityuparamyate //IsUpBh_18//
            </p>
         
         
         <p>iti śrīmatparamahaṃsaparivrājakācāryasya śrīśaṅkarabhagavataḥ kṛtāvīśāvāsyopaniṣadbhāṣyaṃ
            sampūrṇam /</p>
         </div>
   </body>
</html>