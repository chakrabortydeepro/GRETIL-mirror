<!DOCTYPE html><html xmlns="http://www.w3.org/1999/xhtml">
   <head>
      <meta http-equiv="Content-Type" content="text/html; charset=UTF-8" />
      <meta name="viewport" content="width=device-width, initial-scale=1.0" />
      <title>Īśvarakṛṣṇa: Sāṃkhyakārikā with Śaṃkara's Jayamaṅgalā commentary (GRETIL)
	</title>
      <style>@font-face {
    font-family: LinuxLibertineDisplay0Regular, times, serif;
    src: url(fonts/LinLibertine_DR.woff);
}
* {box-sizing: border-box;}
body {background-color: #FFFFFF; font-family: 'LinuxLibertineDisplayORegular'; font-weight: normal; font-style: normal; font-size: 18px; padding: 20px 100px 20px; width: 1600px;}

ul {list-style: circle;}

ul.dash {list-style: none; margin-left: .5em; padding-left: .5em;}
ul.dash > li:before {display: inline-block; content: "–"; width: 1em; margin-left: 0em;}

a:link {color: black; text-decoration: underline;}
a:visited {color: black; text-decoration: underline;}
a:hover {color: black; text-decoration: none;}
a:active {color: black; text-decoration: underline;}

p {padding-left: .5em; padding-right: .5em;}

h4 {margin-bottom: 0px;}
mark {background-color: #FFFFCC;}
q:before {content: "»";}
q:after {content: "«";}

.noindent {padding: 0px;}
.comm {padding-left: 1em; padding-right: 1em;}
.app {width: 80%; text-align: right; font-size: 14px; padding-left: 1em;}
.lem {display:inline-block;}
.ref {font-size: 14px; padding: inherit;}
.lb {font-weight: bold; font-size: 14px;}
.lb:before {content: "["}
.lb:after {content: "]"}
.pb {font-weight: bold; font-size: 14px;}
.pb:before {content: " ["}
.pb:after {content: "] "}
.note {font-weight: bold; font-size: 14px;}
.note:before {content: " ["}
.note:after {content: "] "}
.subhead {font-weight: bold; font-size: 14px;}
.appnote {font-size: 14px;}
.appnote:before {content: " ["}
.appnote:after {content: "] "}
.hi {font-style: italic}
.sic:before {content: "†"}
.sic:after {content: "†"}
.corr {color: #008000;}
.supplied {color: #1E90FF;}
.surplus {color: #ff3333;}
.unclear {color: #D2B48C;}

/* custom renditions */
.b, .bf, .textbf, .bold {font-weight: bold}
.i, .it, .textit, .italic {font-style: italic}
.u, .underline {text-decoration: underline}
.blue {color: #0000e6;}
.red {color: #b30000;}

.row:after {content: ""; display: table; clear: both;}
.column {float: left; width: 50%; padding-left: .5em; padding-right: .5em;}
.analysis {font-size: 14px; color: #0066ff; padding-left: .5em; padding-right: .5em; padding-top: .1em;}
.analysis:before {content: "["}
.analysis:after {content: "]"}

div.wapp:hover  span.lem {background-color: #FFFFCC;}

@media screen and (max-width: 800px) {
    body {font-size: 16px;}
    .column {width: 100%;}
    .analysis {width: 100%;}
}

@media screen and (max-width: 1200px) {
    body {padding: 10px;}
    .app {width: 90%;}
}

@media only screen and (max-width: 1600px) {
    body {width: auto; padding: 20px;}
}

#toc_container {background: #f9f9f9 none repeat scroll 0 0; border: 1px solid #aaa; display: table; font-size: 95%; margin-bottom: 1em; padding: 1em; width: auto;}
.toc_title {font-weight: 700; text-align: center;}	  
#toc_container li, #toc_container ul, #toc_container ul li{list-style: outside none none !important; padding-left: .5em;}
</style>
   </head>
   <body>
      <h1>Īśvarakṛṣṇa: Sāṃkhyakārikā with Śaṃkara's Jayamaṅgalā commentary</h1>
      <h2>Header</h2>
      <p>
         This file is an html transformation of <a href="http://gretil.sub.uni-goettingen.de/gretil/corpustei/sa_IzvarakRSNa-sAMkhyakArikA-comm3.xml">sa_IzvarakRSNa-sAMkhyakArikA-comm3.xml</a> with a rudimentary header. For a more extensive header please refer to the source
         file.
         </p>
      <p class="noindent"><b>Data entry: </b>Dhaval Patel</p>
      <p class="noindent"><b>Contribution: </b>Dhaval Patel</p>
      <p class="noindent"><b>Date of this version: </b>2020-07-31</p>
      <h4>
         <if test="fileDesc/sourceDesc/@xml:id" id=""></if>
         	  Source:
         	</h4>
      <ul class="dash">
         <li>H. Sarma: Jayamaṅgalā nāma Sāṃkhyasaptatiṭīkā, Calcutta 1926 (Calcutta Oriental Series,
            19).</li>
      </ul>
      <p class="noindent"><b>Publisher: </b>Göttingen Register of Electronic Texts in Indian Languages (GRETIL), SUB Göttingen</p>
      <h4>Licence:</h4>
      <p>This e-text was provided to GRETIL in good faith that no copyright rights have been
         infringed.
         	 If anyone wishes to assert copyright over this file, please contact the GRETIL management
         at gretil(at)sub(dot)uni-goettingen(dot)de.
         	 The file will be immediately removed pending resolution of the claim.</p>
      <p><a href="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International
            License.</a></p>
      <h4>Interpretive markup:</h4>
      <ul class="dash">
         <li><span class="hi">highlighted text</span></li>
      </ul>
      <h4>Notes:</h4>
      <notesStmt xmlns="http://www.tei-c.org/ns/1.0">
         	
         <p xmlns="http://www.w3.org/1999/xhtml">This file has been created by mass conversion of GRETIL's Sanskrit corpus from <a href="http://gretil.sub.uni-goettingen.de/gretil/1_sanskr/6_sastra/3_phil/samkhya/jaymangu.htm">jaymangu.htm</a>. Due to the heterogeneity of the sources the header markup might be suboptimal. For
            the sake of transparency the header of the legacy file is documented in the &lt;note&gt; element below:</p>
         	
         <p xmlns="http://www.w3.org/1999/xhtml">
            	 Isvarakrsna: Samkhyakarika, with Samkara arya's Jayamangala commentary
            <br />Based on the edition by H. Sarma: Jayamaṅgalā nāma Sāṃkhyasaptatiṭīkā,
            <br />Calcutta 1926 (Calcutta Oriental Series, 19)
            <br />
            <br />Input by Dhaval Patel
            <br />
            <br />BOLD for Īśvarakṛṣṇa's Sāṃkhyakārikā (= ISk_nn)
            	</p>
         </notesStmt>
      <h4>Revisions:</h4>
      <ul class="dash">
         <li>2020-07-31: TEI encoding by mass conversion of GRETIL's Sanskrit corpus</li>
      </ul>
      <hr />
      <h2>Text</h2>
      <div xml:lang="sa-Latn">
         
         
         
         <h3>sāṃkhyasaptatiṭīkā jayamaṅgalā //</h3>
         
         
         
         
         <p>kārikā 1
            </p>
         
         
         
         
         <p>
            adhigatatattvālokaṃ lokottaravādinaṃ praṇamya munim /<br />
            kriyate saptatikāyāṣṭīkā jayamaṅgalā nāma //
            </p>
         
         
         <p>prekṣāvanto 'nukte prayojane na kvacitpravartanta iti prayojanamucyate tattvajñānānmokṣaḥ
            tattvāni pañcaviṃśatiḥ / tathā coktam -
            
            <p>
               pañcaviṃśatitattvajño yatra kutrāśrame rataḥ /<br />
               jaṭī muṇḍī śikhī vāpi mucyate nātra saṃśayaḥ // iti //
               </p>
         </p>
         
         
         <p>teṣu ca ṣaṣṭitantrādikhyāteṣviti / vistaratvāt ṣaṣṭitantrasya saṃkṣiptarucisattvānugrahārthaṃ
            saptatikārambhaḥ / vakṣyati ca 'etadāryābhiḥ saṃkṣiptam'; iti / mokṣeṇa kiṃ phalamiti
            cedduḥkhanivṛttiḥ / atattvajño duḥkhairabhihanyamānassaṃsarannāste / tattvajñānāttu
            kaivalyamāpnoti, na duḥkhairabhihanyate / hanyamānena ko heturjijñāsitavya ityatrāha-</p>
         
         
         <p class="bold">
            duḥkhatrayābhighātājjijñāsā tadavaghātake hetau /<br />
            dṛṣṭe sāpārthā cennaikāntātyantato 'bhāvāt // ISk_1 //
            </p>
         
         
         <p>'duḥkhatrayābhighātājjijñāsā'; ityādi / duḥkhānāṃ trayaṃ duḥkhatrayam / ādhyātmikam,
            ādhibhautikam, ādhidaivikaṃ ceti / ātmanyadhyātmam, tatra yadbhavati tadādhyātmikam
            / śārīraṃ mānasaṃ ceti / tatra vātapittaśleṣmaṇāṃ vaiṣamyeṇa jvarādiduḥkham, taccharīre
            bhavatīti śārīram / yatkāmakrodhaśokādibhiḥ manasi duḥkhaṃ tanmānasam / yanmānuṣapaśumṛgapakṣisarīsṛpasthāvarānyadhikṛtya
            bhavati tadādhibhautikam / yaccharīre grahāveśādīni daivānyadhikṛtya bhavati tadādhidaivikamiti
            / etadduḥkhatrayam / tenābhighātātpīḍanāddhetorjijñāsā jñātumicchā bhavati //</p>
         
         
         <p>kasmin viṣaya ityāha- 'tadavaghātake hetau'; iti / avaghātayatyapanayatītyavaghātakaḥ
            / tasya duḥkhatrayasyāvaghātakastadavaghātakaḥ / tṛjakābhyāṃ ṣaṣṭhīsamāsapratiṣedhaḥ,
            'tatprayojako hetuśca'; iti na bhavati / kena khalvimāni duḥkhānyutpadyanta iti tadavaghātako
            heturjijñāsyo bhavati / duḥkhavānahametatpratīkāramanveṣayāmīti prāyovādaḥ / sa ca
            pañcaviṃśatitattvajñānānnānya iti manasi vartate //</p>
         
         
         <p>'dṛṣṭe sā 'pārthā cet'; iti / syādetat yadi dṛṣṭastadavaghātako heturna syāt / yāvadādhyātmikasya
            śārīraduḥkhasyāpanayane cikitsāśāstravihita evopāyo 'sti, mānasasyāpi saṃkhyānabalaṃ
            ramyāśca śabdādayo viṣayāḥ / ādhibhautikādhidaivikayorapi, avaghātaheturanuṣṭhīyamāno
            loka eva dṛśyate, tayoḥ satpratipakṣatvāt / tatrādhidaivikasya sāmadāmabhedadaṇḍopāyaghaṭitārambhāḥ
            / ādhibhautikasyāpi nipātapratipātasaṃvṛtapradeśāśrayaṇādayaḥ //</p>
         
         
         <p>tataśca dṛṣṭe hetau sati jijñāsā 'smin viṣaye nirarthaketyāśaṅkyāha- 'naikāntātyantato
            'bhāvāt'; iti / nā 'pārthā, sārthikaiva / kutaḥ- ekāntataḥ ekāntātyantato 'bhāvādapi
            / ekāntenātyantena ca duḥkhābhāvasyābhāvādityarthaḥ / dṛṣṭe hyupāye kriyamāṇe 'pi
            keṣāṃcidduḥkhatrayaṃ bhavatyeveti naikāntenopaśamaḥ / kathaṃcidupaśame punarutpādanāt
            nātyantenopaśamaḥ / tasmādaikāntikātyantikaduḥkhopaśamāya jijñāsā yukteti // 1 //</p>
         
         
         
         
         <p>kārikā 2
            </p>
         
         
         
         
         <p>yadyevamaikāntikātyantikaduḥkhopaśamaheturvavedavihito 'sti / tathā cāha-
            
            <p>
               aṇama somamamṛtā abhūmāganma jyotiravidāma devān /<br />
               kimasmān kṛṇavadarātiḥ kimu dhūrttiramṛtamartyasya // iti //
               </p>
         </p>
         
         
         <p>asyāyamarthaḥ- indro devanāmapaṇḍitānāha 'divyāḥ kimanyatsukhamasti'; iti / te tamāhuḥ
            'nāsti'; iti / somamapāma, somaṃ pītavanto vayam / tato 'mṛtā abhūma, vyapagatamṛtyavo
            jātāḥ / 'aganma jyotiḥ'; iti / jyotiḥ svargo 'yam, taṃ prāptā vayam / 'avidāma devān';
            iti / iyanto devā asmin svarga iti jñātavantaḥ jñānamasmākamutpannamityarthaḥ / 'kimasmān
            kṛṇavat'; iti / kṛṇavanmṛtyurucyate / asmān somapānān kiṃ mṛtyuḥ kariṣyate / arātiḥ
            vyādhiḥ so 'pi, dhūratirjarā sāpi cāsmākaṃ kiṃ kariṣyati / 'amṛtamartyasya'; iti /
            tasmāt somapānādduḥkhopaśamaheturastītyasmin pūrvapakṣe -</p>
         
         
         <p><span class="bold">dṛṣṭavadānuśravikaḥ sa hyaviśuddhikṣayātiśayayuktaḥ
               tadviparītaḥ śreyān vyaktāvyaktajñavijñānāt // ISk_2 //</span></p>
         
         
         <p>'dṛṣṭavadānuśravikaḥ'; ityādi / anuśrūyate pāramparyeṇetyanuśravo vedaḥ śruvaḥ 'ṛdorap';
            / tatra bhavo heturānuśravikaḥ / adhyātmādiḥ / dṛṣṭena tulyo dṛṣṭavat / tasyāpi doṣadarśanāt
            //</p>
         
         
         <p>yadāha - 'sa hyaviśuddhikṣayātiśayayuktaḥ'; iti / yasmādānuśraviko heturaviśuddhyādibhistribhirdoṣairyuktaḥ
            / tatrāgnihotrādau paśuvyāpādanāt somapānādaviśuddhiyuktaḥ / karmakṣayāt svargacyutiriti
            kṣayayuktaḥ / tathā cāhuḥ - 'bahūnīndrasahasrāṇi vyatītāni yuge yuge'; iti / 'sa hi
            deveṣvapi devo daridrāti'; iti / 'īśvaraṃ dṛṣṭvā mahad duḥkhamutpadyate'; ityatiśayayuktaḥ
            / tathāhi- yaḥ kratuśatena yajate tasya mahadaiśvaryam, yo dvābhyāṃ tribhirvā tasyālpamiti
            / tasmādānuśraviko 'pi dṛṣṭavatparityājyaḥ //</p>
         
         
         <p>kastarhi śreyānityāha- 'tadviparītaḥ śreyān'; iti / dṛṣṭānuśravikadvārā yo viparītaḥ
            tattvajñānākhyaḥ sa śreyān / tasya akaivalyaprāpakatvāt / tatraikāntātyantato 'bhāvāddṛṣṭācchreyān
            / śarīrahānāddhi śuddhaphalaḥ, prakṛtihānādakṣayaphalaḥ, anuttaratvācca niratiśayaphala
            ityānuśravikācchreyān //</p>
         
         
         <p>sa kathaṃ procyata ityatrāha 'vyaktāvyaktajñavijñānāt'; iti / rāśitrayeṇa pañcaviṃśatitattvāni
            kathyante / tatra mahadādibhūtaparyantaṃ trayoviṃśatiprakāraṃ vyaktamucyate, tena
            rūpeṇa pradhānasya vyaktatvāt / avyaktaṃ pradhānam, kenacidrūpeṇāvyaktatvāt / jānātīti
            jñaḥ puruṣaḥ / teṣu yadvijñānaṃ svarūpaparicchedaḥ, tasmāt prāpyata ityarthaḥ / tanvādi
            hi paricchidya tadabhyāsāduttarakālaṃ prakṛtipuruṣāntarajñānamutpadyate, tataśca kaivalyamiti
            / asyā āryāyā vakṣyamāṇā yāḥ, sarvā evārthena bhāṣyasthānīyā draṣṭavyāḥ // 2 //</p>
         
         
         
         
         <p>kārikā 3
            </p>
         
         
         
         
         <p>tatraiṣāṃ vyaktādīnāmutpādābhyāṃ svarūpamāha-</p>
         
         
         <p class="bold">
            mūlaprakṛtiravikṛtirmahadādyāḥ prakṛtivikṛtayaḥ sapta /<br />
            ṣoḍaśakastu vikāro, na prakṛtirna vikṛtiḥ puruṣaḥ // ISk_3 //
            </p>
         
         
         <p>'mūlaprakṛtiḥ'; ityādi / prakṛtiḥ pradhānam / prakriyata utpadyate pradhānāt asyā
            iti prakṛtiḥ / mūlaṃ ca tatprakṛtiśceti mūlaprakṛtiḥ / saptānāṃ prakṛtīnāṃ mūlamādyaṃ
            kāraṇamityarthaḥ //</p>
         
         
         <p>'avikṛtiḥ'; iti / na vikriyata ityavikṛtiḥ / na kutaścidutpādyata ityarthaḥ / etatprathamaṃ
            tattvam //</p>
         
         
         <p>'mahadādyāḥ prakṛtivikṛtayaḥ sapta'; iti / mahān buddhissa ādyo yāsāṃ prakṛtīnāṃ tāstathoktāḥ
            / prakṛtayaśca vikṛtayaśceti prakṛtivikṛtayaḥ / tatra mahānahaṅkāraṃ janayan prakṛtiḥ,
            mahata utpadyamāno vikṛtiḥ / tanmātrāṇi śabdasparśarūparasagandhāḥ pañca yathākramamākāśavāyvagnyudakapṛthivyākhyāni
            bhūtāni janayantaḥ prakṛtayaḥ, ahaṅkārādutpadyamānā vikṛtayaḥ / ityetāni sapta tattvāni
            //</p>
         
         
         <p>'ṣoḍaśakaśca vikāraḥ'; iti / ṣoḍaśa parimāṇamasyeti ṣoḍaśakaḥ / pañca buddhīndriyāṇi,
            pañca karmendriyāṇi, manaścetyekādaśendriyāṇi, pañca mahābhūtānītyayaṃ ṣoḍaśako gaṇaḥ
            / cakāra evakārārthaḥ / vikāro vikṛtireva / (nāsmāt kiñcidutpadyata ityarthaḥ / etāni
            ṣoḍaśa tattvāni) /
            'na prakṛtirna vikṛtiḥ puruṣaḥ'; iti / puraṃ śarīraṃ tasmin vasatīti puruṣaḥ / nairukto
            'travidhiḥ / tasmānna kiñcidutpadyata iti na prakṛtiḥ, niṣkriyatvāt / nāpyayaṃ kutaścidutpadyata
            iti na vikṛtiḥ, anāditvāt // 3 //</p>
         
         
         
         
         <p>kārikā 4
            </p>
         
         
         
         
         <p>eṣāṃ vyaktādīnāṃ siddhau pramāṇānyāha-
            
            <p class="bold">
               dṛṣṭamanumānamāptavacanaṃ ca, sarvapramāṇasiddhatvāt /<br />
               trividhaṃ pramāṇamiṣṭaṃ, prameyasiddhiḥ pramāṇāddhi // ISk_4 //
               </p>
         </p>
         
         
         <p>'dṛṣṭam'; ityādi / dṛṣṭaṃ pratyakṣam / anumīyate yena tadanumānam / āptaḥ kṣīṇadoṣastena
            yaducyate tadāptavacanam / āgamaḥ / etat trividhaṃ pramāṇamiṣṭam //</p>
         
         
         <p>
            nanu cānyānyapi pratibhādīni pramāṇāni santi tadyathā-<br />
            pratibhaupamyamaitihāsamabhāvassambhavastathā /<br />
            arthāpattiritīmāni pramāṇānyapare jaguḥ // iti //
            </p>
         
         
         <p>asmin pūrvapakṣa āha- 'sarvapramāṇasiddhatvāt'; iti / sarveṣāṃ pratibhādīnāṃ pramāṇānāṃ
            siddhatvāt, trividha evāntarbhāvādityarthaḥ / tatra grāme nagare vā vartata iti pratibhotpannā
            / tatra yadā kṣīṇadoṣasya, tadābhijñaprāptatvāt pratyakṣameva / tasyākṣīṇadoṣasya
            vitathatvādapramāṇam / yāpyarthāvisaṃvādinī kādācitkā, sāpi kādācitkādeva nimittādutpadyamānānumānameva
            na pramāṇāntaram / 'gauriva gavayaḥ'; ityaupamyam / tatra gavayamajānānaḥ kaścidāptaṃ
            pṛcchati 'kīdṛśo gavayaḥ', iti / sa tamāha- 'yādṛśo gaustādṛśo gavayaḥ'; iti / tadetadāptavacanameva
            na pramāṇāntaram / yadāpi labdhopadeśo gavayaṃ paśyati, tadāpi gavi dṛṣṭenaiva viṣāṇādinā
            liṅgena gavayasya vyavahāraṃ pravartayatītyanumānameva na pramāṇāntaram / 'itiha vai
            vaiśravaṇaḥ'; ityaitihyam / etadāptavacanameva na pramāṇāntaram / 'itiha'; iti nipātasamudāya
            upadeśapāramparye vartete / itiha evaitihyam / svārthe yañ / 'nāstīha ghaṭo 'nupalambhāt';
            ityabhāvaḥ / tatra ghaṭaśūnyapradeśa eva ghaṭābhāvaḥ, sa ca pratyakṣapramāṇasiddhatvānna
            pramāṇāntaram / 'māṣaḥ prastha ityukte catvāraḥ kuḍapā itīdamapi sambhavati'; ityayaṃ
            sambhavaḥ / tatra samudāyaliṅgāvayavaliṅginaḥ paricchedādanumānameva / avayavaissamudāyasyārabdhatvāt
            kāryakāraṇalakṣaṇaḥ sambandhaḥ / 'devadatto divā na bhuṅkte balavāṃścetyukta arthādrātrau
            bhuṅkte'; ityarthāpattiḥ / tata eva rātrau tasya pratītiranumānānna bhidyate / idameva
            cānyathānupapattirityucyate //</p>
         
         
         <p>kiṃ pramāṇatrayalakṣaṇe prayojanamiti cedāha- 'prameyasiddhiḥ pramāṇāddhi'; iti /
            yasmāt prameyasyārthasya siddhiḥ pramāṇāt, anyathā kathaṃ tatprāptiparihārau syātām
            // 4 //</p>
         
         
         
         
         <p>kārikā 5
            </p>
         
         
         
         
         <p>dṛṣṭādipramāṇānāṃ lakṣaṇamāha-</p>
         
         
         <p class="bold">
            prativiṣayādhyavasāyo dṛṣṭaṃ, trividhamanumānamākhyātam /<br />
            talliṅgaliṅgipūrvakam, āptaśrutirāptavacanaṃ ca // ISk_5 //
            </p>
         
         
         <p>'prativiṣayādhyavasāyaḥ'; ityādi / viṣayaṃ viṣayaṃ prativiṣayam, prativiṣayamadhyavasāyaḥ
            prativiṣayādhyavasāyaḥ / viṣayāḥ śabdādayaḥ, adhyavasāyo buddhiḥ / śabdasparśarūparasagandheṣu
            yathākramaṃ śrotratvakcakṣurjihvāghrāṇendriyadvāreṇa viśeṣāvadhāraṇapradhānā yā buddhirutpadyate
            tad dṛṣṭam, śuddhatvātpramāṇamaśuddhatvādapramāṇam / taccaturvidham- savyapadeśam,
            savikalpam, arthavyatirekīndriyavyatirekī ceti / tatra dūrāt kvacidāgacchantaṃ dṛṣṭvā
            devadattasārūpyaṃ vyapadiśati devadatto 'yamiti yā buddhirutpadyate tatsavikalpam,
            saṃśayitatvādapramāṇam / taimirikasya dvicandradarśanaṃ tadarthavyatireki, dvitīyacandrābhāvāt
            / yatsvapnadarśanaṃ tadindriyavyatireki, nidropaplutatvādindriyāṇām //</p>
         
         
         <p>'trividhamanumānamākhyātam'; iti / ṣaṣṭitantre vyākhyātam- pūrvavat, śeṣavat, sāmānyatodṛṣṭamiti
            / atītānāgatavarttamānāstrayaḥ padārthāḥ / tatra bhaviṣyadarthasādhanāya pūrvavadanumānam
            / pūrvaṃ liṅgamasyāstīti pūrvavat / yathonnatajaladharaṃ dṛṣṭvā vṛṣṭirbhaviṣyatītyanumīyate
            / atītārthasādhanāya śeṣavat- śeṣaṃ liṅgamasyāstīti / yathāsyā nadyā upari vṛṣṭirbhūtā,
            yasyāḥ kaluṣodakaṃ śeṣaṃ liṅgamiti / varttamānārthasādhanāya sāmānyatodṛṣṭam- sāmānyena
            liṅgaliṅgidṛṣṭatvāt / yathā devadattasya gatipūrvikā deśāntaraprāptirdṛṣṭā, tathā
            sūryādīnāṃ sāmānyena deśāntaraprāptyā gatiranumīyate //</p>
         
         
         <p>'talliṅgaliṅgipūrvakam'; iti / trividhamanumānam / kadācilliṅgapūrvakaṃ kadācilliṅgipūrvakaṃ
            loke dṛśyate / tadyathā- śrāvyeṇa virutena kadācitkokilo 'numīyate, kadācitkokilaṃ
            liṅginaṃ dṛṣṭvā śrāvyeṇāpi virutenāsya bhavitavyamiti tayorgamyagamakatvaṃ sati sambandhe
            / sambandhāśca sapta- tatra svasvāmibhāvasambandho yathā rājapuruṣayoḥ kadācitpuruṣeṇa
            rājā rājñā vā puruṣaḥ / evaṃ prakṛtivikārasambandho yathā yavasaktoḥ / kāryakāraṇasambandho
            yathā dhenuvatsayoḥ / pātrapātrikasambandho yathā parivṛṭtriviṣṭabdhayoḥ / sāhacaryasambandho
            yathā cakravākayoḥ / pratidvandvisambandho yathā śītoṣṇayoḥ / tatraikasya bhāve 'nyābhāvaḥ
            pratīyate / nimittanaimittikasambandho yathā bhojyabhojakayoriti / ebhissambandhaistrividhamanumānaṃ
            pramāṇanna lupyate //</p>
         
         
         <p>'āptaśrutirāptavacanaṃ ca'; iti / āptaḥ kṣīṇadoṣaḥ / yaccāhuḥ-
            
            <p>
               svakarmaṇyabhiyukto yo rāgadveṣavivarjitaḥ /<br />
               nirvairaḥ pūjitaḥ sadbhirāpto jñeyaḥ sa tādṛśaḥ // iti //
               </p>
         </p>
         
         
         <p>āptebhyo yā śrutiparamparayā śrutirāgatā āptavacanam, tairdṛṣṭo 'numito vārthaḥ, paratra
            svabodhasadṛśabodhāntarotpattaye śabdenopadiśyate / yadanyavacanaṃ so na plavate (?)
            / caśabdo 'numānena tulyakakṣyatvakhyāpanārthaḥ / yathā trikālamaviṣayamanmānaṃ tathāptavananamapīti
            // 5 //</p>
         
         
         
         
         <p>kārikā 6
            </p>
         
         
         
         
         <p>eṣāṃ trayāṇāṃ kaḥ kasya viṣaya ityata āha-
            
            <p class="bold">
               sāmānyatastu dṛṣṭādatīndriyāṇāmpratītiranumānāt /<br />
               tasmādapi cāsiddhaṃ parokṣamāptāgamāt siddham // ISk_6 //
               </p>
         </p>
         
         
         <p>'sāmānyatastu'; ityādi / trividhaṃ prameyam- pratyakṣm, parokṣam, atyantaparokṣaṃ
            ceti / tatra yatsāmānyatodṛṣṭamanumānaṃ tasmādatīndriyāṇāṃ parokṣāṇāṃ prasiddhirasti
            / tanniścayaḥ, teṣāṃ pratyakṣaviṣayatvāt / pūrvavaccheṣavatostvamanumānayorbhaviṣyadbhūtārthavṛttitvādvarttamāneṣvatīndriyeṣu
            ca pravṛttyasambhavaḥ //</p>
         
         
         <p>'tasmādapi cāsiddham'; iti / sāmānyatodṛṣṭādanumānādyadasiddhaṃ parokṣam, tadatyantaparokṣatvādāgamātsiddham
            / yathā svargāpavargāviti / pratyakṣe tu prameye dṛṣṭameva vyāpriyata ityarthāduktam
            // 6 //</p>
         
         
         
         
         <p>kārikā 7
            </p>
         
         
         
         
         <p>nanu ca 'vyaktāvyaktajñavijñānāt', vyaktaṃ tāvat pratyakṣānumānābhyāṃ siddham, pradhānapuruṣayostu
            sarvadānupalambhāt kathaṃ siddhirnastayoriti nānupalabdhimātreṇāsattvam / yataścaturbhiḥ
            prakāraiḥ satāmapi padārthānāmupalabdhirbhavati / deśadoṣādindriyadoṣādviṣayadoṣādarthāntaradoṣācca
            / tāneva bhedena darśayannāha-
            
            <p class="bold">
               atidūrātsāmīpyādindriyaghātānmano 'navasthānāt /<br />
               saukṣmyādvyavadhānādabhibhavātsamānābhihārācca // ISk_7 //
               </p>
         </p>
         
         
         <p>'atidūrāt'; ityādi / yathā dūramutpatitasya pakṣiṇo nopalabdhiḥ //</p>
         
         
         <p>'sāmīpyāt'; iti / atiśabdo 'trāpi yojanīyaḥ / atisāmīpyāditi / yathā cakṣuḥsthasyāñjanasya
            / ubhayatrāpi deśadoṣakṛtānupalabdhiḥ //</p>
         
         
         <p>'indriyaghātāt'; iti / śrotrādīnāṃ buddhīndriyāṇāṃ doṣādyogyadeśāvasthitānāmapi śabdādīnāmanupalabdhiḥ
            //</p>
         
         
         <p>'mano 'navasthānāt'; iti / manaso 'navasthānamasamāhitatā, viṣayāntarapravṛttatvāt
            / tataścānupahatendriye 'pi sannihitaṃ viṣayaṃ nopalabhate / ubhayatrāpīndriyadoṣādanupalabdhiḥ
            / manaso 'pīndriyatvād bhedenopādānaṃ tu manasaḥ prādhānyārtham //</p>
         
         
         <p>'saukṣmyāt'; iti / viṣayadoṣāt / viṣaya eva paramāṇvādistathā, yenāvyagramanasā 'pyanupahatendriyeṇa
            nopalabhyate //</p>
         
         
         <p>'vyavadhānāt'; iti / yavanikādibhistirodhānāt sthūlā apyavikṛṣṭā ghaṭādayo nopalabhyante
            //</p>
         
         
         <p>'abhibhavāt'; iti / ādityaprabhābhibhūtatvāt divā tārakā nopalabhyante //</p>
         
         
         <p>'samānābhihārācca'; iti / sadṛśānāṃ rāśīkaraṇāt dhānyarāśau hyeko dhānyaguḍakaḥ prakṣipto
            na dṛśyate / triṣvapyarthāntaradoṣādanupalabdhiḥ / natveta anupalabhyamānā na santi
            // 7 //</p>
         
         
         
         
         <p>kārikā 8
            </p>
         
         
         
         
         <p>yadyevaṃ kena prakāreṇa satorapi pradhānapuruṣayoranupalabdhirityāha-
            
            <p class="bold">
               saukṣmyāttadanupalabdhirnābhāvāt kāryatastadupalabdheḥ /<br />
               mahadādi tacca kāryaṃ prakṛtisarūpaṃ virūpaṃ ca // ISk_8 //
               </p>
         </p>
         
         
         <p>'saukṣmyāttadanupalabdhiḥ'; ityādi / prakārāntarābhāvāt sūkṣmatvātsatorapi tayoranupalabdhiḥ
            / nanvabhāvādeva kasmādanupalabdhirna bhavati / yathā ghaṭasyotpatteḥ prāk mṛt śarādiṣu....
            tasya pradhvaṃsābhāvāt, gavi vāśvatvasyāśvatve vā gotvasyetaretarābhāvāt, vandhyāsutasya
            vātyantābhāvādityāha- 'nābhāvāt'; iti / caturvidhādityarthaḥ //</p>
         
         
         <p>yadyevaṃ kathaṃ tau sta iti gamyata ityāha- 'kāryatastadupalabdheḥ'; iti / yadyapyatrobhayaṃ
            prakrāntaṃ tathāpi tacchabdena pradhānaṃ nirdiśyate / pradhānasyāstitvapratipattiḥ
            kāryādityarthaḥ / puruṣasyāstitvapratipattau hetuṃ vakṣyati //</p>
         
         
         <p>kiṃ tatkāryamityāha- 'mahadādi tacca kāryam'; iti / mahān buddhiḥ sa ādiryasya tanmahadādibhūtaparyantaṃ
            kāryamasti / tat pradhānam, yasyedaṃ mahadādikāryaṃ vyaktam, akāraṇasya kāryasyānutpādāt
            //</p>
         
         
         <p>'prakṛtisarūpaṃ virūpaṃ ca'; iti / tadvyaktaṃ prakṛteḥ pradhānasya sadṛśamasadṛśaṃ
            cetyarthaḥ / etaduttaratra yojayiṣyate // 8 //</p>
         
         
         
         
         <p>kārikā 9
            </p>
         
         
         
         
         <p>tatkāryaṃ kāraṇādutpadyamānaṃ sadutpadyate, kimasat, kiṃ vā sadasaditi? tatra viruddhadharmādhyāsitatvātsadasannopapadyate
            / asaditi vaiśeṣikāḥ / atra dūṣaṇamāha-
            
            <p class="bold">
               asadakaraṇādupādānagrahaṇāt sarvasambhavābhāvāt /<br />
               śktasya śakyakaraṇāt, kāraṇabhāvācca satkāryam // ISk_9 //
               </p>
         </p>
         
         
         <p>'asadakaraṇāt'; ityādi / iha loke asataḥ karaṇaṃ nāsti, yathā śaśaviṣāṇādīnām / yadeva
            sat ghaṭādidravyaṃ tadeva mṛtpiṇḍādinā kāraṇaviśeṣeṇa kriyate, nāsat //</p>
         
         
         <p>'upādānagrahaṇāt'; iti / iha yadarthaṃ yadupādīyate tasya tadupādānaṃ kāraṇam, yathā
            tailasya tilāḥ, dadhnaḥ kṣīram / atra tailaṃ dadhi ca yadi na syāt kathaṃ tasyopādānasya
            grahaṇaṃ tadarthibhiḥ kriyate / tasmādupādānasaṃgrahāt sadeva kāryam / anyathā sikatāsalilayorapi
            grahaṇaṃ syāt //</p>
         
         
         <p>'sarvasambhavābhāvāt'; iti / yadyasatkāryaṃ bhavet tadā sarvasya sarvatra sambhavaḥ
            syāt / na caivam / tasmātsadeva kāryam //</p>
         
         
         <p>'śaktasya śakyakaraṇāt'; iti śaktaṃ kāraṇaṃ nāśaktamityevamapyavagantavyam / anyathopahataśaktarbījāṅkurotpattiprasaṅgaḥ
            / śaktaśca ko bhavitumarhati, yaḥ śaktimān / tasya śaktimataḥ śakyasya karaṇāt, śakanīyasya
            kāryasyotpādanādityarthaḥ / evaṃ ca tacchakanīyaṃ yadi kāraṇe śaktirūpeṇāvasthitaṃ
            syāt / tasmātsadevotpadyate nāsat //</p>
         
         
         <p>'kāraṇabhāvācca'; iti / kāraṇasya sattvādityarthaḥ / yadyasatkāryamutpadyate kimiti
            kāraṇabhāvena kāryasya bhāvo bhavati / bhavati ca / tasmācchaktirūpeṇāvasthitamiti
            gamyate / athavā- kāraṇabhāvāditi kāraṇasvabhāvāt / yatsvabhāvaṃ kāraṇaṃ tatsvabhāvaṃ
            kāryam, yathā snigdhasvabhāvastilebhyaḥ snigdhameva tailam, mṛto mṛtsvabhāvo ghaṭaḥ
            / yadyasatkāryaṃ syāt, asatsvabhāvebhyo hyutpādyetetyevaṃ sāṃkhyānāṃ sadevotpadyata
            iti siddhāntaḥ // 9 //</p>
         
         
         
         
         <p>kārikā 10
            </p>
         
         
         
         
         <p>evaṃ mahadādikāryaṃ sadevotpadyata iti vyavasthāpya prakṛtevirūpaṃ sarūpaṃ ca darśayati
            / tatra prakṛtervirūpamadhikṛtyāha-</p>
         
         
         <p class="bold">
            hetumadanityamavyāpi sakriyamanekamāśritaṃ liṅgam /<br />
            sāvayavaṃ paratantraṃ vyaktaṃ, viparītamavyaktam // ISk_10 //
            </p>
         
         
         <p>'hetumat'; ityādi / vyaktaṃ mahadādibhūtaparyantam / avyaktaṃ pradhānaṃ tatra vyaktaṃ
            hetumat, yathāsvaṃ kāraṇebhya utpadyamānatvāt / tatra pradhānādutpadyamāno mahān hetumān,
            mahato 'haṅkāro hetumān, ahaṅkārāttanmātrāṇyekādaśendriyāṇyutpadyamānāni hetumanti
            ca, tanmātrebhyaśca mahābhūtāni hetumanti / viparītamavyaktamahetumadityarthaḥ, tasyānyataḥ
            kutaścidanutpādāt / nahi pradhānākiṃcidaparamasti yatastadutpadyate //</p>
         
         
         <p>anityaṃ vyaktam, kāraṇebhya utpannatvāt ghaṭādivat / kāraṇāni ca prāguktānyeva / viparītamavyaktaṃ
            nityamityarthaḥ, kutaścidanutpannatvāt //</p>
         
         
         <p>avyāpi vyaktaṃ prādeśikamityarthaḥ / daivaṃ mānuṣaṃ tairyagyonaṃ ca, tadānīmanyatrāvartamānatvāt
            / sarvagataṃ viparītamavyaktaṃ vyāpītyarthaḥ, devādiṣu triṣu lokeṣu sarvadā vartamānatvāt
            /
            'sakriyam'; iti / kriyāśabdenātra saṃsaraṇamabhipretam, na kriyāmātram / mahadādisūkṣmaparyantaṃ
            vyaktaṃ devādi saṃsaratītyarthaḥ / viparītamavyaktam, asaṃsāri / triṣu lokeṣu sthitatvānna
            saṃsarati / na punaḥ kriyaiva nāstīti niṣkriyam, tasya jagatkartṛtvāt //</p>
         
         
         <p>anekaṃ vyaktam, mahadādibhūtaparyantatāyāstrayoviṃśatiprakāratvāt / viparītaṃ vyaktam,
            trayāṇāṃ lokānāṃ tasyaikasya kāraṇatvāt //</p>
         
         
         <p>'āśritam'; iti / yadyasmādutpannaṃ mahadādi vyaktaṃ tadeva tadāśritaṃ nānyat / utpannamanyadāśritamiti
            darśanārthaṃ vacanam, anyathā hetumadityanenaivāśritaṃ siddhameva / viparītamavyaktam,
            anāśritam / tato 'nyasya kāraṇasyābhāvāt //</p>
         
         
         <p>'liṅgam'; iti / liṅgyate 'nenāvyaktamiti liṅgam / viparītamavyaktam, na liṅgyate kiñcidaneneti
            / athavā layaṃ gacchatīti liṅgam /
            pralayakāle hyākāśādayaḥ pañca yathākramaṃ śabdāditanmātreṣu līyante, tanmātrāṇīndriyāṇi
            cāhaṅkāre, ahaṅkāro mahati, mahānpradhāna iti / viparītamavyaktam, na kutracididaṃ
            līyate, ahetutvāt //</p>
         
         
         <p>'sāvayavam'; iti / śabdādayo 'vayavā ucyante / tairādhyātmikaṃ bāhyaṃ ca vyaktaṃ yuktam
            / viparītamavyaktam, tairayuktatvāt //</p>
         
         
         <p>paratantram / na svatantram / yadasmādutpadyate tadevānuruddhya svakāryaṃ janayati
            na tadvyatirekeṇeti darśanārtham / anyathā hetumadityanenaiva paratantratvaṃ prasiddhameva
            / viparītamavyaktam, svatantraṃ na kiṃcidapekṣate // 10 //</p>
         
         
         
         
         <p>kārikā 11
            </p>
         
         
         
         
         <p>sārūpyamadhikṛtyāha-</p>
         
         
         <p class="bold">
            triguṇamaviveki viṣayaḥ sāmānyamacetanamprasavadharmi /<br />
            vyaktaṃ, tathā pradhānam, tadviparītastathā ca pumān // ISk_11 //
            </p>
         
         
         <p>'triguṇam'; ityādi / trayassattvādayo guṇā yasya tattriguṇaṃ vyaktam / tathā pradhānamapi
            triguṇaṃ tatsvabhāvatvāt //</p>
         
         
         <p>'aviveki'; iti / avivecanaśīlaṃ vyaktam, acetanatvāt / yadvā guṇebhyastasya pṛthaktvābhāvādaviveki
            / tathā pradhānamapi //</p>
         
         
         <p>sāmānyaṃ vyaktam, sarvapuruṣopabhogyatvānmalladāsīvat / tathā pradhānamapi //</p>
         
         
         <p>acetanaṃ vyaktam, sukhaduḥkhamohānna vedayatītyarthaḥ / tathā pradhānamapi //</p>
         
         
         <p>'prasavadharmi'; iti / prasavo dharmo 'syāstīti prasavadharmi vyaktam / tathā pradhānamapi
            / dvayorapi prasavadharmitvam //</p>
         
         
         <p>tathā ca pradhānānmahān, mahato 'ṅkāra ityādinā svakāryotpādanadharmatvādyathā vyaktāvyaktayorvairūpyaṃ
            sārūpyaṃ ca, tathā kiṃ puruṣasya vāpītyāha- 'tadviparītastathā ca pumān'; iti / vyaktāvyaktābhyāṃ
            kaiściddharmairvilakṣaṇa ityarthaḥ //</p>
         
         
         <p>atra pūrvasyā āryāyā artho yojyate / hetumadvyaktam, ahetumadavyaktam / puruṣo 'pyahetumān,
            tasya kutaścidanutpādāt //</p>
         
         
         <p>anityaṃ vyaktam, nityamavyaktam / puruṣo nityaḥ, kutaścidanutpannatvāt //</p>
         
         
         <p>avyāpi vyaktam, vyāpyavyaktam / puruṣo 'pi vyāpī yadā prakṛtyā muktaḥ / yuktaścet,
            vyaktena sadṛśo na pradhānena / hi sarvadā devādiṣu pravartate //</p>
         
         
         <p>sakriyaṃ vyaktam, niṣkriyamavyaktam, asaṃsāritvāt / puruṣo 'pi niṣkriyaḥ, kartṛtvābhāvāt
            //</p>
         
         
         <p>anekaṃ vyaktam, ekamavyaktam / puruṣo 'neko bahutvāt / tasya bahutvaṃ pratipādayiṣyati
            / pradhānenātra vaisādṛśyaṃ tasyaikatvāt //</p>
         
         
         <p>āśritaṃ vyaktam, anāśritamavyaktam / puruṣo 'pyanāśritaḥ kutaścidanutpannatvāt //</p>
         
         
         <p>liṅgaṃ vyaktam, aliṅgamavyaktam / puruṣo 'pyaliṅgaḥ / na kiṃcidanena liṅgyate na vāyaṃ
            kadācillīyate 'nutpannatvāt //</p>
         
         
         <p>sāvayavaṃ vyaktam, niravayavamavyaktam / puruṣo 'pi niravayavaḥ śabdādibhirayuktatvāt
            /
            paratantraṃ vyaktam, svatantramavyaktam / puruṣo 'pi svatantraḥ, kutaścidanutpannatvāt
            //</p>
         
         
         <p>dvitīyasyā āryāyā artho yojyate-
            triguṇaṃ vyaktamavyaktaṃ ca / nirguṇaḥ puruṣaḥ, guṇānāṃ tatrābhāvāt //</p>
         
         
         <p>aviveki vyaktamavyaktaṃ ca / vivekī puruṣaścetanatvāt / vivikto vā nirguṇatvāt //</p>
         
         
         <p>viṣayo vyaktamavyaktaṃ ca / puruṣo nirviṣayaḥ, bhoktṛtvāt, na bhogyaḥ //</p>
         
         
         <p>sāmānyaṃ vyaktamavyaktaṃ ca / puruṣo 'sāmānyaḥ, aviṣayatvāt //</p>
         
         
         <p>acetanaṃ vyaktamavyaktaṃ ca / cetanaḥ puruṣaḥ sukhādivedanatvāt //</p>
         
         
         <p>prasavadharmi vyaktamavyaktaṃ ca / puruṣo 'prasavadharmī, akartṛtvāt / ityuktam //
            11 //</p>
         
         
         
         
         <p>kārikā 12
            </p>
         
         
         
         
         <p>trayāṇāmapi vairūpyaṃ sārūpyaṃ ceti triguṇamityukte, ke ke trayo guṇāḥ kimātmakā ityāha-</p>
         
         
         <p class="bold">
            prītyaprītiviṣādātmakāḥ prakāśapravṛttiniyamārthāḥ /<br />
            anyo 'nyābhibhavāśrayajananamithunavṛttayaśca guṇāḥ // ISk_12 //
            </p>
         
         
         <p>'prītyaprītiviṣādātmakāḥ'; ityādi / prītyādaya ātmāno yeṣāṃ guṇānāṃ te tathoktāḥ sattvarajastamāṃsi
            trayo guṇāḥ / tatra prītyātmakaṃ sukhātmakaṃ sattvam, aprītyātmakaṃ duḥkhātmakaṃ rajaḥ,
            viṣādātmakaṃ mohātmakaṃ tamaḥ / guṇā hyatīndriyatvātpariṇatyā sukhādinānumīyamānāstadātmakā
            iti vyapadiśyante //</p>
         
         
         <p>kiṃ punareṣāṃ prayojanamityāha- 'prakāśapravṛttiniyamārthāḥ'; iti / prakāśārthaṃ sattvaṃ
            prakāśakatvāt, pravṛttyarthaṃ rajaścalatvāt, niyamārthaṃ tamaḥ stimitatvāt //</p>
         
         
         <p>kimiti te guṇāḥ parasparasavyapekṣāḥ kiṃ vā netyāha- 'anyo 'nyābhibhavāśrayajananamithunavṛttayaśca
            guṇāḥ'; iti / anyo 'nyaśabdaḥ pratyekamabhisambaddhyate / abhibhavatītyabhibhavaḥ
            / pacādyac / anyo 'nyasyābhibhavā anyo 'nyābhibhavāḥ / tadyathā deveṣu sattvamudriktaṃ
            rajastamasī abhibhavati, manuṣyeṣu rajaḥ sattvatamasī, tiryakṣu (tamaḥ sattvarajasī)
            / āśrīyanta ityāśrayāḥ / karmaṇyaṇ / anyo 'nyasyāśrayāḥ, tridaṇḍavat / nāśrayāntarameṣām,
            anāśrayāśca kartāraḥ / janayantīti jananāḥ / 'kṛtyalyuṭo bahulam'; iti kartari lyuṭ
            / anekārthatvāt ca dhātūnāṃ bodhanārthā draṣṭavyāḥ / anyo 'nyasya prabodhakā ityarthaḥ
            / sarvaṃ hi vyaktamutpadyamānaṃ triguṇātmakamutpadyate / tatra yadā sattvamutkaṭaṃ
            tadā rajastamasī nyakkṛtaśaktike / prabodhyāyaskānto lohavaduktam (?) / satvanyatkṛtena
            guṇena vyaktaṃ janayati (?) evaṃ rajastamaśca yojyam / yadā guṇadvayamudbhūtaśakti
            tadā dvayamapītaradabhibhavati, prabodhayatītyarthaḥ / anyo 'nyamithunā iti / anyo
            'nyasya sahāyā ityarthaḥ / tathā coktaṃ viṣṇugītāyām-
            
            <p>
               rajaso mithunaṃ sattvaṃ sattvasya mithunaṃ rajaḥ /<br />
               ubhayoḥ sattvarajasormithunaṃ tama ucyate //
               </p>
         </p>
         
         
         <p>ekasyāṃ vyaktau trayāṇāmabhibhavaprabodhanānuktau vyaktam, itare tu tau eva pravṛttiṃ
            janayanta iti darśayannāha- anyo 'nyavṛttaya iti / vṛttiḥ sukhādirūpeṇa pariṇatiḥ
            / vṛtihetutvād vṛttaya ucyante / anyonyavṛttihetava ityarthaḥ / tadyathā kācidyoṣidrūpaśīladatyantaguṇā
            (!) sitatvātsāttvikī sā bharttuḥ sukhamutpādayati sapatnīnāṃ kāsāṃcidduḥkhaṃ kāsāṃcidviṣādamityatra
            sattvamātmano dvayośca vṛttihetuḥ / kasyacitprabhoratyantaśūratvād bhṛtyā rājasāḥ,
            pareṣāṃ yudhyamānānāṃ prahārairduḥkhaṃ janayanti, palāyamānānāṃ viṣādam, svāminaśca
            tuṣṭimityatra raja ātmano dvayosca vṛttihetuḥ / meghāṃścāmbugu.....vāniṣāndhakārīkṛtyonnatatvāt
            (?) tāmasāḥ, te varṣantaḥ proṣitabhartṛkāṇāṃ viṣādaṃ janayanti, pathikānāṃ duḥkham
            kṛṣīvalānāṃ tuṣṭimityatra tama ātmano dvayośca vṛttihetuḥ // 12 //</p>
         
         
         
         
         <p>kārikā 13
            </p>
         
         
         
         
         <p>eṣāṃ durlakṣaṇānāṃ lakṣaṇāntaramāha-</p>
         
         
         <p class="bold">
            sattvaṃ laghu prakāśakamupaṣṭambhakaṃ calaṃ ca rajaḥ /<br />
            guru varaṇakameva tamaḥ, pradīpavaccārthato vṛttiḥ // ISk_13 //
            </p>
         
         
         <p>'sattvam'; ityādi / iṣṭaṃ sāṃkhyācāryāṇāṃ sattvaṃ laghusvabhāvaṃ prakāśaṃ ca / yasyodrekāccharīreṃ
            'śāni laghūni bhavanti, viṣayaprakāśanasamarthāni cendriyāṇi / bāhyāni ca dravyāṇi
            laghūni prakāśātmakāni nirmalāni bhavanti //</p>
         
         
         <p>'upaṣṭambhakaṃ calaṃ ca rajaḥ'; iti / upaṣṭambhayatītyupaṣṭambhakam / yasyodrekād
            devadatto vyavasyati, calacittaśca bhavati / bāhyāni calāni bhavantīti //</p>
         
         
         <p>'guru varaṇakameva tamaḥ'; iti / vṛṇoti pidhatta iti / 'kṛtyalyuṭo bahulam'; iti kartari
            lyuṭ, karaṇe vā / paścāt svārthe kan / yasyodrekād gurūṇyaṅgāni bhavanti, indriyāṇi
            ca tamasaivāttāni bhavanti / bāhyāni ca gurūṇyanirmalāni ca bhavanti //</p>
         
         
         <p>udāharaṇadigiyamanyānyapi vijñeyāni bhavanti / tathā cāhuḥ- prītiprīti(?)svābhiṣaṅgalāghavāni
            prasādaharṣau ca, stambhauddhatyadveṣacalanaśoṣaṇatāpabhedāśca, varaṇāpadhvaṃsanasādanagauravadainyabhītayaścaitāni
            sattvarajastamasāṃ krameṇa jñātavyāni liṅgāni //</p>
         
         
         <p>nanu caite parasparavilakṣaṇā guṇā viruddhatvāt kathaṃ sambhūyaikatra vartanta ityāha-
            'pradīpavaccārthato vṛttiḥ'; iti / pradīpasyeva pradīpavat / tailavarttyagnisamudāyaḥ
            pradīpaḥ / yadā samudāyātma.....parasparavilakṣaṇānāmapi pradīpabhā...pravṛtiḥ, tamasi
            sthitā ghaṭādayo devadattasya prakāśayitavyā iti, tathā sattvarajastamasāṃ puruṣārthahetunā
            pravṛttiḥ, puruṣārthaśabdopalabdhiśceti // 13 //</p>
         
         
         
         
         <p>kārikā 14
            </p>
         
         
         
         
         <p>nanu ca 'triguṇamaviveki viṣayaḥ sāmānyamacetanaṃ prasavadharmi vyaktam', tatra sukhaduḥkamohopalabdhestraiguṇyaṃ
            vyaktaṃ siddham, avivekyādayo dharmāḥ prasavaparyantāḥ kathaṃ siddhyantītyāha-</p>
         
         
         <p class="bold">
            avivekyādissiddhastraiguṇyāttadviparyayābhāvāt /<br />
            kāraṇaguṇātmakatvātkāryasyāvyaktamapi siddham // ISk_14 //
            </p>
         
         
         <p>'avivekyādiḥ siddhaḥ'; ityādi / guṇidvāreṇa guṇābhidhānam / avivekyādiguṇassiddhaḥ
            / vyakta iti vākyaśeṣaḥ //</p>
         
         
         <p>kutaḥ? traiguṇyāt / kathaṃ? yasmādguṇā evāvivekino bhogyāssāmānyā acetanā prasavadharmiṇaśca,
            te ca vyakte siddhā iti siddho guṇaḥ //</p>
         
         
         <p>'tadviparyayābhāvāt'; iti / (traiguṇyasyābhāvāditi) / traiguṇyasyābhāve 'vivekyādayorabhāvāt
            / na hi nirguṇasya puruṣasyāvivekyādiḥ sambhavati / tasmāttraiguṇyādevāvivekyādissiddhaḥ
            //</p>
         
         
         <p>evaṃ ca sati, pradhānamapi traiguṇyāttathāvidhaṃ siddham / yadāha- 'kāraṇaguṇātmakatvātkāryasyāvyaktamapi
            siddham'; iti / kāraṇasya yo guṇaḥ sa ātmā svabhāvo yasya tattathoktam / tasya svabhāvastattvam
            / tasmādiha loke kāraṇaguṇakaṃ kāryaṃ dṛṣṭam / śuklaiḥ kṛṣṇairvā tantubhirārabdhaḥ
            paṭaḥ śuklaḥ kṛṣṇo vā bhavati / yadyavyaktaṃ tathāvidhaṃ na syāt, kathaṃ vyaktaṃ tathāvidhaṃ
            bhavet // 14 //</p>
         
         
         
         
         <p>kārikā 15
            </p>
         
         
         
         
         <p>nanu ca sati dharmiṇi dharmāścintyante, pradhānasyaiva dharmiṇo 'labdhasiddhitvāt
            kathamavivekyādītyāha-</p>
         
         
         <p class="bold">
            bhedānāṃ parimāṇāt samanvayācchaktitaḥ pravṛtteśca /<br />
            kāraṇakāryavibhāgādavibhāgādvaiśvarūpyasya // ISk_15 //
            </p>
         
         
         <p>'bhedānām'; ityādi / kāryatastadupalabdhermahadādi tacca kāryamityanenaiva sādhite
            'smin yathāvadadhigate punardārḍhyārthaṃ samanantaropādānam / bhidyanta iti bhedāḥ
            kāryaviśeṣāsteṣāṃ (ekassaṃsargī dṛṣṭaḥ) parimāṇācca / bhedānāṃ parimitatvādityarthaḥ
            / yena ca parimitāsteṣāmekaḥ saṃsargī dṛṣṭaḥ / yathā mūlāṅkurapatrakāṇḍaprasavapuṣpataṇḍulakaṇānāṃ
            bhedānāṃ vrīhiḥ tavibāhyādhyātmikabhedāḥ / parimitabāhyā brahmādistambaparyantāścaturdaśa
            / ādhyātmikāśca mahadahaṅkāratanmātrendriyabhūtākhyāstrayoviṃśatiḥ / tasmādeteṣāmekena
            saṃsargiṇā bhavitavyam / yatraiṣāṃ saṃsargastadavyaktaṃ kāraṇamastīti sāmānyatodṛṣṭamanumānam
            //</p>
         
         
         <p>'samanvayāt'; bhedānāmiti vartate / samanvayo 'nugamaḥ / ekajātyanugamādityarthaḥ
            / ya ekajātyanugatā bhedāsteṣāmekameva tathābhūtaṃ kāraṇaṃ dṛṣṭam / yathā kaṭakakeyūrādīnāṃ
            suvarṇapiṇḍaḥ, yathā vā śarāvādīnāṃ mṛtpiṇḍaḥ / evameṣāmapi bāhyādhyātmikānāṃ sukhaduḥkhamohānugatatvādekena
            tathāvidhena bhavitavyam / ya eṣāṃ samudāyastatpradhānamiti sāmānyatodṛṣṭam /
            'śaktitaḥ pravṛtteśca'; iti / iha kulālādiśaktipūrvikā ghaṭādīnāṃ pravṛttirdṛṣṭā nāśaktipūrvikā
            / eṣāmapi bāhyādhyātmikānāṃ pravṛttirdṛśyate / tataśca prāk ca pravṛtterjanitayā śaktyā
            bhavitavyam / yāsau śaktiḥ saivāvyaktabhāvamāpadyata iti sāmānyatodṛṣṭam //</p>
         
         
         <p>'kāraṇakāryavibhāgāt'; iti / kāraṇasya pūrvabhāvitvāt pūrvanipātaḥ / alpāctarasya
            pūrvanipātasyānityatvam / yata utpadyate tatkāraṇam, yaccotpadyate tatkāryam / yathā
            mṛtpiṇḍaghaṭayorjanyajanakatvena pṛthagarthakriyākaraṇācca vibhāgo dṛṣṭaḥ / anyathā
            ghaṭāsyodakāharaṇakriyā yā na sā mṛtpiṇḍasya, yā mṛtpiṇḍasya na sā ghaṭasya / evaṃ
            vyaktasya mahadādeḥ kāryatvātpṛthagarthakriyākaraṇācca vibhāgaḥ / tasmādasya kāraṇena
            bhavitavyam / taccāvyaktātkimanyat syāditi //</p>
         
         
         <p>asmin vyākhyāne 'kāryatastadupalabdhermahadādi tacca kāryam'; ityanenaiva siddhatvādanyairanyathā
            vyākhyāyate / yadupakaroti taktāraṇam, yadupakriyate tatkāryaṃ tayorvibhāgāt, upakāryopakārakabhāvādityarthaḥ
            / tatra kārya...vyādīni śarīrasthāni sthānasādhanā...vabhogaiḥ kāraṇānyupakurvanti
            / kāraṇāni ca vṛddhikṣatasaṃrohaṇapālanaiḥ kāryāṇi / bāhyāni ca kāraṇāni pṛthivyā
            dhṛtisaṅgrahapattivyūhanāvakāśadānaiḥ parasparamupakurvanti / tathā daivamānuṣatairyagyonāni
            parasparopakārīṇi / tatra daivam, yathākālaṃ śītoṣṇavarṣāgamaḥ, mānuṣatairyagyonānyupakaroti
            / mānuṣamijyāyāgastutibhirdaivaṃ rakṣati, poṣaṇabheṣajyaiśaaha tairyagyonamupakaroti
            / yathādhyātmikānāṃ bāhyānāṃ copakāryopakārakabhāvo buddhikṛta iva dṛśyate tadasya
            kaścidvyavasthāpitā syāt, kuto 'yaṃ vibhāga ityanyathānupapatteḥ //</p>
         
         
         <p>'avibhāgādvaiśvarūpyasya'; iti / na vidyate vibhāgo 'syetyavibhāgaḥ / avibhaktādityarthaḥ
            / tasmādvaiśvarūpyasyopalabdheriti śeṣaḥ / iha loke 'vibhaktādekasmādikṣudravyādrasaphāṇitaguḍakhaṇḍaśarkarādivaiśvarūpyaṃ
            nānātvaṃ dṛśyate, tathaikasmāddugdhāddadhimastunavanītaghṛtādivaiśvarūpyamupalabhyate
            / evamādhyātmikānāṃ bāhyānāṃ ca vaiśvarūpyam / tasmādeṣāmavibhaktenaiva bhavitavyamiti
            sāmānyatodṛṣṭam //</p>
         
         
         <p>anyastvāha- 'avibhāge vaiśvarūpyasya'; iti / avibhāgo layaḥ, vaiśvarūpyaṃ jagat nānārūpatvāt
            / pralayakāle vaiśvarūpyaṃ kva līyate sthityutpattipralayājjagata iti / na ceśvare
            layanaṃ sambhavati, tasya nirguṇatvenābhyupagamāt / tasmādanyathānupapattyāsti tadekamiti
            / tathā cāhuḥ-
            pradhānādānupūrvyeṇa sṛṣṭirlokasya saṃsaraḥ /
            pra....prātilomyena punastatraiva sañcaraḥ // iti // 15 //</p>
         
         
         
         
         <p>kārikā 16
            </p>
         
         
         
         
         <p>eṣāṃ hetūnāṃ pravartanārthamāha-</p>
         
         
         <p class="bold">
            kāraṇamastyavyaktam, pravartate triguṇataḥ samudayācca /<br />
            pariṇāmataḥ salilavat, pratipratiguṇāśrayaviśeṣāt // ISk_16 //
            </p>
         
         
         <p>'kāraṇamasti'; ityādi //</p>
         
         
         <p>yadi kāraṇamastyavyaktaṃ tatkathaṃ pravartata ityāha- 'triguṇatassamudayācca'; iti
            / yadā prakṛtisthā guṇāssāmyena pravartante tadā (trīnevādhikṛtya pravarante naikaikamityarthaḥ
            / yadā vaiṣamyeṇa pravartante tadā) kāryaṃ kāraṇārabdhatvāt samudayāt pravartate /
            samantādudayo yasya guṇasya tamadhikṛtyetyarthaḥ, śeṣanyakkṛtaśaktikatvāt / yadi samudayādavyaktaṃ
            pravartate tasmādutpannaṃ tadavya...smānna bhavati //</p>
         
         
         <p>śuklebhyaḥ kṛṣṇebhyo vā tantubhyaḥ śuklaḥ kṛṣṇo vā paṭo bhavatītyāha-
            'pariṇāmataḥ'; ityādi / pūrvasyāmavasthāyāmavasthāntaraṃ pariṇāmaḥ, tasmāddhetoḥ pravartate
            / yathā kaṇikāyāḥ sūkṣmāyā mūlakaḥ śākhāpraśākhādipravṛddho mahānvanaspatirvyakto
            bhavati, evamavyaktādvyaktaṃ pariṇamati //</p>
         
         
         <p>yadyevamekarūpādutpannasya trailokyasya kathamanekarūpatvamityāha- 'salilavatpratipratiguṇāśrayaviśeṣāt';
            iti / salilena tulyaṃ vartata iti salilavat / ekaikaṃ prati guṇāḥ pratipratiguṇāḥ
            / ta evāśrayāsteṣāṃ yo viśeṣastasmāddhetoḥ pravartante / yathā salilamantarikṣādekarasamapi
            tadekasya kaṭvamlāderguṇasyāśrayabhūtasya viśeṣānnānārasaṃ vartate evamavyaktamapīti
            guṇātmakatvādekaikaguṇāśrayaviśeṣānnānārūpaṃ pravartate / tatra sattvasya kṛterāśrayasya
            viśeṣāddevabhāvena vartanam, rajasa āśrayasya viśeṣānmānuṣabhāvena, tamasa āśrayasya
            viśeṣāttiryagyonibhāveneti // 16 //</p>
         
         
         
         
         <p>kārikā 17
            </p>
         
         
         
         
         <p>evamavyaktasyāstitvaṃ pravṛttiṃ ca prasādhya puruṣāstitvaṃ prasādhayitumāha-</p>
         
         
         <p class="bold">
            saṃghātaparārthatvāt triguṇādiviparyayādadhiṣṭhānāt /<br />
            puruṣo 'sti bhoktṛbhāvātkaivalyārthaṃ pravṛtteśca // ISk_17 //
            </p>
         
         
         <p>'saṃghātaparārthatvāt'; ityādi / saṃhanyata iti saṃghātaḥ / saṃghātaścāsau parārthaśceti
            saṃghātaparārthaḥ / saṃghātatvaṃ hetuḥ parārthatvaṃ sādhyam / iha loke saṃghātabāhyāḥ
            śayanāsanādayo ye te parārthā dṛṣṭāḥ / te hi devadattasya parasyārthaṃ kurvanti na
            svārtham / ete 'pyādhyātmikā mahadādayaḥ śarīrasaṃjñakāḥ saṃghātāḥ, taiḥ parārthairbhavitavyam
            / na ca puruṣavyatirikto 'nyaḥ paro 'sti, puruṣa eva para i....nyatodṛṣṭam //</p>
         
         
         <p>nanu mahadādibhūtaparyantaṃ śarīrameva puruṣo nānyaḥ kaścidityatrāha- 'triguṇādiviparyayāt';
            iti / ādiśabdenāvivekyādayaḥ pañca dharmā dṛśyante / tathā hi tadviparītaḥ pumānityuktam
            / tataśca tadviparītatvātpuṃsaḥ kathaṃ mahadādimātrameva puruṣaḥ / tasmādvyatiriktaḥ
            puruṣo yasyārthakā ime saṃghātāḥ //</p>
         
         
         <p>'adhiṣṭhānāt'; iti / adhitiṣṭhatyasminnityadhiṣṭhānam / mahadādibhūtaparyantaṃ śarīramiha
            loke yadadhiṣṭhānaṃ tatparādhiṣṭhitaṃ dṛṣṭam, yathā rathādi / dṛśyate cādhiṣṭhānaṃ
            śarīram / tasmādasyādhiṣṭhātrā bhavitavyam / yo 'sāvadhiṣṭhātā sa puruṣaḥ, nāntaḥkaraṇamadhiṣṭhātṛ,
            tasyācetanatvāditi sāmānyatodṛṣṭam //</p>
         
         
         <p>'bhoktṛbhāvāt'; iti / bhoktṛtvādityarthaḥ / iha loke bhogyaṃ dṛṣṭvā bhoktānumīyate
            / dṛśyate mahadādiparyantaṃ bhogyam, tasmādasyāpi bhoktrā bhavitavyamiti sāmānyatodṛṣṭam
            / na cāntaḥkaraṇaṃ bhoktṛ, tasyācetanatvādbhogyatvācca / yaśca bhoktā sa eva puruṣaḥ
            sātmakaṃ jīvaccharīraṃ prāṇādimattvāt / asmin dedhe yo 'yamātmā samānajātīyānekavastvantarasahāyaḥ,
            pratiniyatairjanmādibhiryujyamānatvāt manovat //</p>
         
         
         <p>'kaivalyārthaṃ pravṛtteśca'; iti / kaivalyaṃ mokṣaḥ / tadanyārthapradhānasyaiṣā pravṛttiḥ
            / tathāhi- pradhānaṃ buddhyātmanā pariṇamati / buddheścāṣṭādaśāni / teṣu ca jñānaṃ
            kaivalyam / tatra yadi puruṣo na syāttadā tadarthā pravṛttirna bhavet / tasmādanyathānupapattyā
            puruṣo 'sti //</p>
         
         
         <p>tatra siddhe puṃsi vivādāḥ / eka evāyaṃ puruṣaḥ sarvaśarīreṣu sthita ityeke / sarve
            kāya upanatānekātmānassātmakatvāt, yogiśarīravṛṃda.. pratiśarīramanekaḥ puruṣa ityapare
            / eka eva purāṇaḥ puruṣaḥ, tasmādagnesa..viṣphuliṅgāḥ pratiśarīraṃ puruṣā ābirbhūtā
            iti vedāntavādinaḥ // 17 //</p>
         
         
         
         
         <p>kārikā 18
            atrāha-</p>
         
         
         <p class="bold">
            jananamaraṇakaraṇānāṃ pratiniyamādayugapatpravṛtteśca /<br />
            puruṣabahutvaṃ siddhaṃ traiguṇyaviparyayāccaiva // ISk_18 //
            </p>
         
         
         <p>'jananamaraṇakaraṇānām'; ityādi / karaṇaṃ cakṣurādīndriyam dehendriyāderadhiṣṭhānasyotpattivināśau
            / tadyogātpuruṣaḥ jananamaraṇe 'pi vyavasthāpyete / svataḥ puruṣasya te na sambhavataḥ
            / kutaḥ ? - nityatāt tatra yadyekaḥ puruṣaḥ syāttadaikasmin jāyamāne mriyamāṇe vā
            sarveṣāṃ jananamaraṇe syātām / tathaikasmiṃścakṣuṣmati śrotravati vā sarve 'ndhā (badhirā
            vā, paśyeyuḥ śruṇuyurvā / ekasminnandhe) badhire vā tathā syuḥ / na caivam, jananādīnāṃ
            pratiniyamāt / tasmādanyathānupapattyā puruṣabahutvaṃ siddham //</p>
         
         
         <p>'ayugapatpravṛtteśca'; iti / yadyekaḥ puruṣaḥ syāttadaikenādhiṣṭhātrā tiṣṭhati dehe,
            dharmādharmayorarthānarthayoḥ sukhaduḥkhayorvā pravṛtte, sarva eva yugapatpravartteran
            / na caivamityanyathānupapattiḥ //</p>
         
         
         <p>'traiguṇyaviparyayācca'; iti / traya eva guṇāstraiguṇyam / tad viparyayo 'nyathātvam
            / adhiṣṭhānasya triguṇātmakatvāttadyogātpuruṣo 'pi triguṇātmaka ityucyate / tatra
            yadyekaḥ puruṣaḥ syāttadaikasmin sāttvike rājase tāmase vā, sarva eva tathāvidhāḥ
            syuḥ / na caivam, guṇānaṃ viparyayadarśanadityanyathānupapattiḥ //</p>
         
         
         <p>purāṇapuruṣādagneriva viṣphuliṅgāḥ pratiśarīraṃ puruṣā ityasminnapi darśane puruṣabahutvamastyeva
            / teṣāṃ parasparavilakṣaṇatvāt te purāṇapuruṣādabhinnā bhinnā veti darśanadvayam /
            tadanyatra vivāritatvādiha granthagauravabhayānnopanyastamasmābhiriti // 18 //</p>
         
         
         
         
         <p>kārikā 19
            evaṃ puruṣabahutvaṃ prasāddhya taddharmān kathayitumāha-</p>
         
         
         <p class="bold">
            tasmācca viparyāsātsiddhaṃ sākṣitvamasya puruṣasya /<br />
            kaivalyammādhyasthaṃ draṣṭṛtvamakartṛbhāvaśca // ISk_19 //
            </p>
         
         
         <p>'tasmācca viparyāsāt'; ityādi / yaḥ prāgukto viparyayaḥ- triguṇamaviveki viṣayaḥ -
            ityādinā, tasmātsākṣitvādayo dharmāḥ puruṣasya siddhāḥ / tatra nirguṇasya puruṣasyāprasavadharmitvādakartṛtvam
            / yaścākartā sa bhavatyudāsīnaḥ / saptavidhaṃ cāsyaudāsīnyam / tathā coktam -
            
            <p>
               paśyati śṛṇoti sarvama karoti sthitiṃ prasaṅgaṃ ca nāpi /<br />
               svato na parato...nobhayataścāpyudāsīnaḥ // iti //
               </p>
         </p>
         
         
         <p>yaścodāsīnaḥ sa sākṣyapi bhavati pradhānasambandhinaḥ kriyākalāpasya nirguṇatvāt //</p>
         
         
         <p>kaivalyaṃ kevalabhāvāt cetanatvācca draṣṭṛtvamiti //</p>
         
         
         <p>
            nanu ca yadyakartā tatkathaṃ- bhoktṛbhāvādasti puruṣaḥ- ? tathā cāhuḥ-<br />
            bālahutāśanataravaḥ svayamakṛtānāṃ yathā hi bhoktāraḥ /<br />
            puruṣo 'pi viṣayaphalānāṃ svayamakṛtānāṃ tathāpi bhoktā // iti //
            </p>
         
         
         <p>ityuktamakarturapi bhoktṛtvamasyeti // 19 //</p>
         
         
         
         
         <p>kārikā 20
            </p>
         
         
         
         
         <p>nanu ca yadyacetanamavyaktaṃ kathaṃ dehendriyasaṃjñamadhiṣṭhānaṃ dharmādharmādiṣu
            pravarttate, tasyācetanatvādityāha-</p>
         
         
         <p class="bold">
            tasmāttatsaṃyogādacetanaṃ cetanāvadiva liṅgam /<br />
            guṇakartṛtve 'pi tathā karteva bhavatyudāsīnaḥ // ISk_20 //
            </p>
         
         
         <p>'tasmāttatsaṃyogāt'; ityādi / tena puruṣeṇa yaḥ saṃyogastasmādacetanaṃ cetanāvadiva
            bhavati / yathāgnisaṃyogāllohamaṇirityucyate / liṅgaṃ mahadādisūkṣmaparyantaṃ vakṣyati
            //</p>
         
         
         <p>yadi tadeva triguṇātmakaṃ kartṛ na pumān, kathaṃ puruṣo gacchatītyucyata ityāha- 'guṇakartṛtve
            'pi tathā karteva bhavatyudāsīnaḥ'; iti / guṇānāṃ kartṛtvaṃ na puruṣasya / yathā puruṣasaṃyogādacetanaṃ
            liṅgaṃ cetanāvadiva bhavati, tathā guṇātmakaliṅgasaṃyogādakartāpi san karteva bhavati
            / udāsīnaḥ / yathā svāmī svayamayoddhāpi yaudhabhṛtyasaṃyogād yoddheti vyapadiśyate,
            tathā puruṣo 'pyupacāreṇa karteti /
            tathā coktam -
            pravarttamānān prakṛterimān guṇāṃstamo 'bhibhūto viparītadarśanaḥ /
            ahaṃ karomītyabudho 'bhimanyate tṛṇasya kubjīkaraṇe 'pyanīśvaraḥ // iti // 20 //</p>
         
         
         
         
         <p>kārikā 21
            </p>
         
         
         
         
         <p> nanu pradhānapuruṣayoḥ kiṃ (kartṛtvaṃ) caitanyārthameva saṃyogaḥ, kiṃ vānyārthamapītyāha-
            
            <p class="bold">
               puruṣasya darśanārthaṃ kaivalyārthaṃ tathā pradhānasya /<br />
               paṃgvandhavadubhayorapi saṃyogastatkṛtaḥ sargaḥ // ISk_21 //
               </p>
         </p>
         
         
         <p>'puruṣasya'; ityādi / puruṣasyārtho dvividhaḥ, viṣayopabhogaḥ kaivalyaṃ ca / tadubhayaṃ
            pradhānena sampādyam / viṣayopabhogaśca pradhānavibhūtimantareṇa na sambhavati, iti
            darśanārthaṃ puruṣaḥ pradhānena saṃyujyate / mānaṃ svāṃ vibhūtiṃ darśayitumasamarthātpuruṣeṇa
            saṃyujyate (?) / dṛṣṭvā sa sarvāṃ vibhūtimanubhūya virasatvād viraktaḥ puruṣaḥ pradhānena
            tyajyate / tyaktasya kaivalyamityato darśanārthaṃ kaivalyārthaṃ ca dvayorapi saṃyogo
            matsyodakavadudumbaramaśakaśca //</p>
         
         
         <p>'paṃgvandhavat'; iti / dṛṣṭāntaḥ / paṅguḥ sacakṣuḥ paśyati panthānaṃ na saṃcarati,
            andho 'pi saṃcarati na paśyati panthānam / tayoḥ svārthabhraṣṭayorgrāmaprāptyarthaḥ
            sambandho bhūtaḥ / tatra paṅgurandhaskandhamāruhya gatimān, andho 'pi draṣṭradhiṣṭhānāddṛṣṭimān
            jātaḥ / grāmaprāptayośca tayorviyogaḥ / evaṃ puruṣo niṣkriyaḥ pradhānena saṃyujya
            tadvibhūtidarśanāya devādiṣu saṃcarati / pradhānaṃ niścetanamapi puruṣādhiṣṭhānāccetanāvadiva
            dvayamapi sampādayati / tasmātpaṃgvandhavadubhayorapi saṃyogaḥ //</p>
         
         
         <p>nanu ca saṃyogamātreṇa kathaṃ darśanaṃ kaivalyaṃ cetyāha- 'tatkṛtaḥ sargaḥ'; iti /
            saṃyogakṛto mahadādigrāmotpāda ityarthaḥ // 21 //</p>
         
         
         
         
         <p>kārikā 22
            </p>
         
         
         
         
         <p>tameva darśayannāha-</p>
         
         
         <p class="bold">
            prakṛtermahāṃstato 'haṅkārastasmādgaṇaśca ṣoḍaśakaḥ /<br />
            tasmādapi ṣoḍaśakātpañcabhyaḥ pañca bhūtāni // ISk_22 //
            </p>
         
         
         <p>'prakṛtermahān'; ityādi / prakṛtiḥ pradhānaṃ kāraṇamavyaktaṃ guṇasāmyaṃ tamobahulamavyākṛtamiti
            prakṛtiparyāyāḥ / tato mahānutpadyate sa tu tamobahulaḥ / mahān buddhirmatiḥ pratyaya
            upalabdhiriti buddhiparyāyāḥ / tato 'haṅkāra utpadyate / sa tu rajastamobahulaḥ /
            ahaṅkāraḥ suparṇapaṇi(!)statpuruṣa ityahaṅkāraparyāyāḥ //</p>
         
         
         <p>'tasmādgaṇaśca ṣoḍaśakaḥ'; iti / tasmādahaṅkārāt ṣoḍaśako gaṇa utpadyate / ekādaśendriyāṇi
            pañca tanmātrāṇītyarthaḥ / tāni hṛṣīkāṇīndriyāṇīti paryāyāḥ / sūkṣmā atiśayā aṇavaḥ
            (viṣā) iti tanmātraparyāyāḥ //</p>
         
         
         <p>'tasmādapi ṣoḍaśakāt pañcabhyaḥ pañca bhūtāni'; iti / ṣoḍaśād gaṇādyāni pañca tanmātrāṇi
            tebhya ekottaravṛddhyā pañca mahābhūtāni bhavanti / tatra śabdatanmātrādākāśamekaguṇam
            / śabdatanmātrapratisaṃhitāt sparśatanmātrāddviguṇo vāyuḥ / tābhyāṃ pratisaṃhitādrūpatanmātrāt
            triguṇaṃ tejaḥ / taiḥ pratisaṃhitādrasatanmātrāt caturguṇā āpaḥ / caturbhiḥ pratisaṃhitādgandhatanmātrāt
            pañcaguṇā pṛthivīti / etairekādaśādayaḥ sthūlā viśeṣā ucyante, yeṣvavasitāni caturviṃśatitattvāni
            // 22 //</p>
         
         
         
         
         <p>kārikā 23
            </p>
         
         
         
         
         <p>buddherlakṣaṇamāha-</p>
         
         
         <p class="bold">
            adhyavasāyo buddhirdharmo jñānaṃ virāga aiśvaryam /<br />
            sāttvikametadrūpaṃ tāmasamasmādviparyastam // ISk_23 //
            </p>
         
         
         <p>'adhyavasāyaḥ'; ityādi / śabdādiṣu viṣaye 'dhyavasāyaśabdo 'yaṃ yāvat gandho 'yamiti
            subuddherlakṣaṇam (?) / tasyāścāṣṭau rūpāṇi //</p>
         
         
         <p>'dharmo jñānaṃ virāga aiśvaryam'; iti / tatra yo 'yamaniviṣayamanuṣṭhānātmako 'dhavasāyassa
            dharmaḥ / yamāḥ pañca niyamāśca / yathoktaṃ sāṃkhyapravacane 'ahiṃsāsatyāsteyabrahmacaryāparigrahā
            yamāḥ'; / 'śaucasantoṣatapassvādhyāyeśvarapraṇidhānāni niyamāḥ'; iti / tatra santoṣassanihitasādhanābhyāśādadhikasyānupāditsā
            / tapo jighatsāpipāsāśītoṣṇasthānasādhanājayaḥ kāṣṭhamaunākāramaune, vratāni ca kṛcchracāndrāyaṇādīni
            / svādhyāyo mokṣaśāstrādhyayanaṃ praṇavajapo vā / īśvarapraṇidhānaṃ viśiṣṭadevatārādhanam
            / asaṃsāribhistulyavṛttitvāditi / tadviparītānuṣṭhānamadharmaḥ / pañcaviṃśatitattvānāṃ
            svasaṃjñālākṣaṇyakatvaprayojanāvadhāraṇaṃ jñānam, guṇapuruṣāntarajñānam / śeṣamajñānam
            / viṣayaśarīrendriyebhyo doṣadarśanādvaimukhyaṃ virāgaḥ / teṣvabhilāṣo rāgaḥ / aiśvaryamaṣṭaguṇam-
            aṇimā, mahimā, laghimā, prāptiḥ, prākāmyam, īśitvaṃ, vaśitvam, yatrakāmāvasāyitvaṃ
            ceti / tatrāṇimāṇutvam, yena guṇena sūkṣmo bhūtvā vicarati / kārye kāraṇopacārādaṇimetyucyate
            / uttaratrāpyevaṃ yojyam / laghimā laghutvam, yena vāyuvallaghutaro bhavati / mahimā
            mahattvam, yena bhuvaneṣu dharmādiprāptiḥ, yena guṇeneṣitasya prāpaṇam / prākāmyaṃ
            pracurakāmitā yenaikamanekaṃ prākāmyate 'nekaṃ caikam / īśitvaṃ prabhutā (yena sthāvarādīni
            bhūtāni sandeśakārīṇi bhavanti / vaśitvaṃ vaśitā) yena svatantraścarati / yatrakāmāvaśāyitvaṃ
            (kāmenecchayāvaśetuṃ śīlaṃ yasya sa yatrakāmāvaśāyī / tasya bhāvaḥ yatrakāmāvaśāyitvam)
            / anekārthatvāddhātūnāṃ 'śī'; tiṣṭhatau varttate / yena guṇena divyantarikṣe bhūmau
            vāvasthāyitvamityarthaḥ /
            'sāttvikametadrūpam'; iti / sattvatamobahulatvāt / buddheryadā sattvamutkaṭaṃ bhavati
            tadaitaccatuṣṭayaṃ bhavatītyarthaḥ /
            'tāmasamasmādviparyastam'; iti / utkaṭalakṣaṇāt dharmādicatuṣṭayādviparītaṃ tamasyudrikte
            bhavatītyarthaḥ / adharmo 'jñānamavairāgyamanaiśvaryaṃ ceti // 23 //</p>
         
         
         
         
         <p>kārikā 24
            </p>
         
         
         
         
         <p>ahaṅkāralakṣaṇamāha-
            
            <p class="bold">
               abhimāno 'haṅkāraḥ, tasmāddvividhaḥ pravarttate sargaḥ /<br />
               ekādaśaśca gaṇastanmātrapañcakaścaiva // ISk_24 //
               </p>
         </p>
         
         
         <p>'abhimānaḥ'; ityādi / abhimatirabhimānaḥ / rūpādiṣu viṣayeṣvabhimāno rūpavānaham,
            mamaite viṣayāḥ, ityahyaṅkāralakṣaṇam //</p>
         
         
         <p>tasmādabhimānalakṣaṇādahaṅkārāt 'dvividhaḥ pravarttate sargaḥ'; iti / sṛjyata iti
            sargaḥ //</p>
         
         
         <p>tameva dvividhaṃ darśayitumāha- 'ekādaśakaśca gaṇaḥ'; iti / ekādaśa parimāṇamasyetyekādaśaḥ
            śrotrādirgaṇaḥ //</p>
         
         
         <p>'tanmātrāpañcakaṃ ca'; iti / tanmātraśabdādisvarūpamātra ityarthaḥ / tanmātrāṇi śabdasparśarūparasagandhāḥ
            / mātrāgrahaṇaṃ bhūtasaṃśleṣanivṛttyartham / bhūteṣvapi śabdādisambhavāt // 24 //</p>
         
         
         
         
         <p>kārikā 25
            </p>
         
         
         
         
         <p>sa cāhaṅkārastrividha iti darśayannāha-
            
            <p class="bold">
               sāttvika ekādaśakaḥ pravarttate vaikṛtādahaṅkārāt /<br />
               bhūtādestanmātraḥ sa tāmasaḥ, taijasādubhayam // ISk_25 //
               </p>
         </p>
         
         
         <p>'sāttvikaḥ'; ityādi / yadā sattvamudriktaṃ tadāhaṅkāro vaikṛtābhimāno bhavati, rajaścodriktaṃ
            taijasaḥ, tamaścodriktaṃ bhūtādiriti / tatra vaikṛtādekādaśako gaṇaḥ pravarttate /
            sa ca sāttvikaḥ sattvabahulaḥ, svaviṣayagrahaṇatvāt //</p>
         
         
         <p>bhūtādestāmasādahaṅkārāttanmātraḥ sa tāmasaḥ, tamobahulatvāt / tatastāmasāttanmātrāt
            gaṇāt tāmaso bhūtagaṇaḥ pravarttate //</p>
         
         
         <p>('taijasādubhayam'; iti / etadāśayaḥ- pañcakañcaitadubhayamapi pravarttate) / ādikāla
            ubhayatrāpyasya sahāyatvāt / vaikṛtabhūtādi dvāvapi prakāśasthitiśīlatvāt na kriyāśīle
            / tatastaijasamahaṅkāraṃ kriyāśīlaṃ sahāyamapekṣyaikādaśakaṃ pañcakaṃ ca malājanayata
            (?) iti // 25 //</p>
         
         
         
         
         <p>kārikā 26
            </p>
         
         
         
         
         <p>kaḥ punarekādaśa ityāha-</p>
         
         
         <p class="bold">
            buddhīndriyāṇi cakṣuḥśrotraghrāṇarasanatvagākhyāni /<br />
            vākpāṇipādapāyūpasthān karmendriyāṇyāhuḥ // ISk_26 //
            </p>
         
         
         <p>'buddhīndriyāṇi'; ityādi / dvividhamindriyam / tatra cakṣuryena dṛśyate / śrotraṃ
            yena śrūyate / tvagyayā spṛśyate / rasanaṃ yena rasyate / nāsikā yayā ghrāyate / tā
            ākhyā yeṣāmindriyāṇāmiti śabdapradhāno nirdeśaḥ / tāni cakṣuḥśrotratvagrasanānāsikākhyāni
            pañca / buddhipūrvakaparyālocanamiti buddhīndriyāṇyāhuḥ sāṃkhyācāryāḥ / śabdavaśādatrākramaḥ
            kṛtaḥ / kramastu śrotratvakcakṣuriti //</p>
         
         
         <p>'vākpāṇipādapāyūpasthān'; iti / karmendriyāṇi karmābhinirvartanāt / asmādeva prayogādupasthaśabdaḥ
            puṃliṅgo 'pyastīti jñāyate / sa ca straiṇaḥ pauruṣeyaśca / tatra vāgindriyaṃ kaṇṭhastham
            / anyāni prasiddhānyeva // 26 //</p>
         
         
         
         
         <p>kārikā 27
            </p>
         
         
         
         
         <p>ekādaśakamindriyaṃ darśayannāha-</p>
         
         
         <p class="bold">
            ubhayātmakamatra manaḥ, saṅkalpakamindriyaṃ ca sādharmyāt /<br />
            guṇapariṇāmaviśeṣānnānātvaṃ bāhyabhedāśca // ISk_27 //
            </p>
         
         
         <p>'ubhayātmakamatra manaḥ'; ityādi / atretyasminnindriyavaśe mana ubhayātmakamubhayasvabhāvam
            / buddhīndriyāṇāṃ karmendriyāṇāṃ ca svasvaviṣayagrahaṇakāle buddhīndriyaṃ karmendriyaṃ
            cetyarthaḥ / ubhayatrāpyasya vyāpārāditi lakṣaṇaṃ tadityāha- saṅkalpayatīti saṅkalpakam,
            idaṃ nedamiti //</p>
         
         
         <p>kathamindriyamityāha- 'indriyaṃ ca sādharmyāt'; ityādi / indriyaistulyatvādityarthaḥ
            / yathānyadindraliṅgaṃ tathā mano 'pītyarthaḥ //</p>
         
         
         <p>tatraikasmādahaṅkārādutpannānāṃ kathaṃ svarūpabhedaḥ ? / yacchrotrādibuddhīndriyam,
            tat pratiniyataviṣayaṃ netaraviṣayamapi / yadyāgādi karmendriyaṃ tat pratiniyatakarma,
            netarakarmāpi / manaścobhayātmakam, naikātmakamityāha- 'guṇapariṇāmaviśeṣānnānātvam';
            iti / ahaṅkārasthā ye guṇāḥ sattvādayasteṣāmanyo 'nyābhibhavāśrayā (dvidvāreṇa yaḥ
            pariṇāmaviśeṣastata evaiṣāṃ nānātvam / ta eva hi guṇāḥ pari)ṇāmaviśiṣṭā indriyavyapadeśabhājo
            nānāviṣayā bhavanti / kathaṃ deśaniyamo vṛttiniyamaśca ? tatra tvagindriyaṃ sarvaśarīrasthitabāhyābhyantaravṛtti,
            cakṣuḥśrotraghrāṇarasanāni śirasi bahiḥ pṛthak pṛthagavasthitāni bāhyavṛttīni / vāgāsye
            sthitā / pāṇyādayaśca bāhoradhastāt pṛthak pṛthagavasthitā bahiḥkarmaviṣayāḥ //</p>
         
         
         <p>ityatāha- 'bāhyabhedāśca'; iti / ye cānye viṣayabhedā deśaniyamavṛtiniyamābhyāṃ te
            'pi guṇapariṇāmaviśeṣādeva / nātrāntarā kāraṇamasti // 27 //</p>
         
         
         
         
         <p>kārikā 28
            </p>
         
         
         
         
         <p>eṣāmindriyāṇāṃ kasya kā vṛttirityāha-</p>
         
         
         <p class="bold">
            śabdādiṣu pañcānāmālocanamātramiṣyate vṛttiḥ /<br />
            vacanādānaviharaṇotsargānandāśca pañcānām // ISk_28 //
            </p>
         
         
         <p>'śabdādiṣu'; ityādi / ādiśabdena śabdasparśarūparasagandhāḥ / teṣu yathākramaṃ pañcānāṃ
            śrotrādīnāṃ buddhīndriyāṇāmālocanamātraṃ vṛttiriṣyate sāṃkhyācāryaiḥ / śrotrādīni
            hi viṣayasya prakāśanamātraṃ kurvanti, niścayaṃ tu buddhiḥ / tathā hi buddhyavasitamarthaṃ
            puruṣaḥ cetayata iti siddhāntaḥ / karmendriyāṇāmapi vāgādīnāṃ yathākramaṃ vasanādānādīni
            vṛttayaḥ karmāṇi / tatra vāgindriyasya nānāvidhavarṇoccāraṇaṃ karma, ādeyasyādānaṃ
            pāṇyoḥ, viharaṇaṃ deśāntaragamanaṃ pādayoḥ, utsarga āhāramalasyotsarjanaṃ pāyoḥ, ānandanamānado
            hlādaḥ śukravisṛṣṭisaṃsṛṣṭisukhaṃ tadupasthendriyavṛttiḥ // 28 //</p>
         
         
         
         
         <p>kārikā 29
            </p>
         
         
         
         
         <p>buddhyahaṅkāramanasāṃ kā vṛttirityāha-</p>
         
         
         <p class="bold">
            svālakṣaṇyaṃ vṛttistrayasya saiṣā bhavatyasāmānyā /<br />
            sāmānyakaraṇavṛtiḥ prāṇādyā vāyavaḥ pañca // ISk_29 //
            </p>
         
         
         <p>'svālakṣaṇyaṃ vṛttiḥ'; ityādi / svātmīyaṃ lakṣaṇaṃ yasya tat svalakṣaṇam / tasya bhāvaḥ
            svālakṣaṇyam / tadeva vṛttiḥ //</p>
         
         
         <p>'trayasya'; iti / buddhyahaṅkāramanasāmityarthaḥ / adhyavasāyo buddheḥ, abhimāno 'haṅkārasya,
            saṅkalpo manasaḥ / ta evādhyavasāyābhimānasaṅkalpāstrayasya vṛttiḥ / eṣāṃ ca buddhyādīnāṃ
            trayodaśānāṃ caturvidhā vṛttiḥ, asāmānyāyugapatkramaśceti (?) //</p>
         
         
         <p>tatra sāmānyāṃ darśayitumāha- 'saiṣā'; iti / yeyamuktā vṛttiḥ saiṣā bhavatyasāmānyā
            / yā yasya sā tasyaiva nānyeṣāmapītyarthaḥ / śrotrasya yacchabdaprakāśanaṃ tacchrotrasyaiva,
            nānyeṣāṃ tvagādīnāṃ dvādaśānām / evaṃ sarvatra yojyam //</p>
         
         
         <p>sāmānyāmāha- 'sāmānyakaraṇavṛttiḥ'; iti sāmānyā cāsau karaṇavṛttiśceti sāmānyakaraṇavṛttiḥ
            //</p>
         
         
         <p>'prāṇādyā vāyavaḥ pañca'; iti / prāṇā ādyā yeṣāṃ vāyūnāṃ te prāṇādyāḥ / prāṇāpānavyānodānasamānā
            iti pañca vāyavaḥ / tatra prāṇo yo mukhanāsikābhyāṃ nirgacchati / yo nābheradhaḥ sthitaḥ
            so 'pānaḥ / yena kāye 'gnirdīpita āhāraṃ ca pacati sa samānaḥ / yo nābhideśādudyataśirogatirnādaṃ
            janayati sa udānaḥ / yaḥ sarvaśarīraṃ vyāpya sthitaṃ sa vyānaḥ / ete trayodaśānāmapi
            karaṇānāṃ sāmānyavṛttiḥ // 29 //</p>
         
         
         
         
         <p>kārikā 30
            </p>
         
         
         
         
         <p>karaṇaprabhāvikatvādvāyūnāṃ yugapatkramaśo vṛttimāha-</p>
         
         
         <p class="bold">
            yugapaccatuṣṭayasya tu vṛttiḥ kramaśaśca nirdiṣṭā /<br />
            dṛṣṭe tathāpyadṛṣṭe trayasya tatpūrvikā vṛttiḥ // ISk_30 //
            </p>
         
         
         <p>'yugapat'; ityādi / 'catuṣṭayasya tu'; iti / tuśabdo viśeṣaṇārthaḥ / buddhirahaṅkāro
            manaścakṣurityetasya catuṣṭayasyaikasmin rūpe yugapadvṛttiḥ / yathāndhakāre vidyutsaṃpāte
            kṛṣṇasarpasandarśane yugapadālocanādhyavasāyābhimānasaṅkalpanāni bhavanti / tathā
            hi cakṣuṣālocitaṃ buddhyādhyavasitamahaṅkāreṇātmīkṛtaṃ manasā saṅkalpitamiti //</p>
         
         
         <p>'kramaśaśca tasya'; iti / catuṣṭasyasya krameṇa kadācidvṛttiriṣṭā / mandaprakāśe sthāṇupuruṣocitāmūrdhvatāṃ
            dṛṣṭavataḥ kiṃ sthāṇuḥ puruṣa iti vikalpaḥ / tatrākuñcapanaprasāraṇāt puruṣa ityadhyavasāyaḥ
            / tata ātmīkaraṇādabhimāna iti //</p>
         
         
         <p>yeya(mubhaya)thāvṛttiḥ sā kasmin viṣaya ityāha - 'dṛṣṭe'; iti / adṛṣṭe tarha nāstītyāha
            - 'tathāpyadṛṣṭe'; iti / tathā...ṣṭe dṛṣṭe 'pi vṛttiḥ //</p>
         
         
         <p>kintu na catuṣṭayasya tarhītyāha- 'trayasya'; iti / buddhyahaṅkāramanasāmityarthaḥ
            / tatrāpi tatpūrvikā śrotrādipūrviketyarthaḥ / yathā smartavyamanusmarataḥ saṅkalpābhimānādhyavasāyā
            bhavanti // 30 //</p>
         
         
         
         
         <p>kārikā 31
            </p>
         
         
         
         
         <p>atha yadetaccatuṣṭayaṃ tatkiṃ yugapat parasparasavyapekṣaṃ svāṃ svāṃ vṛtiṃ pratipadyate
            kiṃ vā nirapekṣamityāha-
            
            <p class="bold">
               svāṃ svāṃ pratipadyante parasparākūtahaitukīṃ vṛttim /<br />
               puruṣārtha eva heturna kenacitkāryate karaṇam // ISk_31 //
               </p>
         </p>
         
         
         <p>'svāṃ svām'; ityādi / ātmīyātmīyāṃ vṛttim //</p>
         
         
         <p>'parasparākūtahaitukīm'; iti / parasparasya yadākūtaṃ svavṛttibhogastadeva hetuḥ /
            tatra bhūtāṃ parasparākūtahaitukīṃ vṛttiṃ catvāri karaṇāni pratipadyante / tatra cakṣurbuddhyāditrayasyākūtaṃ
            jñātvā prakāśanaṃ pratipadyate / evaṃ buddhirahaṅkāro manaśca trayāṇāmākūtaṃ jñātvā
            'dhyavasāyamabhimānaṃ saṅkalpanaṃ ca pratipadyante / kramaśaśca parasparākūtahaitukīm
            / kintu pūrvapūrvahaitukī draṣṭavyā / yathā kasyacidupanimantraṇaṃ śrutavataḥ śrotravṛttiṃ
            jñātvā, buddhirgamanāyādhyavasitā / tadvṛttiṃ jñātvā 'haṅkāro modakānahaṃ bhakṣayiṣyāmīti
            manyate / tadvṛttiṃ jñātvā manaḥ, pracuraṃ ghṛtaṃ prāpayiṣyāmīti kiṃ stokamiti, saṅkalpayatīti
            / evaṃ bāhyānyapi karaṇāni svāṃ svāṃ vṛttiṃ parasparākūtahaitukīṃ pratipadyante //</p>
         
         
         <p>etāni kimātmārthaṃ svāṃ svāṃ vṛttiṃ pratipadyante, kimanyārthamityāha- 'puruṣārtha
            eva hetuḥ'; iti / puruṣasyārtho viṣayopabhogaḥ kaivalyaṃ ca, sa vṛttihetuḥ //</p>
         
         
         <p>nanvīśvaraḥ kartā jagataḥ, sa eva buddhyādikalāpaṃ sṛṣṭavān yena puruṣasyārthaḥ sampadyate
            / tathā coktam-
            'īśvaraprerito gacchetsvargaṃ vā śvabhrameva vā'; / iti
            tatrāha - 'na kenacitkāryate karaṇam'; iti / pradhānavyatirekeṇa na kaścidbuddhyādikaraṇaṃ
            svāṃ svāṃ vṛttiṃ kārayatītyarthaḥ / yadi kartā syāt, kimiti prakṛtimapekṣate / nāpi
            seśvaravādinā prakṛtirabhyupagataiva, niścetanatvāt prakṛteḥ sacetano 'dhiṣṭhātā kartā
            'paro gaveṣyata iti cet, puruṣa evādhiṣṭhātā / acetanā prakṛtiḥ / etaduktameva prāk
            // 31 //</p>
         
         
         
         
         <p>kārikā 32
            </p>
         
         
         
         
         <p>katividhamantaḥkaraṇamityāha-</p>
         
         
         <p class="bold">
            karaṇaṃ trayodaśavidham, tadāharaṇadhāraṇaprakāśakaram /<br />
            kāryaṃ ca tasya daśadhā, hāryaṃ dhāryaṃ prakāśyaṃ ca // ISk_32 //
            </p>
         
         
         <p>'karaṇaṃ trayodaśavidham'; ityādi / pañca buddhīndriyāṇi, pañca karmendriyāṇi, buddhyahaṅkāramanāṃsi
            ca trīṇi / etat trayodaśavidham / karaṇaṃ karotīti / 'kṛtyalyuṭo bahulam'; iti kartari
            lyuṭ //</p>
         
         
         <p>tatra kasya kā kriyā yadapekṣayā karaṇamityāha- 'tadāharaṇadhāraṇaprakāśakaram'; /
            iti tatkaraṇamāharaṇādīni karotīti / tatra karmendriyāṇyāharaṇaṃ kurvanti, buddhyahaṅkāramanāṃsi
            dhāraṇam, buddhīndriyāṇi prakāśamiti //</p>
         
         
         <p>kiṃ tatkāryaṃ yasyāharaṇaṃ kurvantītyāha- 'kāryam'; iti / tasya karaṇasya daśavidhaṃ
            kāryam / tatra śabdasparśarūparasagandhāḥ pañca vacanādānaviharaṇotsargānandāḥ pañceti
            daśadhā / pūrve dvividhāḥ- sūkṣmāstanmātralakṣaṇāḥ sukhaikasvabhāvatvāddivyāḥ, sthūlā
            ākāśādayaḥ sukhaduḥkhamohatmakatvādadivyā iti / etatkāryaṃ buddhīndriyāṇāṃ prakāśyam
            / vāgādīnāmuktyādānādikarmakartṛtvāt kāryam (?) / tatra vācā śabdasya, pāṇibhyāmādeyasyāhriyamāṇatvādubhayamapyāhāryam
            // vihāryaṃ viharaṇasthānam, pūrvāvayavanyāsenottarāvayavākramaṇena ca pādābhyāmāhriyamāṇatvādāhāryam
            / anyathā kathamutsargānandau syātām / ubhayamapi karmendriyāviṣayam / buddhyahaṅkāramanasāṃ
            dhāryam, tairantaḥ svavṛttyāvadhāryamāṇatvāt // 32 //</p>
         
         
         
         
         <p>kārikā 33
            </p>
         
         
         
         
         <p>tadeva trayodaśavidhaṃ karaṇaṃ bāhyāntarabhedāddvividhamiti darśayannāha-</p>
         
         
         <p class="bold">
            antaḥkaraṇaṃ trividhaṃ daśadhā bāhyaṃ trayasya viṣayākhyam /<br />
            sāmpratakālaṃ bāhyaṃ trikālamābhyantaraṃ karaṇam // ISk_33 //
            </p>
         
         
         <p>'antaḥkaraṇam'; ityādi / karaṇaṃ dvividham- bāhyamābhyantaraṃ ca / tatra śarīrasyāntaḥsthitatvādantaḥkaraṇaṃ
            trividham- buddhirahaṅkāromanaśceti //</p>
         
         
         <p>'daśadhā bāhyam'; iti / daśaprakāram / pañca buddhīndriyāṇi, pañca karmendiyāṇi /
            tadbuddhirbhavati //</p>
         
         
         <p>tadbāhyaṃ 'trayasya viṣayākhyam'; iti / tryavayavasyāntaḥkaraṇasya bāhyaṃ viṣaya ityākhyāyate,
            taddvāreṇa viṣayāvagāhanāt / tenāntaḥkaraṇasya dvividho viṣayaḥ- dvāraṃ bhogyaṃ ceti
            / catuṣṭayasya dṛṣṭervartamāne trayasyādṛṣṭe vṛttiruktā //</p>
         
         
         <p>tatrātītānāgatayorapi viṣayayoḥ kiṃ vṛttirasti, netyāha- 'sāmpratakālaṃ bāhyam'; iti
            / kalyata iti kālaḥ viṣaya evātīto 'nāgato vartamānoścocyate / na tadvyatirekeṇa kālo
            'sti / mā bhūt ṣaḍviṃśatitattvaprasaṅga iti / tatra sāmprato vartamānaḥ kālo yasya
            bāhyasya taddhi bāhyam / śrotrādi vartamānameva śabdādikaṃ prakāśayati, nātītānāgate
            / vāgādi ca vartamānamevoktyādānaviharaṇotsargānandān karoti, nātītānāgatān //</p>
         
         
         <p>'trikālamābhyantaram'; iti / trayaḥ kālā yasya tat trikālam / yathā buddhirvartamānamadhyavasyati
            / tathātītānāgatāvapi / māndhātāsīt kalkī rājā bhaviṣyatīti / yathāhaṅkāro vartamānamabhimanyate
            tathātītānāgatāvapi / mamaivamāsīt, mamaivaṃ bhaviṣyatīti / yathā ca mano vartamānaṃ
            saṅkalpayatīti tathātītānāgatāvapi / tatra kimidaṃ bhūtaṃ syāt, na mameti / kimidaṃ
            bhaviṣyati, netīti // 33 //</p>
         
         
         
         
         <p>kārikā 34
            </p>
         
         
         
         
         <p>nanu ca yadi sthūlāḥ pṛthivyādayaste viśeṣāḥ / bāhyaṃ bāhyakaraṇaṃ svaviṣayaṃ pratipadyate
            / pṛthivyādayastarhi bhedena pratipattavyā ityāha-</p>
         
         
         <p class="bold">
            buddhīndriyāṇi teṣāṃ pañca viśeṣāviśeṣaviṣayīṇi /<br />
            vāgbhavati śabdaviṣayā śeṣāṇi tu pañcaviṣayīṇi // ISk_34 //
            </p>
         
         
         <p>'buddhīndriyāṇi'; ityādi / teṣāmapi trayodaśānāṃ karaṇānāṃ yāni pañca buddhīndriyāṇi,
            tāni viśeṣāviśeṣaviṣayīṇi / śabdādayaḥ pañca viṣayā dvividhāḥ - viśeṣā aviśeṣāśca
            / tatra ye sūkṣmāstanmātralakṣaṇāste 'viśeṣāḥ / ye sthūlāḥ pṛthivyādayaste viśeṣāḥ
            / viśeṣāścāviśeṣāśceti dvaṃdvaḥ / ta eva viṣayā vidyante yeṣāmiti matvarthopaḥ / viśiṣṭānaviśiṣṭāṃśca
            viṣayān gṛhyantītyarthaḥ / tatra śrotraṃ sthūlān nānāśabdānavikalān gṛhṇāti, śabdatanmātraṃ
            ca / nāsikā sthūlān surabhyādigandhān, tanmātraṃ ca gṛhṇātīti //</p>
         
         
         <p>'vāgbhavati'; / kevalaḥ śabdo viṣayo yasyāḥ, na viṣayāntaramityarthaḥ // śeṣāṇi pāṇyādīni
            catvāri, pañca viṣayīṇi / pañca viṣayā eṣāmiti / tatra pāṇiḥ śabdasparśarūparasavantaṃ
            ghaṭādikamādatte / pādau śabdādimatyāṃ bhūmau viharataḥ / pāyurupasthaśca śabdādimadeva
            malaṃ śukraṃ ca visṛjati / anena dvāreṇa tu sarvaṃ bāhyaṃ karaṇaṃ pañcaviṣayameva
            draṣṭavyam / yaṃ hi yadevamāśritya (?) sphītaṃ tasya śabdasparśarūparasagandhavattvāt,
            'bāhyaṃ trayasya viṣayākhyam'; ityuktam // 34 //</p>
         
         
         
         
         <p>kārikā 35
            </p>
         
         
         
         
         <p>tatkathaṃ tasya viṣaya ityāha-
            
            <p class="bold">
               sāntaḥkaraṇā buddhiḥ sarvaṃ viṣayamavagāhate yasmāt /<br />
               tasmāt trividhaṃ karaṇaṃ dvāri, dvārāṇi śeṣāṇi // ISk_35 //
               </p>
         </p>
         
         
         <p>'sāntaḥkaraṇā'; ityādi / buddherupāttatvāccheṣamahaṅkāro manaścāntaḥkaraṇam / tābhyāṃ
            yuktā buddhiḥ //</p>
         
         
         <p>'sarvam'; iti / triṣvapi kāleṣu vyavasthitaṃ viṣayamavagāhate gṛhṇāti yasmāt , tasmāt
            trividhamantaḥkaraṇaṃ buddhyādi dvāri bhavati / dvārāṇyasya santīti kṛtvā / śeṣāṇi
            tu buddhīyakarmendriyāṇi (?) dvārāṇi / ebhirdvārabhūtairantaḥkaraṇaṃ viṣayān gṛhṇāti
            // 35 //</p>
         
         
         
         
         <p>kārikā 36
            </p>
         
         
         
         
         <p>nanu ca yadyantaḥkaraṇaṃ bāhyakaraṇadvāreṇa sarvaṃ viṣayamavagāhate, tasmin kiṃ lakṣaṇamityāha-</p>
         
         
         <p class="bold">
            ete pradīpakalpāḥ parasparavilakṣaṇā guṇaviśeṣāḥ /<br />
            kṛtsnaṃ puruṣasyārthaṃ prakāśya buddhau prayacchanti // ISk_36 //
            </p>
         
         
         <p>'ete'; ityādi / śrotrādayo vāgādayo buddhyādayaścetyete trayodaśa guṇaviśeṣāḥ, traya
            eva guṇā anyo 'nyābhibhavadvāreṇa pariṇatāḥ śrotrādivyapadeśabhāja ityarthaḥ / pradīpakalpāḥ,
            svavṛttyā viṣayasya prakāśakatvāt / parasparavilakṣaṇāḥ / ekasya yā vṛttiḥ svarūpaṃ
            ca, na taditareṣāmapi yadi syādetenaiva viṣayāvagāhanaṃ siddhaṃ kimanyena //</p>
         
         
         <p>'kṛtsnam'; iti / trailokyagataṃ puruṣasyārthaṃ sūkṣmasthūlaviṣayalakṣaṇaṃ prakāśyābhivyaktiṃ
            nītvā paścādahaṅkārādayo dvādaśa buddhau prayacchanti, sthāpayantītyarthaḥ / avagāhanaphalametat
            / tasyāṃ ca viṣayopadhānoparaktyāṃ buddhau puruṣa upalabhate / tatredamucyate - buddhyādhyavasitamarthaṃ
            puruṣa...ta iti // 36 //</p>
         
         
         
         
         <p>kārikā 37
            </p>
         
         
         
         
         <p>nanu ca tulye karaṇatve kimityahaṅkārādayo buddhau prayacchanti / prādhānyāttadeva
            darśayannāha -</p>
         
         
         <p class="bold">
            sarvaṃ pratyupabhogaṃ yasmātpuruṣasya sādhayati buddhiḥ /<br />
            saiva ca viśinaṣṭi punaḥ pradhānapuruṣāntaraṃ sūkṣmam // ISk_37 //
            </p>
         
         
         <p>'sarvam'; ityādi / upabhogamupabhogaṃ prati pratyupabhogam / devamanuṣyatiryagyoniśu
            yo viṣayasyopabhogastaṃ prati sarvaṃ trailokyagataviṣayaṃ puruṣasya sādhayati, sampādayati
            / yasmādbuddhiḥ pradhānabhūtā satī nānyaḥ kaścit, tasmāt tāni karaṇāni buddhau prayacchanti
            / (yathā grāme hiraṇyādipratyayaṃ kuṭumbinaḥ pradhānāya prayacchanti) / pradhāno 'pyāsannavarttitvādbhogapataya
            iti //</p>
         
         
         <p>'saiva ca viśinaṣṭi'; iti / yadā tamasvatī buddhirbhavati tadā sarvamupanītaṃ sampādayati
            / yadā sattvādhikā buddhirbhavati, tadā jñānasaṅgatā pradhānapuruṣāntaraṃ viśinaṣṭi
            / pradhānapuruṣayorvibhāgaṃ karotītyarthaḥ / anyat pradhānamanyaḥ puruṣa iti //</p>
         
         
         <p>'sūkṣmam'; / sāṃsārikajñānasyāviṣayatvāt // 37 //</p>
         
         
         
         
         <p>kārikā 38
            </p>
         
         
         
         
         <p>viśeṣāviśeṣaviṣayiṇītyuktam, tatra ke viśeṣāḥ ke 'viśeṣāścetyatrāha-</p>
         
         
         <p class="bold">
            tanmātrāṇyaviśeṣāḥ, tebhyo bhūtāni pañca pañcabhyaḥ /<br />
            ete smṛtā viśeṣāḥ, śāntā ghorāśca mūḍhāśca // ISk_38 //
            </p>
         
         
         <p>'tanmātrāṇi'; ityādi / sūkṣmaviṣayāstanmātrāṇītyucyante / tairna kaścidviśiṣyata ityaviśeṣāḥ
            / yathā sūkṣmatṛṇāgrāvasthitaṃ tejo na lakṣyate, na ca kiñcit prakāśayati, tadvat
            te 'pyaviśeṣāḥ //</p>
         
         
         <p>'tebhyo bhūtāni pañca pañcabhyaḥ'; iti / tanmātrebhyaḥ pañca mahābhūtānyutpadyante
            //</p>
         
         
         <p>'ete smṛtā viśeṣāḥ'; iti / śabdatanmātrādekaguṇamākāśamutpadyate / evaṃ sparśāditanmātrād
            dvitricatuḥpañcaguṇā vāyvādaya utpadyante / taiśca tanmātrāṇi / viśiṣyanta iti viśeṣāḥ
            //</p>
         
         
         <p>te ca kiṃsvarūpā ityāha- 'śāntā ghorāśca mūḍhāśca'; iti / śāntāḥ sukhapradāha ghorā
            duḥkhapradāḥ, mūḍhā mohapradā iti // 38 //</p>
         
         
         
         
         <p>kārikā 39
            </p>
         
         
         
         
         <p>kimetāvanta eva viṣeṣā utānye 'pītyāha-</p>
         
         
         <p class="bold">
            sūkṣmā mātāpitṛjāḥ, saha prabhūtaistridhā viśeṣāḥ syuḥ /<br />
            sūkṣmāsteṣāṃ niyatā, mātāpitṛjā nivartante // ISk_39 //
            </p>
         
         
         <p>'sūkṣmāḥ'; ityādi / ye sūkṣmāstanmātralakṣaṇāḥ saṃsāriṇaḥ śarīrasyāśrayatāṃ gatāste
            'pi viśeṣāḥ, sūkṣmaśarīrasyārabdhatvāt //</p>
         
         
         <p>'mātāpitṛjāḥ'; iti / mātāpitṛjāḥ ṣaṭ / tatra mātṛto lomalohitamāṃsāni pitṛtaḥ snāyvasthimajjānaḥ
            / te 'pi viśeṣāḥ, taiḥ sthūlaśarīrasya ṣaṭkośikasyārabdhatvāt / ete dvividhā viśeṣā
            ādhyātmikāḥ //</p>
         
         
         <p>'sahaprabhūtaiḥ'; iti / yāni mahābhūtāni bāhyāni śāntaghoramūḍhānyuktāni tāni sthūlaśarīrasyāvakāśavyūhanapattikledanadhāraṇakartṛtvena
            prakṛṣṭabhūtānyucynte / taiḥ saha trayo viśeṣāḥ //</p>
         
         
         <p>'sūkṣmāsteṣāṃ niyatā mātāpitṛjā nivartante'; iti / sūkṣmaśarīraniyataṃ jñānaprāpteḥ
            prāk, tasya sāṃsarikatvāt / sthūlaśarīraniyataṃ tu nivartate, tasya pratimaraṇaṃ patitasya
            rasabhasmaniṣṭhāntatvāt // 39 //</p>
         
         
         
         
         <p>kārikā 40
            </p>
         
         
         
         
         <p>yadetat sūkṣmaśarīraṃ tatkathamutpannamityāha-</p>
         
         
         <p class="bold">
            pūrvotpannamasaktaṃ niyatammahadādisūkṣmaparyantam /<br />
            saṃsarati nirupabhogaṃ bhāvairadhivāsitaṃ liṅgam // ISk_40 //
            </p>
         
         
         <p>'pūrvotpannam'; ityādi / pradhānenādisarge pratipuruṣamutpāditatvāt pūrvotpannam /
            asaktamapyāha / tanna kvacidvihanyate, parvatamapi bhittvā gacchati //</p>
         
         
         <p>'niyatam'; / nityam, jñānotpatteḥ prāgityarthaḥ //</p>
         
         
         <p>kiṃparimāṇamidamityāha- 'mahadādisūkṣmaparyantam'; iti / buddhirādiryasya tat, mahadādisūkṣmaviṣayāstanmātralakṣaṇāḥ
            paryantaṃ yasya tat sūkṣmaparyantam / buddhirahaṅkāra ekādaśendriyāṇi pañca tanmātrāṇītyetatparimāṇamityarthaḥ
            //</p>
         
         
         <p>'saṃsarati'; / triṣu lokeṣu //</p>
         
         
         <p>'nirupabhogam'; iti / bāhyena sthūlaśarīreṇa vikalatvādviṣayabhogasamarthaṃ na bhavatītyarthaḥ
            //</p>
         
         
         <p>'bhāvairadhivāsitam'; iti / dharmādibhiruparaktamityarthaḥ //</p>
         
         
         <p>'liṅgam'; itu / pralayakāle layaṃ gacchatīti kṛtvā // 40 //</p>
         
         
         
         
         <p>kārikā 41
            </p>
         
         
         
         
         <p>nanu karaṇamātrameva saṃsarati, kiṃ sūkṣmaśarīreṇetyāha-</p>
         
         
         <p class="bold">
            citraṃ yathāśrayamṛte sthāṇvādibhyo vinā yathā cchāyā /<br />
            tadvadvinā 'viśeṣairna tiṣṭhati nirāśrayaṃ liṅgam // ISk_41 //
            </p>
         
         
         <p>'citram'; ityādi / yathā kuḍyādikamāśrayamṛte citraṃ na tiṣṭhati //</p>
         
         
         <p>'sthāṇvādibhyaḥ'; iti / ādiśabdena vṛkṣastambādayaḥ / 'pṛthagvinānānābhistṛtīyānyatarasyām';
            iti pañcamyapi bhavati / tairvinā yathā cchāyā snigdhā paruṣā vā na tiṣṭhati //</p>
         
         
         <p>'tadvadvinā 'viśeṣairna tiṣṭhati nirāśrayaṃ liṅgam'; iti / aviśeṣāstanmātrāṇi / liṅgaṃ
            trayodaśavidhaṃ karaṇamiha gṛhyate / na tiṣṭhati nirāśrayatvāt / (tairhi sūkṣmaśarīramārabdham,
            tadabhāvāttadapi nāstīti nirāśrayatvāt) / na saṃsarati / na ca nirādhāreṇa karaṇena
            puruṣasya saṃyogaḥ sambhavati / puruṣo 'pi niṣkriyatvānna saṃsarati // 41 //</p>
         
         
         
         
         <p>kārikā 42
            </p>
         
         
         
         
         <p>tadeva sūkṣmaśarīraṃ kimarthaṃ saṃsaratītyāha-</p>
         
         
         <p class="bold">
            puruṣārthahetukamidaṃ nimittanaimittikaprasaṅgena /<br />
            prakṛtervibhutvayogānnaṭavadvyavatiṣṭhate liṅgam // ISk_42 //
            </p>
         
         
         <p>'puruṣārthahetukam'; ityādi / puruṣārtho dvividha uktaḥ / sa heturyasyeti / samāsāntaḥ
            kap //</p>
         
         
         <p>'idam'; iti / mahadādi sūkṣmaparyantaṃ liṅgamuktam, tannaṭavadavatiṣṭhate / yathaika
            eva naṭastaṃ taṃ viśeṣamāsthāya yavanikānto nirgatya rājāmātyaviduṣakādibhāvenānuviddho
            'vatiṣṭhate, tathā liṅgamapi taṃ taṃ dehamāsthāya devamanuṣyatiryagbhāvena vyavatiṣṭhate
            //</p>
         
         
         <p>tadeva kathaṃ bhavatītyāha- 'nimittanaimittikaprasaṅgena'; iti / nimittaṃ dharmādharmādi,
            naimittikamūrdhvādhogamanādi / vakṣyati ca / tayoḥ prasaṅgeneti //</p>
         
         
         <p>kimetatsarvamīśvarāt kiṃ vā svabhāvādityatrāha- 'prakṛteḥ vibhutvayogāt'; iti / prakṛtiḥ
            pradhānam, tasyā vibhutvaṃ jagatkartṛtvam / tadyogāt naṭavadvyavatiṣṭhate / pradhānenaiva
            hi puruṣasyārthaḥ kartavya iti mahadādisūkṣmaparyantaṃ liṅgamutpādya dharmādibhiradhivāsayati
            / tadadhivāsitaṃ ca naṭavat vyavatiṣṭhate / neśvarānna svabhāvāditi bhāvairadhivāsitamityuktam
            // 42 //</p>
         
         
         
         
         <p>kārikā 43
            </p>
         
         
         
         
         <p>te punaḥ kiyantaḥ kimāśritā ityāha-</p>
         
         
         <p class="bold">
            sāṃsiddhikāśca bhāvāḥ prākṛtikā vaikṛtāśca dharmādyāḥ /<br />
            dṛṣṭā karaṇāśrayiṇaḥ kāryāśrayiṇaḥ kalalādyāḥ // ISk_43 //
            </p>
         
         
         <p>'sāṃsiddhikāśca'; ityādi / ye prākṛtasvabhāvāste sāṃsiddhikā ucyante / te ca kapilasyaiva
            mahāmunernānyasya / tasya hyutpadyamānasyaivādisarge sahotpannā dharmajñānavairāgyaiśvaryasaṃjñakāścatvāro
            bhāvāḥ / ye tvādisargāduttarakālamutpannakāryakāraṇānāmasmadvidhānāṃ prayatnapūrvakā
            utpadyante, te vaikṛtāḥ //</p>
         
         
         <p>te ca dvividhāḥ / yadāha- 'dharmādyā dṛṣṭāḥ karaṇāśrayiṇaḥ kāryāśrayiṇaśca kalalādyāḥ';
            iti / dharmādayaścatvāraḥ, viparītāścādharmādayaścatvāra ityaṣṭau / ete trayodaśavidhaṃ
            karaṇamāśritya pravartante / kāryaṃ pañca, kukṣisthasyāsya nicchuritasya tu kaumārayauvanavārddhakāni
            trayaḥ, ityaṣṭau bhāvāḥ / tatra vaikṛte dharmādibhiradhivāsitaṃ saṃsaratīti jñeyam
            // 43 //</p>
         
         
         
         
         <p>kārikā 44
            </p>
         
         
         
         
         <p>nimittanaimittikaprasaṅgenetyuktam / tadubhayamapi darśayitumāha-</p>
         
         
         <p class="bold">
            dharmeṇa gamanamūrdhvaṃ, gamanamadhastādbhavatyadharmeṇa /<br />
            jñānena cāpavargo, viparyayādiṣyate bandhaḥ // ISk_44 //
            </p>
         
         
         <p>'dharmeṇa'; ityādi / dharmādinimittamūrdhvagamanādi naimittikam / tatra dharmeṇa yamaniyamalakṣaṇena
            gamanamūrdhvamiti, sūkṣmaśarīrasya devādivyavasthitirityarthaḥ //</p>
         
         
         <p>'gamanamadhastādbhavayadharmeṇa'; iti / tiryagyoniṣu sthitiḥ / miśrānmanuṣyaloke sthitirityarthoktam
            //</p>
         
         
         <p>'jñānena cāpavargaḥ'; iti / pradhānapuruṣāntarajñānākhyena jñānena liṅgaṃ nivartate
            / tataḥ kevalaḥ puruṣo bhavati //</p>
         
         
         <p>'viparyayādiṣyate bandhaḥ'; iti / jñānaviparyayādajñānāt saṃsāracakrabandhaḥ, punaḥ
            punarāvartanam / sa ca triprakāraḥ - prakṛtibandhaḥ, dakṣiṇābandhaḥ, vikārabandhaśceti
            / yeṣāṃ prakṛtireva paratattvaṃ nānyat, teṣāṃ prakṛtivādināṃ prākṛtiko bandhaḥ / yeṣāmiṣṭāpūrtabhāvina
            eva divyādivyamānuṣabhogāḥ puruṣārtha iti, teṣāṃ karmavādināṃ dakṣiṇābandhaḥ / iṣṭāpūrtaṃ
            dakṣiṇeti / tathā coktam-
            
            <p>
               agnihotraṃ tapaḥ satyaṃ devānāṃ paripālanam /<br />
               atithirvaiśvadevaṃ ca iṣṭamityabhidhīyate //
               </p>
         </p>
         
         
         <p>
            puṣkariṇyaḥ sabhā vāpyo devatāyatanāni ca /<br />
            annapradānamārāmaḥ pūrtamityabhidhīyate //
            </p>
         
         
         <p>yeṣāṃ vikāra evaiśvaryalakṣaṇaḥ puruṣārtha iti, teṣāṃ vikāratvavādināṃ vaikāriko bandhaḥ
            // 44 //</p>
         
         
         
         
         <p>kārikā 45
            </p>
         
         
         
         
         <p class="bold">
            vairāgyāt prakṛtilayaḥ, saṃsāro bhavati rājasādrāgāt /<br />
            aiśvaryādavighāto viparyayāttadviparyāsaḥ // ISk_45 //
            </p>
         
         
         <p>'vairāgyāt" ityādi / yo viṣayādidarśanādvirakto yamaniyamaparisthito na jñānaṃ paryeṣate,
            tasya mṛtasya vairāgyādaṣṭāsyu prakṛtiṣu pradhānāditanmātraparyantāsu layaḥ, sthūlaśarīreṇa
            viṣayopabhoganimittena yogaḥ / tallīnaścātmānaṃ muktamiva manyate na tu muktam, sargakāle
            punaḥ saṃsaraṇāt / yadā tu jñānaṃ paryeṣyate tadā mucyata eva / tathā coktam-
            
            <p>
               jñānādatha virāgācca tathā kṛtsnasya saṃkṣayāt /<br />
               ityevaṃ jāyate mokṣo mukta ātmastha ucyate // iti //
               </p>
         </p>
         
         
         <p>'saṃsāro bhavati rājasādrāgāt'; iti / vairāgyaviṣayo 'śubhaviṣayābhiṣvaṅgo rājaso
            rāgaḥ, tasya śubhāśubhakarmākṣepakatvāt / tasmāddevādiṣvayaṃ janādyajibhāvena (?)
            saṃsarati //</p>
         
         
         <p>'aiśvaryādavighātaḥ'; iti / anaiśvaryāttadviparyāsa iti / avighātaviparyāso vighātaḥ,
            prārthitānāmaprāptirityarthaha / muktistu durotsāritaiva // 45 //</p>
         
         
         
         
         <p>kārikā 46
            </p>
         
         
         
         
         <p>eṣāmaṣṭānāṃ buddhirūpāṇāmekena mokṣaḥ saptabhirbandhaḥ saṃsāra iti yadetannimittanaimittikaṃ
            ṣoḍaśamuktaṃ tatsaṃkṣepeṇa caturvidhamāha -</p>
         
         
         <p class="bold">
            eṣa pratyayasargo viparyayāśaktituṣṭisiddhyākhyaḥ /<br />
            guṇavaiṣamyavimardena tasya bhedāstu pañcāśat // ISk_46 //
            </p>
         
         
         <p>'eṣaḥ'; ityādi / pratyayaśabdena buddhirucyate / tasya sargo yaḥ ṣoḍaśavidha uktaḥ,
            eṣa viparyayāśaktituṣṭisiddhyākhyaḥ / viparyayādīnāmākhyā yasya pratyayasargasya sa
            tathoktaḥ / tatra viparyayamajñānam, aśaktirjñānādhigamāsāmarthyaṃ satyāmapyadhijigāṃsāyām,
            tuṣṭirmokṣopāyeṣu vaimukhyam, siddhirjñānaprāptiḥ //</p>
         
         
         <p>tasya catuvidhasya punaḥ pañcāśat bhedā bhavanti / kena prakāreṇetyāha- 'guṇavaiṣamyavimardena';
            ityādi / sattvarajastamasāmanyo 'nyābhibhavadvāreṇa vaiṣamyaṃ viṣamabhāvaḥ, ekasya
            dvayorvādhikye 'nyasyānādhikyam / ekadvitriyogena ṣaḍvidhaṃ vaiṣamyam / tena dvayorvimardaḥ
            parasparakṣobhaḥ / tena hetunā bhavatītyarthaḥ // 46 //</p>
         
         
         
         
         <p>kārikā 47
            </p>
         
         
         
         
         <p>tān bhedān darśayannāha-</p>
         
         
         <p class="bold">
            pañca viparyayabhedā bhavantyaśaktiśca karaṇavaikalyāt /<br />
            aṣṭāviṃśatibhedā tuṣṭirnavadhā 'ṣṭadhāsiddhiḥ // ISk_47 //
            </p>
         
         
         <p>'pañca viparyayabhedāḥ'; ityādi / ajñānākhyasya sargasya bhedāḥ pañca- tamo moho mahāmohastāmisro
            'ndhatāmisraśceti / ata eva sāṃkhyapravacane kleśā ucyante / 'avidyāsmitārāgadveṣābhiniveśāḥ
            kleśāḥ'; iti / tatrāvidyākṣetramuttareṣām //</p>
         
         
         <p>'aśaktiśca'; iti / aśaktyākhyaḥ sargaḥ //</p>
         
         
         <p>'karaṇavaikalyāt'; iti / karaṇaṃ bāhyamābhyantaraṃ ca / tayorvaikalyādaṣṭāviṃśatibhedā
            yasyāḥ aśakteḥ sā bhavatīti vibhaktipariṇāmena yojyam / karaṇavaikalyaṃ ca guṇavaiṣamyavimardena
            bhavati //</p>
         
         
         <p>'tuṣṭirnavadhā 'ṣṭadhā siddhiḥ'; / iti tuṣṭisargo navaprakāraḥ, siddhisargo 'ṣṭaprakāro
            bhavatītyarthaḥ / etaiḥ samudāyena pañcāśadbhedā iti // 47 //</p>
         
         
         
         
         <p>kārikā 48
            </p>
         
         
         
         
         <p>tānavāntarabhedasahitān darśayannāha-</p>
         
         
         <p class="bold">
            bhedastamaso 'ṣṭavidho mohasya ca, daśavidho mahāmohaḥ /<br />
            tāmisro 'ṣṭādaśadhā, tathā bhavatyandhatāmisraḥ // ISk_48 //
            </p>
         
         
         <p>'bhedastamasaḥ'; ityādi / tama ityavidyocyate / sā cottareṣāṃ prasavabhūmiḥ / sā ca
            prakṛtiḥ / tattvavedināṃ satyapi vairāgye nāpavarga iti, jñānasyābhāvāt / tataśca
            teṣāmaṣṭāsveva prakṛtiṣu layo bhavatīti aṣṭavidhā avidyā, viṣayasyāṣṭavidhatvāt //</p>
         
         
         <p>mohasya cetiśabdenāṣṭavidho bheda ityanuvartate / moha ityasmitocyate / devā api vināśino
            'pi, aṣṭaguṇamaiśvaryamāśritā ātmānamavināśinaṃ manyante / tataśca teṣāmaṣṭavidho
            mohaḥ, aiśvaryasyāṣṭavidhatvāt //</p>
         
         
         <p>'daśavidho mahāmohaḥ'; iti sukhānuśayo rāgo mahāmoha ityucyate / sa ca divyādivyaviṣayeṣu
            vartamāno daśavidho bhavati / tatra sūkṣmāstanmātralakṣaṇāḥ pañca, sukhaikasvabhāvatvāddvivyāḥ
            / sthūlāḥ pṛthivyādayaḥ pañca, sukhaduḥkhamohātmakatvādadivyāḥ //</p>
         
         
         <p>'tāmisro 'ṣṭādaśadhā'; iti / duḥkhānuśayo dveṣastāmisra ityucyate / sa cāṣṭaguṇaiśvarye
            daśavidhe ca viṣaye pratibhavatītyaṣṭādaśavidhaḥ //</p>
         
         
         <p>'tathā bhavatyandhatāmisraḥ'; iti / yathā tāmisro 'ṣṭādaśadhā tathā 'yamapītyarthaḥ
            / maraṇatrāso 'ndhatāmisra ucyate / sa cāṣṭaguṇaiśvarye daśavidhe ca viṣaye pratibhavatītyaṣṭādaśavidhaḥ
            //</p>
         
         
         <p>'tathā bhavatyandhatāmisraḥ'; iti / yathā tāmisro 'ṣṭādaśadhā tathā 'yamapītyarthaḥ
            / maraṇatrāso 'ndhatāmisra ucyate / sa cāṣṭaguṇaiśvarye daśavidhe viṣaya eva bhavatīti
            / evaṃ dviṣaṣṭibhedamajñānamuktam // 48 //</p>
         
         
         
         
         <p>kārikā 49
            </p>
         
         
         
         
         <p>aśaktiḥ karaṇavaikalyādityuktam, tasyā bhedān darśayitumāha-</p>
         
         
         <p class="bold">
            ekādaśendriyavadhaḥ saha buddhivadhairaśaktirupadiṣṭā /<br />
            saptadaśadhā ca buddherviparyayāstuṣṭisiddhinām // ISk_49 //
            </p>
         
         
         <p>'ekādaśa'; ityādi / ekādaśānāmindriyāṇāmekādaśaivopaghātāḥ / śrotracakṣurghrāṇānāṃ
            bādhiryāndhatvāghrātṛtvāni, vāco mūkatvam, jihvāyā jāḍyam, manasa unmādaḥ, pāṇipādopasthānāṃ
            kauṇyapaṅgutvaklaibyāni, tvagindriyasya kuṣṭhaḥ, pāyorudāvarta iti /
            
            <p>
               bādhiryamāndhyāghrātṛtve mūkatā jaḍatā tathā /<br />
               unmādakauṇyakuṣṭhāni klaibyodāvartapaṅgutāḥ // iti //
               </p>
         </p>
         
         
         <p>ata indriyavadhā aśaktirityupadiṣṭāḥ sāṃkhyācāryaiḥ //</p>
         
         
         <p>'saha buddhivadhaiḥ'; iti / buddherapi vadhā aśaktirupadiṣṭā // te kiyanta ityāha-
            'saptadaśadhā ca buddhervupayayāstuṣṭisiddhīnām'; iti / tuṣṭayo nava, siddhayaścāṣṭau
            / vakṣyamāṇāmbhasāṃ ye viparyayāste saptadaśavidhā buddherjñeyāḥ / evamaśaktiraṣṭāviṃśatibhedā
            yayā kramasvaśakto bhavati //</p>
         
         
         <p>nanu pratyayasarga ityuktam, nāyamindriyavadhaḥ pratyayasargaḥ kiñcidahaṅkārasarga
            iti satyam, ahaṅkārasya pratyayasargatvāt tatsargo 'pi pratyayasarga ucyate / dharmo
            vā pratyayaḥ sargaḥ // 49 //</p>
         
         
         
         
         <p>kārikā 50
            </p>
         
         
         
         
         <p>tuṣṭibhedānāha-</p>
         
         
         <p class="bold">
            ādhyātmikāścatasraḥ prakṛtyupādānakālabhāgyākhyāḥ /<br />
            bāhyā viṣayoparamāt pañca, nava tuṣṭayo 'bhimatāḥ // ISk_50 //
            </p>
         
         
         <p>'ādhyātmikāḥ'; ityādinā / prakṛtyādīnyākhyā yāsāṃ tuṣṭīnāṃ tāstathoktāḥ / tatra prakṛtiḥ
            pradhānam / saiva vyaktātmanā pariṇamya bandhamokṣau kuruta ityetāvanmātropadeśāt
            tuṣṭo bhavati yastasya prakṛtyākhyā tuṣṭirambha ityucyate //</p>
         
         
         <p>upādīyate prāpyate mokṣo 'nenetyupādānam / pravrajyāliṅgaṃ cātra daṇḍādi / na prakṛtijñānamātreṇa
            muktiḥ / 'upādānena cāpare'; ityasmādadvitīyādupadeśādihaiva muktiḥ prāptavyeti parituṣṭaḥ
            pravrajito 'yaṃ tasya dvitīyā upādānākhyā tuṣṭiḥ salilamucyate //</p>
         
         
         <p>kalyata iti kālā / mahadādisūkṣmaparyantena liṅgena saṃsaratā 'pareṇa mokṣo na prakṛtyupādānamātrādihaiva
            janmanīti tasmāttṛtīyādupadeśāt tuṣṭo yaḥ kālāpekṣī sthitastasya kālākhyā tuṣṭirodha
            ityucyate //</p>
         
         
         <p>yasyāparaṃ bhāgyamasti tasya mokṣaḥ, prakṛtyupādānakālamātreṇa na, kaścidviparītabhāgadheyo
            'stīti tasmāccaturthādupadeśāt tuṣṭo yo bhāgyāpekṣī sthitastasya caturthī vṛṣṭirityucyate
            / etāścatasra ātmānamadhikṛtya bhavantītyādhyātmikāḥ ātmanā moktavyamiti kṛtvā //</p>
         
         
         <p>'bāhyaviṣayoparamācca'; iti / śabdādibhyo vyāvṛttiruparamaṇaṃ pañcadhā bhavati / ārjanarakṣaṇakṣayasaṅgahiṃsādoṣadarśanāt
            / tatra viṣayārjane mahadduḥkhaṃ tadalpaviṣayebhya ityārjanadoṣadarśanānnivṛttasya
            tuṣṭiriyaṃ pañcamī sutāramityucyate //</p>
         
         
         <p>viṣayā ārjituṃ śakyāḥ, rakṣaṇaṃ tu duḥkhaṃ bahubhiḥ tajjanyamānānāṃ (?) syāditi rakṣaṇadarśanānnivṛtasya
            tuṣṭiriyaṃ ṣaṣṭhī supāramityucyate //</p>
         
         
         <p>viṣayā ārjituṃ rakṣituṃ kṣaye ca pratividhātuṃ śakyāḥ, kintūpabhujyamānā mahatīmātmasaktiṃ
            kurvanti, tadaprāptau ca mahadduḥkhamiti saṅgadoṣadarśanāduparastasyāṣṭamī tuṣṭiranuttamāmbha
            ityucyate //</p>
         
         
         <p>sarvaṃ śakyaṃ kintvanupahatya bhūtāni na bhogaḥ sambhavati / bhūtopaghātānmahadaniṣṭaphalamiti
            hiṃsādoṣadarśanāduparatasya tuṣṭiriyaṃ navamī uttamāmbha ityucyate / etāḥ pañca viṣayadvāreṇeti
            bhavantīti bāhyāḥ / tatpūrvikāścādhyātmikāḥ, viṣaye tatparasyādhyātmikatuṣṭyasambhavāt
            //</p>
         
         
         <p>tatra prakṛtyupādānakālā na mokṣopāyā ityupadiṣṭamapi yo vaimukhyānna pratipadyate
            tasyādhyātmikāścatasraḥ, viṣayoparamācca bāhyāḥ pañceti nava tuṣṭayaḥ / tā buddhivadhā
            ityucante / teṣāṃ śakterantarbhavati [?] / tāsāṃ catuṣṣaṣṭīnāṃ mahatprabhṛtayo viparyayeṇa
            saṃjñā / tadubhayamapi buddhāvantarbhūtaṃ tatsargatvāt // 50 //</p>
         
         
         
         
         <p>kārikā 51
            </p>
         
         
         
         
         <p>katibhedā jñānājñānalakṣaṇā siddhirityāha-</p>
         
         
         <p class="bold">
            ūhaḥ śabdo 'dhyayanaṃ duḥkhavighātāstrayaḥ suhṛtprāptiḥ /<br />
            dānaṃ ca siddhayo 'ṣṭau, siddheḥ pūrvo 'ṅkuśastrividhaḥ // ISk_51 //
            </p>
         
         
         <p>'ūhaḥ śabdo 'dhyayanam'; ityādi / siddhirjñānaprāptiḥ, tasyā bhedā upāyabhedāt / ūha
            iti / janmāntarasaṃskṛtadhiyo yasya bandhamokṣakāraṇamutprekṣamāṇasya pradhānapuruṣāntarajñānamutpadyate
            tasya siddhirūhahetukā prathamā tāramityucyate //</p>
         
         
         <p>yasya sāṃkhyaśāstrapāṭhamanyadīyamākarṇya tattvajñānamutpadyate, sā siddhiḥ śabdahetukā
            dvitīyā sutāramityucyate //</p>
         
         
         <p>yasya śiṣyācāryasambandhena sāṃkhyaśāstraṃ śabdato 'rthataścādhītya jñānamutpadyate,
            tasyādhyayanahetukā / adhyayanena hi tatparijñānāt / eṣā tṛtīyā tāravi ityucyate //</p>
         
         
         <p>'duḥkhavighātāstrayaḥ'; iti / yo 'pyādhyātmikenādhibhautikenādhidaivikena vā bhāvitastadvighātārthaṃ
            jñānaṃ paryeṣyati, ūhena śabdenādhyayanena vā, tasya tadvighātahetukāḥ pramādapramuditamodanākhyāstisraḥ,
            upāyasya tritvāditi / pūrvā yāstisraḥ siddhyayastā na duḥkhahetukā iti boddhavyāḥ
            //</p>
         
         
         <p>'suhṛtprāptiḥ'; iti / yo 'dhigatatattvaḥ suhṛdaṃ prāpya jñānamadhigacchati, tasya
            suhṛtprāptipūrvikā / mitraṃ hi snehāt jñānaṃ prakāśayati / iyaṃ saptamī ramyakamityucyate
            //</p>
         
         
         <p>dānaṃ ca siddhihetuḥ / dānena hyārādhito jñānī jñānaṃ prayacchati / iyamaṣṭamī sadāpramuditamityucyate
            //</p>
         
         
         <p>tadviparītā asiddhayaḥ / mandabuddhitvānnohate yastasyānūhahetukā asiddhiḥ / yaḥ śakto
            'pi sāṃkhyaśāstraṃ śṛṇvannapi buddhidaurbalyānna buddhyati tasya śabdahetukā asiddhiḥ
            / buddhidoṣa evāyam / yasya gurupūrvakaṃ nādhyayanaṃ buddhidoṣādeva tasyānadhyayanahetukā
            asiddhiḥ / na yatra mitrasaṃgraho na ca dānamityaṣṭāvasiddhayo buddhivadhā aśaktāvantarbhūtāḥ
            / tāsāṃ cāsiddhīnāṃ moṣamuṣṇāmānoramityādyāḥ [?] saṃjñāḥ / buddhāvantarbhūtaṃ tatsargatvāt
            //</p>
         
         
         <p>'siddheḥ pūrvo 'ṅkuśastrividhaḥ'; iti / tasyā aṣṭavidhāyāḥ siddheryaḥ pūrvo viparyayāśaktituṣṭyākhyastrividha
            uktaḥ so 'ṅkuśa ivetyaṅkuśa uktaḥ / tena hyasvatantrīkṛto lokaḥ saṃsāracakre 'vatiṣṭhate
            / tatra viparyayādiṣyate bandha iti vacanāt pañcavidhamajñānamaṅkuśaḥ / aśaktiḥ karaṇavaikalyam,
            tato hi jñānāprāptirityaṅkuśaḥ / tuṣṭirapyaṅkuśaḥ / tadā prakṛtyupādānakālabhāgyā
            mokṣopāyā iti, viṣayoparamācca mukta ityetāvanmātrādupadeśāt tuṣṭo na jñānaṃ paryeṣyati
            / yadā tu paryeṣyati tadā 'naṅkuśa ityarthaḥ / ete pratyayasargabhedāḥ pañcāśat padārthāḥ,
            astitvādayaśca daśa / te cāsyāmeva saptatyāṃ nirdiṣṭāḥ / tathā cāha saṃgrahakāraḥ-
            
            <p>
               astitvamekatvamathārthavattvaṃ pārārthyamanyatvamakartṛbhāvaḥ /<br />
               yogo viyogo bahavaḥ pumāṃsaḥ sthitiḥ śarīrasya ca śeṣavṛttiḥ // iti //
               </p>
         </p>
         
         
         <p>ekatvamarthavattvaṃ pārārthyaṃ ceti pradhānamadhikṛtyoktam / anyatvamakartṛtvaṃ bahutvaṃ
            ceti puruṣamadhikṛtya / astitvaṃ yogo viyogaścetyubhayamadhikṛtya / sthitirmūlasūkṣmamadhikṛtya
            / vakṣyati- 'tiṣṭhati saṃskāravaśāt'; iti / ete ṣaṣṭi padārthāḥ, tadarthaṃ śāstraṃ
            ṣaṣṭitantramityucyate // 51 //</p>
         
         
         
         
         <p>kārikā 52
            </p>
         
         
         
         
         <p>pūrvotpannaṃ liṅgaṃ bhāvairadhivāsitaṃ saṃsaratītyuktam, tatra kiṃ bhāvā api pūrvamutpannāḥ
            kiṃ liṅgamevetyatrāha-</p>
         
         
         <p class="bold">
            na vinā bhāvairliṅgam, na vinā liṅgena bhāvaniṣpattiḥ /<br />
            liṅgākhyo bhāvākhyastasmāddvividhaḥ pravartate sargaḥ // ISk_52 //
            </p>
         
         
         <p>'na vinā'; ityādi / yadi bhāvā na pūrvotpannāstairvinā liṅgamapi nāsti / saṃsaraṇārthaṃ
            liṅgaṃ saṃsāranimittaṃ ca bhāvāḥ //</p>
         
         
         <p>'na vinā liṅgena bhāvaniṣpattiḥ'; iti / liṅgaṃ vinā na bhāvāniṣpattiḥ, liṅgāśritatvādbhāvānām
            / yasmādevaṃ tasmāt liṅgākhyo bhāvākhyaśca dviprakāraḥ pradhānatvāt sargo bhavatīti
            / sṛjyata iti sargaḥ // 52 //</p>
         
         
         
         
         <p>kārikā 53
            </p>
         
         
         
         
         <p>yathā dvāvetau pūrvotpannau tatha bhūtasargo 'pīti darśayannāha-</p>
         
         
         <p class="bold">
            aṣṭavikalpa daivastairyagyonyaśca pañcadhā bhavati /<br />
            mānuṣyacaikavidhaḥ, samāsato bhautikaḥ sargaḥ // ISk_53 //
            </p>
         
         
         <p>'aṣṭavikalpaḥ'; ityādi / devānāmayaṃ daivaḥ / so 'ṣṭavidhaḥ / tadyathā brāhmaḥ, prājāpatyaḥ,
            sauraḥ, āsuraḥ, gāndharvaḥ, yākṣaḥ, rākṣasaḥ, paiśācaśceti //</p>
         
         
         <p>'tairyagyonyaśca pañcadhā bhavati'; iti / tiryagyonīnāmayaṃ tairyagyonyaḥ / paśumṛgapakṣisarīsṛpasthāvarabhedāt
            pañcavidhaḥ / tatra gavādyā rāsabhāntāḥ paśavaḥ / siṃhādyā biḍālāntā mṛgāḥ / haṃsādyā
            maśakāntāḥ pakṣiṇaḥ / sarpādayaḥ kṛmyantāḥ sarīsṛpāḥ / vṛkṣādayaḥ sthūṇāntāḥ sthāvarā
            iti //</p>
         
         
         <p>'mānuṣyaścaikavidhaḥ'; iti / manuṣyāṇāmayaṃ mānuṣyaḥ / evaṃvidhasaṃsthānasyaikavidhatvāt
            / brāhmādibhedo 'pi sattvarajastamasāṃ vikalpāt kālavyavahāranimittam //</p>
         
         
         <p>'samāsataḥ'; iti / saṃkṣepeṇa / vistaraṃ...tastasyaiva (?) - jarāyujāṇḍajoṣmajodbhijjākhyāścatvāro
            bhedāḥ śāstrāntare draṣṭavyāḥ / udbhijjāḥ sthāvarāḥ //</p>
         
         
         <p>'bhautikaḥ sargaḥ'; iti / bhūteṣu bhavo bhautikaḥ, lokotpāda ityarthaḥ / sa ca dvividhaḥ
            // 53 //</p>
         
         
         
         
         <p>kārikā 53
            sthūlaśarīre sattvayi kaścideva kvacidadhikyena vartata iti darśayannāha-</p>
         
         
         <p class="bold">
            ūrdhvaṃ sattvaviśālastamoviśālaśca mūlataḥ sargaḥ /<br />
            madhye rajoviśālo, brahmādistambaparyantaḥ // ISk_54 //
            </p>
         
         
         <p>'ūrdhvam'; ityādi / brahmā ādiryasya sargasya stambaśca tṛṇaviṭapaparyantaḥ, sa brahmādistambaparyantaḥ
            sargaḥ / sa ūrdhvaḥ sattvaviśālaḥ / ūrdhvaṃ devalokastasyotkṛṣṭatvāt tatra sāttvika
            ityarthaḥ / devalokasya sattvabahulatvāt //</p>
         
         
         <p>'tamoviśālaśca mūlataḥ sargaḥ'; iti / tairyagyono mūlam, tasyādhamatvāt / tasmin mūle
            tamo 'dhikaṃ tamobahulatvāt //</p>
         
         
         <p>'madhye rajoviśālaḥ'; iti / manuṣyaloke madhye / uttarādharabhāvāt tatra duḥkhabahulatvāt
            // 54 //</p>
         
         
         
         
         <p>kārikā 55
            </p>
         
         
         
         
         <p>yadi triṣu lokeṣu liṅgaṃ saṃsarati, tadeva tarhi sāṃsārikaṃ sukhaṃ duḥkhaṃ vāpnoti,
            tasyaiva sāṃsārikatvādityāha-</p>
         
         
         <p class="bold">
            tatra jarāmaraṇakṛtaṃ duḥkhaṃ prāpnoti cetanaḥ puruṣaḥ /<br />
            liṅgasyāvinivṛttestasmād duḥkhaṃ svabhāvena // ISk_55 //
            </p>
         
         
         <p>'tatra'; ityādi / teṣu lokeṣu jarāmaraṇakṛtamiti caturduḥkhopalakṣaṇārtham / garbhaduḥkham,
            janmaduḥkham, jarāduḥkham, maraṇaduḥkhamiti / tatra mātuḥ kukṣau andhatamasīva praviṣṭasya
            saṅkucanaprasāraṇaduḥkhaṃ garbhaduḥkham / jāyamānasya māturudarānnirgacchato janmaduḥkham
            / va.....pālataskhalanādiduḥkhaṃ jarāduḥkham / maraṇāvasthāyāṃ sthūlaśarīraṃ tyajato
            maraṇaduḥkham / etattvādhyātmikaṃ duḥkhe 'ntarbhūtamaprītaduḥkhaṃ buddhyādhyavasitaṃ
            puruṣaḥ prāpnoti tasya cetanatvāt, na tu liṅgamacetanatvāditi bhāvaḥ //</p>
         
         
         <p>kiyantaṃ kālamityāha- 'liṅgasyāvinivṛtteḥ'; iti / yāvalliṅgasyāvinivṛttistāvadityarthaḥ
            / tasya ca nivṛttiḥ pradhānapuruṣāntarajñānāt / yataścaivaṃ tasmādduḥkhaṃ svabhāvena
            / liṅgagarbhādyavasthāsu svabhāvato duḥkhamityarthaḥ / lokatraye sukhamapi prāpnoti,
            tannoktaṃ tasyāniyatatvāt / jarādiduḥkhaṃ tu niyatamiti // 55 //</p>
         
         
         
         
         <p>kārikā 56
            </p>
         
         
         
         
         <p>yo 'yaṃ bhāvaliṅgabhūtatatsargaḥ sa kimīśvarāt, yathocyate-
            īśvaraprerito gacchet svargaṃ vā śvabhrameva vā /
            iti, kiṃ vā puruṣāt, yathocyate-
            puruṣa evedaṃ sarvaṃ yadbhūtaṃ yacca bhavyam /
            iti, kiṃ vā svabhāvāt, yathocyate-
            svabhāvikamevedaṃ sarvaṃ jagannahi marudādayaḥ kenacit kriyante /
            ityatrāha-</p>
         
         
         <p class="bold">
            ityeṣa prakṛtikṛto mahadādiviśeṣabhūtaparyantaḥ /<br />
            pratipuruṣavimokṣārthaṃ svārtha iva parārtha ārambhaḥ // ISk_56 //
            </p>
         
         
         <p>'ityeṣa prakṛtikṛtaḥ'; ityādi / ārabhyata ityārambhaḥ / prakṛtikṛta iti pradhānakṛtaḥ,
            neśvarādikṛta ityarthaḥ / lokatrayaṃ triguṇātmakaṃ bhavati, tacca triguṇāyā eva prakṛterutpadyate
            / napai svabhāvikam, viparītaguṇadoṣaprasaṅgāddeśāniyamayogācca //</p>
         
         
         <p>sa kiṃsvarūpa ityāha- 'mahadādiviśeṣabhūtaparyantaḥ'; iti / buddhirādiryasyārambhasya
            / bhūtāni lokatraye yānyabhinnasaṃsthānāni sthūlaśarīrākhyāni / viṣayāśca / bāhyāśca
            viṣayāḥ sūkṣmāḥ sthūlāḥ / te paryante 'vasāne yasya sa tathoktaḥ / anena bhāvaliṅgabhūtasargākhyāstraya
            ākhyātāḥ //</p>
         
         
         <p>kimarthamayaṃ pradhānasyārambha ityatrāha- 'pratipuruṣavimokṣārtham'; iti / ekaikasya
            puruṣasya puruṣasya vimuktyarthamārambhaḥ, puruṣāṇāṃ bahutvāt / bhāvasarge bhūtasarge
            cāneka iti darśayati / tathāhi mokṣārthaṃ viṣayopabhogārthaṃ cāyamārambha iti draṣṭavyam
            / pradhānena hi puruṣārthaḥ kartavyaḥ / sa ca dvividhaḥ / viṣayopabhogaḥ kaivalyaṃ
            ca / tadubhayaṃ kṛtvā nivartata iti //</p>
         
         
         <p>'svārthaḥ'; iti / yaḥ kaścit devadattasvārtha eva parārtho rahititaṃ pravartate na
            parastapastakaroti (?) tathā pradhānamapītyarthaḥ // 56 //</p>
         
         
         
         
         <p>kārikā 57
            </p>
         
         
         
         
         <p>nanu ca sacetanasya buddhipūrvikā pravṛttirbhavati, pradhānasyācetanatvātkathaṃ lokatraye
            puruṣaṃ viṣayaiḥ saṃyojya dhyānena vipramocya nivarteta / kathamevaṃvidhā pravṛttiḥ
            / nāyaṃ niyamaḥ, acetanānāmapi loke pravṛttidarśanāt / yadāha-</p>
         
         
         <p class="bold">
            vatsavivṛddhinimittaṃ kṣīrasya yathā pravṛttirajñasya /<br />
            puruṣavimokṣanimittaṃ tathā pravṛttiḥ pradhānasya // ISk_57 //
            </p>
         
         
         <p>'vatsavivṛddhinimittam'; ityādi / vatsasya vivṛddhiḥ puṣṭiḥ / tasyā nimittam //</p>
         
         
         <p>'kṣīrasya yathā pravṛttirajñasya'; iti / acetanasya / yathā tṛṇadikamacetanaṃ gavāśitaṃ
            pītaṃ ca, vatsasya puṣṭiḥ kartavyeti, kṣīrātmanā pariṇamati kṛtārthaṃ ca nivartata
            iti // 57 //</p>
         
         
         
         
         <p>kārikā 58
            </p>
         
         
         
         
         <p>
            yadi puruṣavimokṣārthaṃ pradhānasya pravṛttiḥ, pravṛtteḥ prāk puruṣasya kaivalyaṃ
            sthitameva, tat kiṃ tena pravṛttena? tathā cāhuḥ -<br />
            madhvarthaṃ prasthitaḥ kaścid grāmābhyāśe tu mākṣikam /<br />
            akke cenmadhu vindeta kimarthaṃ parvataṃ vrajet // iti //
            </p>
         
         
         <p>atrāha-</p>
         
         
         <p class="bold">
            autsukyanivṛttyarthaṃ yathā kriyāsu pravartate lokaḥ /<br />
            puruṣasya vimokṣārthaṃ pravartate tadvadavyaktam // ISk_58 //
            </p>
         
         
         <p>'autsukyam'; ityādi / yathautsukyanivṛttyarthamabhimatakriyāsu lokaḥ pravartate, tadvat
            pralayāvasthāyāṃ puruṣo 'pi mokṣanimittaṃ yadautsukyaṃ tannivṛttaye pravartayetpradhānamiti
            // 58 //</p>
         
         
         
         
         <p>kārikā 59
            </p>
         
         
         
         
         <p>udāharaṇāntaramāha-</p>
         
         
         <p class="bold">
            raṅgasya darśayitvā nivartate narttakī yathā nṛttāt /<br />
            puruṣasya tathā '; 'tmānaṃ prakāśya vinivartate prakṛtiḥ // ISk_59 //
            </p>
         
         
         <p>'raṅgasya'; ityādi / nṛtyatīti narttakī / sā tathā raṅgasya nṛttaṃ darśayitvā tasmānnṛttānnivartate
            viramati, dṛṣṭāhamaneneti kṛtaprayojanā satī, tathā puruṣasyātmānaṃ saṃprakāśya devādibhāvarūpaṃ
            gatā nivartate prakṛtiḥ pradhānamityarthaḥ // 59 //</p>
         
         
         
         
         <p>kārikā 60
            </p>
         
         
         
         
         <p>nanu ca naṭī raṅgāt svārthaṃ sādhayati, prakṛtestu puruṣārthaḥ svārtho yenaivamācarayatītyāha-</p>
         
         
         <p class="bold">
            nānāvidhairupāyairupakāriṇyanupakāriṇaḥ puṃsaḥ /<br />
            guṇavatyaguṇasya satastasyārthamapārthakaṃ carati // ISk_60 //
            </p>
         
         
         <p>'nānāvidhaiḥ'; ityādi / pūrvaṃ saptabhirdharmādibhirupāyaistriṣu viṣayeṣvātmanaṃ prakāśayatyupakāriṇī,
            tadanantaramekena jñānākhyena kaivalyaṃ kurvāṇopakāriṇī bhavati //</p>
         
         
         <p>'anapakāriṇaḥ puṃsaḥ'; iti / na pumāṃstāṃ pratyupakaroti, ahamanayopakṛta iti / punassā
            tamupakaroti //</p>
         
         
         <p>nāsau tāmityāha - '; guṇavatyaguṇasya sataḥ'; iti / guṇasattvātprakṛtiḥ sakriyā, nirguṇatvāt
            puruṣo niṣkriya iti / tasyārthamapārthakaṃ carati / tasya puṃso 'rtho dvividhaḥ- viṣayopabhogaḥ
            kaivalyaṃ ca / tannirarthakaṃ karoti, yatastasyāḥ prayojanābhāvaḥ / vyaktātmanā ';
            'tmānaṃ darśayati natvavyaktātmanā // 60 //</p>
         
         
         
         
         <p>kārikā 61
            </p>
         
         
         
         
         <p>tathāhi - guṇānāṃ sāmyāvasthā prakṛtiḥ / kutaśca sā na sarvātmanā '; 'tmānaṃ prakāśayati,
            pumānapi na sarvathā paśyati ? tathā cāhuḥ-
            guṇānāṃ paramaṃ rūpaṃ na dṛṣṭipathamṛcchati /
            yattu dṛṣṭipathaṃ prāptaṃ tanmāyāvastu tucchakam // iti / atrāha -</p>
         
         
         <p class="bold">
            prakṛteḥ sukumārataraṃ na kiñcidastīti me matirbhavati /<br />
            yā dṛṣṭāsmīti punarna darśanamupaiti puruṣasya // ISk_61 //
            </p>
         
         
         <p>'prakṛteḥ'; ityādi / sukumārataramiti sūkṣmataramitarat / etaduktaṃ bhavati- prāgvyaktātmanā
            prakāśayati na tvavyaktātmanāpi, yena jñānāvasthāyāṃ prakṛtermatirbhavati mama sūkṣmataraṃ
            na kiñcidaparamasti yaddraṣṭavyaṃ puruṣeṇa //</p>
         
         
         <p>('yā dṛṣṭā 'smi'; iti / sā prakṛtirvyaktātmanā ca) dṛṣṭāhamaneneti na punardarśanamupaiti
            puruṣasya, draṣṭavyābhāvāt / tataścaivaṃ sarvathā prakṛtirātmānaṃ prakāśayati, puruṣaścaitāṃ
            sarvathā paśyati // 61 //</p>
         
         
         
         
         <p>kārikā 62
            </p>
         
         
         
         
         <p>tasmānna puruṣasya bandho nāpi saṃsaraṇaṃ mokṣo vetyāha-
            
            <p class="bold">
               tasmānna badhyate 'ddhā na mucyate nāpi saṃsarati kaścit /<br />
               saṃsarati badhyate mucyate ca nānāśrayā prakṛtiḥ // ISk_62 //
               </p>
         </p>
         
         
         <p>'tasmānna badhyate'; ityādi / bandhābhāvānna badhyate / puruṣasyāpi kāryatvādbandho
            nāsti / na vimucyate tasyā bandhanāt / nāpi saṃsarati niṣkriyatvāt / kaściditi puruṣa
            ityarthaḥ //</p>
         
         
         <p>kasya tarhi bandhādaya ityāha- saṃsarati badhyate mucyate ca prakṛtiriti / nanu ca
            tasyāḥ sukumāratvādbandhādayo na sambhavantyevetyatrāha- nānāśrayeṣurabhivajyate (?)
            / tatrāśrayāḥ bhāvaliṅgabhūtāssargāḥ / te prakṛtipuruṣavannānāvidhāḥ // 62 //</p>
         
         
         
         
         <p>kārikā 63
            </p>
         
         
         
         
         <p>tataśca nānāśrayatvādeva darśayannāha-</p>
         
         
         <p class="bold">
            rūpaiḥ saptabhireva tu badhnātyātmānamātmanā prakṛtiḥ /<br />
            saiva ca puruṣārthamprati vimocayatyekarūpeṇa // ISk_63 //
            </p>
         
         
         <p>'rūpaiḥ'; ityādi / dharmādayo buddhe rūpānyuktāni / 'saptabhiḥ'; / jñānaṃ tyaktvā
            te ca prakṛterātmabhūtāḥ / saivātmanaiva puruṣārthaṃ pratyātmānaṃ mahadādisūkṣmaparyantaṃ
            liṅgaṃ badhnāti / bandhaśca trividhaḥ / tacca liṅgaṃ bhāvādibhiradhivāsitamarthameva
            / saṃsaratīti / prakṛtireva saṃsarati //</p>
         
         
         <p>'saiva ca'; iti / prakṛtiḥ puruṣārthaṃ prati kaivalyārthaṃ vimocayatyātmānam //</p>
         
         
         <p>'ekarūpeṇa'; iti / ekaṃ ca tadrūpaṃ ceti / jñānākhyena rūpeṇetyarthaḥ / yaṃ puruṣamapekṣya
            jñānamutpādayati taṃ pratyavyaktamātmānaṃ saṃharatītyarthaḥ / nahi dharmādayaḥ puruṣadharmā
            yastairbadhyate / nāpi saṃsarati, aliṅgabhāvatvāt / nāpi mucyate, tasya bandhanatvāt
            // 63 //</p>
         
         
         
         
         <p>kārikā 64
            </p>
         
         
         
         
         <p>tadevaṃ jñānaṃ kathamutpadyate yena mocayatītyāha-</p>
         
         
         <p class="bold">
            evaṃ tattvābhyāsānnāsmi na me nāhamityapariśeṣam /<br />
            aviparyayādviśuddhaṃ kevalamutpadyate jñānam // ISk_64 //
            </p>
         
         
         <p>'evaṃ tattvābhyāsāt'; ityādi / evamiti vakṣyamāṇe yojyam / tattvāni pañcaviṃśatiḥ
            / teṣāṃ punaḥ punaḥ svarūpeṇābhyasanamabhyāsaḥ / yadetat sūkṣmaśarīraṃ bhautikaṃ ca
            tasminna bhavāmi, api tu prakṛtiḥ //</p>
         
         
         <p>'na me'; ityādi / na mamedamapi tu prakṛteḥ //</p>
         
         
         <p>nāhamiti / nāpyahaṃ prakṛtirityevaṃ tattvābhyāsāt / kiṃviśiṣṭāt - aviparyayādahamityamānasaṃśayāt
            jñānamutpadyate //</p>
         
         
         <p>īdṛśamityāha- 'apariśeṣam'; iti / paripūrṇaṃ viśuddham saṃsāramalāpagamāt kevalamekamityarthaḥ
            // 64 //</p>
         
         
         
         
         <p>kārikā 65
            </p>
         
         
         
         
         <p>nanu jñānena puruṣaḥ kiṃ paśyatītyāha-</p>
         
         
         <p class="bold">
            tena nivṛttaprasavāmarthavaśāt saptarūpavinivṛttām /<br />
            prakṛtiṃ paśyati puruṣaḥ prekṣakavadavasthitaḥ svasthaḥ // ISk_65 //
            </p>
         
         
         <p>'tena'; ityādi / yat prakṛtijñānamutpadyate taṃ prati nivṛtaḥ prasavo liṅgabhūtasargākhyo
            yasyāḥ prakṛteḥ sa tathoktā / prasavanivṛttyā vā yo viṣayo viṣayebhyo nivartate tadvaśāt,
            saptabhyo rūpebhyo dharmādibhyo nivṛttā prakṛtirbhavati / bhāvasaṃsargo 'pi yasyā
            nivartata ityarthaḥ / tāmevaṃvidhāmavyaktarūpāṃ paśyati puruṣaḥ //</p>
         
         
         <p>'prekṣakavadavasthitaḥ'; iti / yathā prekṣakaḥ pravarttitanṛttamupasaṃhṛtanṛttāṃ ca
            narttakīṃ paśyati, tathā puruṣo 'pi pravartitasargāmupasaṃhṛtasargāṃ ceti //</p>
         
         
         <p>'svasthaḥ'; iti / ātmani sthito na prakṛtisthaḥ, tataḥ prakṛternivṛttatvāt // 65 //</p>
         
         
         
         
         <p>kārikā 66
            </p>
         
         
         
         
         <p>nanu ca yadi prakṛtirgarbhabhūḥpuruṣaṃ prati nivṛttaprasavā, tasyāśca prakṛtestadānīṃ
            sarvagatatvādastyeva saṃyogastatkimiti punaḥ śarīrotpattirna bhavatītyāha -
            
            <p class="bold">
               dṛṣṭā mayetyupekṣaka eko dṛṣṭā 'hamityuparamatyanyā /<br />
               sati saṃyoge 'pi tayoḥ prayojanaṃ nāsti sargasya // ISk_66 //
               </p>
         </p>
         
         
         <p>'dṛṣṭā mayā'; ityādi / tayordvayorekaḥ puruṣa upekṣakaḥ, sarvathā...tvāt / yathā prekṣako
            naṭīmupekṣate nivṛttābhilāṣatvāt //</p>
         
         
         <p>'dṛṣṭā 'hamityuparatā 'nyā'; iti / aparā prakṛtiruparatā nivṛttaprasavā / sarvathā
            'hamanena dṛṣṭeti //</p>
         
         
         <p>tataśca saṃyoge 'pi tayoḥ prayojanaṃ nāsti sargasya / viṣayopabhogārthaḥ sargaḥ /
            tasminneva caritārthatvāt na punaḥ sargamārabhate / nahi naṭī raṅge prekṣakairnirākāṃkṣitaṃ
            punarnṛttamārabhate // 66 //</p>
         
         
         
         
         <p>kārikā 67
            </p>
         
         
         
         
         <p>yadyātmajñānāt kaivalyaprāptiḥ, tadanantarameva śarīraṃ kasmānna nivartata ityāha-</p>
         
         
         <p class="bold">
            samyagjñānādhigamāt dharmādīnāmakāraṇaprāptau /<br />
            tiṣṭhati saṃskāravaśāt, cakrabhramavaddhṛtaśarīraḥ // ISk_67 //
            </p>
         
         
         <p>'samyak jñānādhigamāt'; ityādi / samyak jñānamātmajñānam / tasyādhigamādātmajñānaprāpterityarthaḥ
            //</p>
         
         
         <p>'dharmādīnāmakāraṇaprāptau'; iti / na kāraṇamakāraṇam, tasyāmakāraṇaprāptāveva taduktaṃ
            bhavati / samyak jñānādhigamātteṣāṃ dharmādīnāmagnidagdhabījavadaśaktatvāt //</p>
         
         
         <p>janmāntarasaṃskāravaśāddhṛtaśarīraḥ pumāṃstiṣṭhati / katham- cakrabhramavat / yathā
            kulālavyāpāre nivṛtte 'pi vegavaśāt kiyantamapi kālaṃ cakrabhramastiṣṭhati tathā śarīramapītyarthaḥ
            // 67 //</p>
         
         
         
         
         <p>kārikā 68
            </p>
         
         
         
         
         <p>kadā sa mokṣo bhavatītyatra-</p>
         
         
         <p class="bold">
            prāpte śarīrabhede caritārthatvāt pradhānavinivṛttau /<br />
            aikāntikamātyantikamubhayaṃ kaivalyamāpnoti // ISk_68 //
            </p>
         
         
         <p>'prāpte śarīrabhede'; ityādi / liṅgabhautikaśarīre pṛthagbhūte yathā saṃbhūte layaṃ
            gati teṣvityarthaḥ (?) //</p>
         
         
         <p>'caritārthatvāt pradhānavinivṛttau'; iti / pradhānaṃ liṅgātmanā pariṇataṃ nivartate
            / nivṛttāvubhayaṃ kaivalyamāpnoti //</p>
         
         
         <p>'aikāntikamātyantikaṃ ca'; iti / tatrātmajñānotpādādavaśyaṃbhāvi kaivalyamityaikāntikam
            / satyapi tayoḥ saṃyoge prayojanābhāvānna punaḥ sarga ityātyantikamiti // 68 //</p>
         
         
         
         
         <p>kārikā 69
            </p>
         
         
         
         
         <p>saptatyāṃ viśuddhiṃ darśayannāha-</p>
         
         
         <p class="bold">
            puruṣārthajñānamidaṃ guhyaṃ paramarṣiṇā samākhyātam /<br />
            sthityutpattipralayāścintyante yatra bhūtānām // ISk_69 //
            </p>
         
         
         <p>'puruṣārthajñānam'; ityādi / puruṣārthaṃ jñānaṃ ceti puruṣārthajñānam / yadidaṃ pañcaviṃśatitattvajñānaṃ
            tatpradhānam, puruṣārthamokṣo 'nena prāpyata iti kṛtvā / guhyamidamaprakāśyam / sādhujanādanyasmai
            na deyamityarthaḥ //</p>
         
         
         <p>'paramarṣiṇā samākhyātam'; iti / kapilamuninā prakāśitam //</p>
         
         
         <p>'sthityutpattipralayāścintyante yatra bhūtānām'; iti / yatra jñāne bhūtānāṃ brahmādistambaparyantānāṃ
            sthityādayo vyavasthāpyante / tatrotpannānāṃ prabandhenāvasthānaṃ sthitiḥ / sā ca
            triṣu sthāneṣu daivamānuṣatairyagyoneṣu utpattiḥ sṛṣṭapradhānāt yāvat tanmātrebhyaḥ
            pañcamahābhūtāni / sṛṣṭyupasaṃhāre mahāpralayaḥ, sarvo 'pyutkrameṇa / tadyathā pṛthivyādayastanmātrādiṣu
            līyante yāvatpradhānamiti / tena pañcaviṃśatitattvavyatiriktaṃ nāstītyetaduktam //
            69 //</p>
         
         
         
         
         <p>kārikā 70
            </p>
         
         
         
         
         <p>muninā samākhyātamiti kuto jñāyata ityāha-</p>
         
         
         <p class="bold">
            etat pavitramagryaṃ munirāsuraye 'nukampayā pradadau /<br />
            āsurirapi pañcaśikhāya, tena ca bahudhā kṛtaṃ tantram // ISk_70 //
            </p>
         
         
         <p>'etat'; ityādi / 'pavitram'; iti / duḥkhatrayametat punātīti kṛtvā / sarvabhedānāmagrebhavatvādagryam
            //</p>
         
         
         <p>'munirāsuraye 'nukampayā pradadau'; iti / kapilasya mahāmuneḥ sahotpannāścatvāro dharmādayaḥ
            / tatra jñānākhyena bhāvenāndhe tamasi vartamānaṃ jagat dṛṣṭavato muneḥ karuṇotpannā
            / tayā ca preryamāṇa āsuriṃ sagotrabrāhmaṇaṃ varṣasahasrayātinamāgatyovāca / 'āsure
            ramase tvaṃ gṛhasthadharmeṇa'; iti / sa tamāha- 'bhagavan na rame 'ham'; iti / punarvarṣasahasre
            pūrṇe taṃ gatvā tathovāca / so 'pi 'bhagavan na rame 'ham'; ityuvāca / tato muninā
            'yadi viraktastvam, ehi brahmacaryaṃ cara'; ityasāvuktaḥ / sa tu pradipadya gṛhasthadharmaṃ
            tyaktvā pravrajitaḥ / tasmai śiṣyāyānukampayā saṃkṣipya dattavān / 'tama eva khalvidamāsīt';
            / tasmiṃstamasi kṣetrajña eva prathamaḥ / tamaḥ pradhānam, kṣetrajñaḥ puruṣa ucyate
            / āsurirapi tadeva saṃkṣiptaṃ pañcaśikhāya svaśiṣyāyānukampayā pradadau //</p>
         
         
         <p>'tena'; iti / pañcaśikhena muninā bahudhā kṛtaṃ tantram / ṣaṣṭitantrākhyaṃ ṣaṣṭikhaṇḍaṃ
            kṛtamiti / tatraiva hi ṣaṣṭirarthā vyākhyātāḥ // 70 //</p>
         
         
         
         
         <p>kārikā 71
            </p>
         
         
         
         
         <p>nanu ca ṣaṣṭitantramevāstu kiṃ saptatyeti svaśāstrakaraṇaprayojanamāha-</p>
         
         
         <p class="bold">
            śiṣyaparamparayā '; 'gatamīśvarakṛṣṇena caitadāryābhiḥ /<br />
            saṃkṣipyāryamatinā samyagvijñāya siddhāntam // ISk_71 //
            </p>
         
         
         <p>'śiṣyaparamparayā'; ityādi / munerāsureḥ pañcaśikhastathā gargagautamaprabhṛtirṇarāmataṃgramyā
            (?) īśvarakṛṣṇanāmānaṃ parivrājakamityanayā śiṣyaparamparayā / iti jñānamayarūpeṇāgataṃ
            siddhāntaṃ ṣaṣṭitantram / samyagvijñāya saṃkṣiptaṃ ṣaṣṭitantram, pañcaviṃśatitattvākhyaṃ
            jñānamityarthaḥ //</p>
         
         
         <p>āryamatiḥ, adhigatatattvajñānatayāryamatiḥ //</p>
         
         
         <p>'āryābhiḥ'; iti / saptatyetyarthaḥ / 'duḥkhatrayābhighātāt'; 'etat pavitram'; iti
            saptatyābhihitam // 71 //</p>
         
         
         
         
         <p>kārikā 72
            </p>
         
         
         
         
         <p>atra ṣaṣṭitantre bahavo 'rthāḥ, te 'tra noktā ityāha-</p>
         
         
         <p class="bold">
            saptatyāṃ kila ye 'rathāste 'rthāḥ kṛtsnasya ṣaṣṭitantrasya /<br />
            ākhyāyikāvirahitāḥ paravādavivarjitāścāpi // ISk_72 //
            </p>
         
         
         <p>'saptatyām'; ityādi / 'eṣa pratyayasargo viparyayāśaktituṣṭisiddhyākhyaḥ'; ityādinā
            granthena ya uktāste kṛtsnasya ṣaṣṭitantrasyāpi //</p>
         
         
         <p>kintu 'ākhyāyikāvirahitāḥ paravādavivarjitāḥ śuddhāḥ'; iti / ākhyāyikā ākhyānam, tadvirahitāḥ
            / paracodyaṃ tena vivarjitāḥ / śuddhāḥ kevalāḥ / paraṃ bandhamokṣopayogino 'rthāḥ
            darśitā iti tasmāt sampūrṇeyaṃ saptatiriti // 72 //</p>
         
         
         
         
         
         <p>  // iti śrīmatparamahaṃsaparivrājakācāryaśrīgovindabhagavatpūjyapādaśiṣyeṇa śrīśaṅkarabhagavatā
            kṛtā sāṃkhyasaptatiṭīkā samāptā //</p>
         
         
         </div>
   </body>
</html>