<!DOCTYPE html><html xmlns="http://www.w3.org/1999/xhtml">
   <head>
      <meta http-equiv="Content-Type" content="text/html; charset=UTF-8" />
      <meta name="viewport" content="width=device-width, initial-scale=1.0" />
      <title>Abhinanda: Kādambarīkathāsāra (GRETIL)
	</title>
      <style>@font-face {
    font-family: LinuxLibertineDisplay0Regular, times, serif;
    src: url(fonts/LinLibertine_DR.woff);
}
* {box-sizing: border-box;}
body {background-color: #FFFFFF; font-family: 'LinuxLibertineDisplayORegular'; font-weight: normal; font-style: normal; font-size: 18px; padding: 20px 100px 20px; width: 1600px;}

ul {list-style: circle;}

ul.dash {list-style: none; margin-left: .5em; padding-left: .5em;}
ul.dash > li:before {display: inline-block; content: "–"; width: 1em; margin-left: 0em;}

a:link {color: black; text-decoration: underline;}
a:visited {color: black; text-decoration: underline;}
a:hover {color: black; text-decoration: none;}
a:active {color: black; text-decoration: underline;}

p {padding-left: .5em; padding-right: .5em;}

h4 {margin-bottom: 0px;}
mark {background-color: #FFFFCC;}
q:before {content: "»";}
q:after {content: "«";}

.noindent {padding: 0px;}
.comm {padding-left: 1em; padding-right: 1em;}
.app {width: 80%; text-align: right; font-size: 14px; padding-left: 1em;}
.lem {display:inline-block;}
.ref {font-size: 14px; padding: inherit;}
.lb {font-weight: bold; font-size: 14px;}
.lb:before {content: "["}
.lb:after {content: "]"}
.pb {font-weight: bold; font-size: 14px;}
.pb:before {content: " ["}
.pb:after {content: "] "}
.note {font-weight: bold; font-size: 14px;}
.note:before {content: " ["}
.note:after {content: "] "}
.subhead {font-weight: bold; font-size: 14px;}
.appnote {font-size: 14px;}
.appnote:before {content: " ["}
.appnote:after {content: "] "}
.hi {font-style: italic}
.sic:before {content: "†"}
.sic:after {content: "†"}
.corr {color: #008000;}
.supplied {color: #1E90FF;}
.surplus {color: #ff3333;}
.unclear {color: #D2B48C;}

/* custom renditions */
.b, .bf, .textbf, .bold {font-weight: bold}
.i, .it, .textit, .italic {font-style: italic}
.u, .underline {text-decoration: underline}
.blue {color: #0000e6;}
.red {color: #b30000;}

.row:after {content: ""; display: table; clear: both;}
.column {float: left; width: 50%; padding-left: .5em; padding-right: .5em;}
.analysis {font-size: 14px; color: #0066ff; padding-left: .5em; padding-right: .5em; padding-top: .1em;}
.analysis:before {content: "["}
.analysis:after {content: "]"}

div.wapp:hover  span.lem {background-color: #FFFFCC;}

@media screen and (max-width: 800px) {
    body {font-size: 16px;}
    .column {width: 100%;}
    .analysis {width: 100%;}
}

@media screen and (max-width: 1200px) {
    body {padding: 10px;}
    .app {width: 90%;}
}

@media only screen and (max-width: 1600px) {
    body {width: auto; padding: 20px;}
}

#toc_container {background: #f9f9f9 none repeat scroll 0 0; border: 1px solid #aaa; display: table; font-size: 95%; margin-bottom: 1em; padding: 1em; width: auto;}
.toc_title {font-weight: 700; text-align: center;}	  
#toc_container li, #toc_container ul, #toc_container ul li{list-style: outside none none !important; padding-left: .5em;}
</style>
   </head>
   <body>
      <h1>Abhinanda: Kādambarīkathāsāra</h1>
      <h2>Header</h2>
      <p>
         This file is an html transformation of <a href="http://gretil.sub.uni-goettingen.de/gretil/corpustei/sa_abhinanda-kAdambarIkathAsAra.xml">sa_abhinanda-kAdambarIkathAsAra.xml</a> with a rudimentary header. For a more extensive header please refer to the source
         file.
         </p>
      <p class="noindent"><b>Data entry: </b>Harunaga Isaacson</p>
      <p class="noindent"><b>Contribution: </b>Harunaga Isaacson</p>
      <p class="noindent"><b>Date of this version: </b>2020-07-31</p>
      <h4>
         <if test="fileDesc/sourceDesc/@xml:id" id=""></if>
         	  Source:
         	</h4>
      <ul class="dash">
         <li>Pdt. Durgaprasad and Kasinath Pandurang Parab, Kavyamala [second series], vol. 11,
            1888.</li>
      </ul>
      <p class="noindent"><b>Publisher: </b>Göttingen Register of Electronic Texts in Indian Languages (GRETIL), SUB Göttingen</p>
      <h4>Licence:</h4>
      <p>This e-text was provided to GRETIL in good faith that no copyright rights have been
         infringed.
         	 If anyone wishes to assert copyright over this file, please contact the GRETIL management
         at gretil(at)sub(dot)uni-goettingen(dot)de.
         	 The file will be immediately removed pending resolution of the claim.</p>
      <p><a href="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International
            License.</a></p>
      <p class="noindent"><b>Interpretive markup: </b>none</p>
      <h4>Notes:</h4>
      <notesStmt xmlns="http://www.tei-c.org/ns/1.0">
         	
         <p xmlns="http://www.w3.org/1999/xhtml">This file has been created by mass conversion of GRETIL's Sanskrit corpus from <a href="http://gretil.sub.uni-goettingen.de/gretil/1_sanskr/5_poetry/2_kavya/akadambu.htm">akadambu.htm</a>. Due to the heterogeneity of the sources the header markup might be suboptimal. For
            the sake of transparency the header of the legacy file is documented in the &lt;note&gt; element below:</p>
         	
         <p xmlns="http://www.w3.org/1999/xhtml">
            	 Abhinanda: Kadambarikathasara (a kavya giving the story of Bana's Kadambari)
            <br />Based on the edition by Pdt. Durgaprasad and Kasinath Pandurang Parab,
            <br />Kavyamala [second series], vol. 11, 1888.
            <br />
            <br />Input by Harunaga Isaacson.
            <br />
            <br />NOTE:
            <br />Interlinear *yugmam* or *yugalakam* / *tilakam* / *cakkalakam*
            <br />indicates a group of 2 / 3 / 4 verses respectively.
            	</p>
         </notesStmt>
      <h4>Revisions:</h4>
      <ul class="dash">
         <li>2020-07-31: TEI encoding by mass conversion of GRETIL's Sanskrit corpus</li>
      </ul>
      <hr />
      <h2>Text</h2>
      <div xml:lang="sa-Latn">
         
         
         
         <h3>Abhinanda: Kādambarīkathāsāra</h3>
         
         
         <p id="AKad_1.1">
            śriyaṃ diśantu vaḥ śaurer dvaye tulyaśramāḥ kramāḥ /<br />
            ye cādau goṣpadaṃ paścāt trailokyaṃ krāmyataś ca ye //
             <span class="ref">AKad_1.1</span></p>
         
         
         <p id="AKad_1.2">
            sarasāḥ sadalaṅkārāḥ prasādamadhurā giraḥ /<br />
            kāntās tātajayantasya jayanti jagatīguroḥ //
             <span class="ref">AKad_1.2</span></p>
         
         
         <p id="AKad_1.3">
            guṇoddyotanadīpānāṃ satāṃ na param ujjvalam /<br />
            yāvan malinam apy eṣāṃ karma dṛṣṭeḥ prasādhanam //
             <span class="ref">AKad_1.3</span></p>
         
         
         <p id="AKad_1.4">
            guṇaḥ kṛśo 'pi prathate pṛthur apy apacīyate /<br />
            prāpya sādhukhalau candraḥ pakṣāv iva sitāsitau //
             <span class="ref">AKad_1.4</span></p>
         
         
         <p id="AKad_1.5">
            śaktināmābhavad gauḍo bhāradvājakule dvijaḥ /<br />
            dārvābhisāram āsādya kṛtadāraparigrahaḥ //
             <span class="ref">AKad_1.5</span></p>
         
         
         <p id="AKad_1.6">
            tasya mitrābhidhāno 'bhūd ātmajas tejasāṃ nidhiḥ /<br />
            janena doṣoparamaprabuddhenārcitodayaḥ //
             <span class="ref">AKad_1.6</span></p>
         
         
         <p id="AKad_1.7">
            sa śaktisvāminaṃ putram avāpa śrutaśālinam /<br />
            rājñaḥ karkoṭavaṃśasya muktāpīḍasya mantriṇam //
             <span class="ref">AKad_1.7</span></p>
         
         
         <p id="AKad_1.8">
            kalyāṇasvāmināmāsya yājñavalkya ivābhavat /<br />
            tanayaḥ śuddhayogarddhinirdhūtabhavakalmaṣaḥ //
             <span class="ref">AKad_1.8</span></p>
         
         
         <p id="AKad_1.9">
            agādhahṛdayāt tasmāt parameśvaramaṇḍanam /<br />
            ajāyata sutaḥ kāntaś candro dugdhodadher iva //
             <span class="ref">AKad_1.9</span></p>
         
         
         <p id="AKad_1.10">
            putraṃ kṛtajanānandaṃ sa jayantam ajījanat /<br />
            āsīt kavitvavaktṛtvaphalā yasya sarasvatī //
             <span class="ref">AKad_1.10</span></p>
         
         
         <p id="AKad_1.11">
            vṛttikāra iti vyaktaṃ dvitīyaṃ nāma bibhrataḥ /<br />
            vedavedāṅgaviduṣaḥ sarvaśāstrārthavādinaḥ //
             <span class="ref">AKad_1.11</span></p>
         
         
         <p id="AKad_1.12">
            jayantanāmnaḥ sudhiyaḥ sādhusāhityatattvavit /<br />
            sūnuḥ samudabhūt tasmād abhinanda iti śrutaḥ //
             <span class="ref">AKad_1.12</span></p>
         
         
         <p>yugmam</p>
         
         
         <p id="AKad_1.13">
            kāvyavistarasaṃdhānakhedālasadhiyaḥ prati /<br />
            tena kādambarīsindhoḥ kathāmātraṃ samuddhṛtam //
             <span class="ref">AKad_1.13</span></p>
         
         
         <p id="AKad_1.14">
            puruhūtapuraspardhivibhavā bhūṣaṇaṃ bhuvaḥ /<br />
            babhūva vidiśā nāma purī vetravatītaṭe //
             <span class="ref">AKad_1.14</span></p>
         
         
         <p id="AKad_1.15">
            yā puṇyakarmiṇāṃ tejaḥśālināṃ dyaur ivāspadam /<br />
            reje ratnagṛhajyotir jālair indrāyudhaprabhaiḥ //
             <span class="ref">AKad_1.15</span></p>
         
         
         <p>*yugmam*</p>
         
         
         <p id="AKad_1.16">
            tasyāṃ nijabhujodyogavijitārātimaṇḍalaḥ /<br />
            ākhaṇḍala iva śrīmān rājā śūdraka ity abhūt //
             <span class="ref">AKad_1.16</span></p>
         
         
         <p id="AKad_1.17">
            aṣṭānāṃ lokapālānāṃ rūpaṃ bibhrad api prajāḥ /<br />
            śaśvad ānandayaṃs tābhiś candramā ity avedi yaḥ //
             <span class="ref">AKad_1.17</span></p>
         
         
         <p>*yugmam*</p>
         
         
         <p id="AKad_1.18">
            sa medinīṃ vinirjitya caturambhodhimekhalām /<br />
            sacivārpitatadbhāras tasyām āsta yathāsukham //
             <span class="ref">AKad_1.18</span></p>
         
         
         <p id="AKad_1.19">
            tenānudvejitajanair arthadharmāvirodhibhiḥ /<br />
            vinodair atyanīyanta nave vayasi vāsarāḥ //
             <span class="ref">AKad_1.19</span></p>
         
         
         <p id="AKad_1.20">
            tasya cānanyalabhyānāṃ sukhānāṃ pāradṛśvanaḥ /<br />
            yūno 'pi suratakrīḍāparāṅ mukham abhūn manaḥ //
             <span class="ref">AKad_1.20</span></p>
         
         
         <p id="AKad_1.21">
            prayatnenāpi nāvāpi sā yoṣid viṣameṣuṇā /<br />
            hartuṃ śaśāka yā tasya hṛdayaṃ cakṣur eva vā //
             <span class="ref">AKad_1.21</span></p>
         
         
         <p id="AKad_1.22">
            atha bāhyāṅgaṇasthānavartinaṃ taṃ kadācana /<br />
            prasṛtya praṇayaprahvā pratīhārī vyajijñapat //
             <span class="ref">AKad_1.22</span></p>
         
         
         <p id="AKad_1.23">
            dūrād upāyanīkṛtya śukam āścaryaceṣṭitam /<br />
            caṇḍāladārikā kācid āgatā darśanārthinī //
             <span class="ref">AKad_1.23</span></p>
         
         
         <p id="AKad_1.24">
            śrutvā kṣaṇaṃ parāmṛśya mukham ālokya mantriṇām /<br />
            samādideśa tāṃ rājā ko doṣaḥ praviśatv iti //
             <span class="ref">AKad_1.24</span></p>
         
         
         <p id="AKad_1.25">
            nijena lakṣmaṇā lokasparśaṃ pariharanty atha /<br />
            mātaṅgakanyakāvikṣad anujñātā nṛpāṅgaṇam //
             <span class="ref">AKad_1.25</span></p>
         
         
         <p id="AKad_1.26">
            tayā ca saha hastasthasaśukasvarṇapañjaraḥ /<br />
            vahann ahiṃsram ākāraṃ caṇḍālasthaviro 'viśat //
             <span class="ref">AKad_1.26</span></p>
         
         
         <p id="AKad_1.27">
            praviśantīṃ tu tāṃ dṛṣṭvā kanyām adbhutadarśanām /<br />
            paraṃ vyasmayata kṣmāpaḥ kṣaṇaṃ caivam acintayat //
             <span class="ref">AKad_1.27</span></p>
         
         
         <p id="AKad_1.28">
            idaṃ rūpam iyaṃ kāntir ime lāvaṇyaśīkarāḥ /<br />
            martyatām api na prāhurmātaṅgatve tu kā kathā //
             <span class="ref">AKad_1.28</span></p>
         
         
         <p id="AKad_1.29">
            tat satyam eva paśyāmi nūnaṃ mātaṅgamāyayā /<br />
            channeyaṃ devatā kācin martyalokam upāgatā //
             <span class="ref">AKad_1.29</span></p>
         
         
         <p id="AKad_1.30">
            ityādi cintayantaṃ sā pragalbhavaniteva tam /<br />
            praṇanāma mahīpālam anākulavilokinī //
             <span class="ref">AKad_1.30</span></p>
         
         
         <p id="AKad_31">
            tataḥ kṣititalanyastajānuḥ praṇatakandharaḥ /<br />
            gāḍhobhayakarāsaktapañjaraḥ sthaviro 'bravīt //
             <span class="ref">AKad_31</span></p>
         
         
         <p id="AKad_1.32">
            vaiśampāyananāmāyaṃ ratnam atyadbhutaṃ śukaḥ /<br />
            ratnānāṃ cāspadaṃ devo dugdhodadhir ivāparaḥ //
             <span class="ref">AKad_1.32</span></p>
         
         
         <p id="AKad_1.33">
            ity ādareṇa naḥ svāmiduhitrāyam upāhṛtaḥ /<br />
            prasādaḥ kriyatām asyā vihagaḥ parigṛhyatām //
             <span class="ref">AKad_1.33</span></p>
         
         
         <p id="AKad_1.34">
            ity uktvā so 'grato rājñaḥ pañjaraṃ maṇikuṭṭime /<br />
            vinidhāya praṇamyainaṃ sapraśrayam apāsarat //
             <span class="ref">AKad_1.34</span></p>
         
         
         <p id="AKad_1.35">
            iṅgitajñā pratīhārī vivṛtadvārasampuṭam /<br />
            akarot pañjaraṃ tasmān niryayau ca vihaṅgamaḥ //
             <span class="ref">AKad_1.35</span></p>
         
         
         <p id="AKad_1.36">
            utkṣipya dakṣiṇaṃ pādaṃ jayaśabdam udīrya saḥ /<br />
            prayuktavedamantrāśīr imām āryām athāpaṭhat //
             <span class="ref">AKad_1.36</span></p>
         
         
         <p id="AKad_1.37">
            stanayugamaśrusnātaṃ samīpataravarti hṛdayaśokāgneḥ /<br />
            carati vimuktāhāraṃ vratam iva bhavato ripustrīṇām //
             <span class="ref">AKad_1.37</span></p>
         
         
         <p id="AKad_1.38">
            tām ākarṇya mahīpālo vismayotphullalocanaḥ /<br />
            kumārapālanāmānaṃ pradhānāmātyam abravīt //
             <span class="ref">AKad_1.38</span></p>
         
         
         <p id="AKad_1.39">
            dṛṣṭaṃ bhavadbhir āścaryam īdṛśaṃ śrutam eva vā /<br />
            tiryaktve 'tiśayaḥ ko 'yaṃ yo manuṣyeṣu durlabhaḥ //
             <span class="ref">AKad_1.39</span></p>
         
         
         <p id="AKad_1.40">
            śrutādhyayanasaṃskāro mātaṅgajanasaṃgatiḥ /<br />
            mātaṅgeṣu ca kanyeyam ity āścaryaparamparā //
             <span class="ref">AKad_1.40</span></p>
         
         
         <p id="AKad_1.41">
            amātyas tv abhyadhād deva pūrvasaṃskārakāritāḥ /<br />
            bhavanty atiśayāḥ prāyaḥ prāṇināṃ ko 'tra vismayaḥ //
             <span class="ref">AKad_1.41</span></p>
         
         
         <p id="AKad_1.42">
            etāni tāni liṅgāni paralokānumāṃ prati /<br />
            tārkikair upapādyante lokāyatanirākṛtau //
             <span class="ref">AKad_1.42</span></p>
         
         
         <p id="AKad_1.43">
            vicitrā vedhasaḥ sṛṣṭirvicitrā karmavāsanā /<br />
            vicitras tadvipākaś ca vicitraḥ kālaparyayaḥ //
             <span class="ref">AKad_1.43</span></p>
         
         
         <p id="AKad_1.44">
            ityādiśukasambandhikathāvicchedakāraṇam /<br />
            udabhūt tāragambhīro madhyāhṇapaṭahadhvaniḥ //
             <span class="ref">AKad_1.44</span></p>
         
         
         <p id="AKad_1.45">
            bahiḥ prakalpyatām asyāḥ sukhāyāvasathādikam /<br />
            ayaṃ cābhyantaraṃ patrarathabhūpaḥ praveśyatām //
             <span class="ref">AKad_1.45</span></p>
         
         
         <p id="AKad_1.46">
            ity ādiśya pratīhārīṃ sabhām aujjhan mahīpatiḥ /<br />
            visasarja ca rājanyacakraṃ sevārtham āgatam //
             <span class="ref">AKad_1.46</span></p>
         
         
         <p id="AKad_1.47">
            tataḥ kṛtālpavyāyāmaḥ snātaḥ pūjitadaivataḥ /<br />
            hutāgniḥ śrutaviprāśīr bhuktvā śayyāgṛhaṃ yayau //
             <span class="ref">AKad_1.47</span></p>
         
         
         <p id="AKad_1.48">
            tatra paryaṅkam āruhya dhyātvaiva kim api kṣaṇam /<br />
            tam antaḥpuraviśrāntaṃ śukam ānāyayat punaḥ //
             <span class="ref">AKad_1.48</span></p>
         
         
         <p id="AKad_1.49">
            taṃ ca kañcukinānītamādau pṛṣṭvā sukhāsikām /<br />
            papraccha kautukākṣiptas tadvṛttāntam anantaram //
             <span class="ref">AKad_1.49</span></p>
         
         
         <p id="AKad_1.50">
            vaiśampāyana ko nu tvaṃ kva jātaḥ kvoṣitaś ciram /<br />
            kutastyam idam īdṛk te kalāśāstrādikauśalam //
             <span class="ref">AKad_1.50</span></p>
         
         
         <p id="AKad_1.51">
            manye jātismaraḥ ko 'pi bhavān bhūmim imāṃ gataḥ /<br />
            na hy asty atiśayaprāptir iyatī pakṣijātiṣu //
             <span class="ref">AKad_1.51</span></p>
         
         
         <p id="AKad_1.52">
            kena vā bhavato nāma kṛtaṃ viprajanocitam /<br />
            īdṛśānyabhidhānāni kuto 'ntyajanaveśmasu //
             <span class="ref">AKad_1.52</span></p>
         
         
         <p id="AKad_1.53">
            kathaṃ caṇḍālasamparka iha vā katham āgamaḥ /<br />
            iti kārtsnyena vṛttāntam ātmano vaktum arhasi //
             <span class="ref">AKad_1.53</span></p>
         
         
         <p id="AKad_1.54">
            iti pṛṣṭaḥ kṣitīśena bahumānapuraḥsaram /<br />
            kṣaṇaṃ buddhyānusaṃdhāya śuko vaktuṃ pracakrame //
             <span class="ref">AKad_1.54</span></p>
         
         
         <p id="AKad_1.55">
            deva vindhyāṭavī tāvattava śrutipathaṃ gatā /<br />
            pūrvāparapayorāśivelāsaṃsparśaśālinī //
             <span class="ref">AKad_1.55</span></p>
         
         
         <p id="AKad_1.56">
            yadekadeśe kaṇḍūlagaṇḍebhadalitadrume /<br />
            uṣitau daṇḍakāraṇye sasītau rāmalakṣmaṇau //
             <span class="ref">AKad_1.56</span></p>
         
         
         <p>*yugmam*</p>
         
         
         <p id="AKad_1.57">
            yatrāgastyamuner āsīd āśramaḥ śamināṃ mataḥ /<br />
            lopāmudrākarākṣiptajalasaṃvardhitadrumaḥ //
             <span class="ref">AKad_1.57</span></p>
         
         
         <p id="AKad_1.58">
            tasyopakaṇṭhe pampākhyam asti puṇyajalaṃ saraḥ /<br />
            sītākaratalollūnaśravaṇābharaṇotpalam //
             <span class="ref">AKad_1.58</span></p>
         
         
         <p id="AKad_1.59">
            tasyāsti paścime tīre jīrṇaḥ śālmalipādapaḥ /<br />
            ārohapariṇāhābhyāṃ vyāptavyomadigantaraḥ //
             <span class="ref">AKad_1.59</span></p>
         
         
         <p id="AKad_1.60">
            tasmin kṛtakulāyāni vītabhītīni durgame /<br />
            vihaṅgamasahasrāṇi nivasanti nirantaram //
             <span class="ref">AKad_1.60</span></p>
         
         
         <p id="AKad_1.61">
            divā tāny abhinirvartya prāṇayātrām itas tataḥ /<br />
            tatrāgatya svanīḍeṣu sukhaṃ rātriṣu śerate //
             <span class="ref">AKad_1.61</span></p>
         
         
         <p id="AKad_1.62">
            tatraiva baddhavasatī abhūtāṃ pitarau mama /<br />
            jāto 'ham ekas tanayas tayor vayasi paścime //
             <span class="ref">AKad_1.62</span></p>
         
         
         <p id="AKad_1.63">
            udvoḍhumasamarthā sā tīvrāṃ prasavavedanām /<br />
            tayaiva pañcatāṃ nītā jananī me durātmanaḥ //
             <span class="ref">AKad_1.63</span></p>
         
         
         <p id="AKad_1.64">
            jāyāviyogadagdho 'pi tātaḥ putraiṣaṇāturaḥ /<br />
            śokamutsṛjya matprāṇapoṣaṇe yatnam agrahīt //
             <span class="ref">AKad_1.64</span></p>
         
         
         <p id="AKad_1.65">
            na śaśāka kvacid gantum ātmanaḥ prāṇavṛttaye /<br />
            māṃ vakṣasi nidhāyāsta nīḍa eva divāniśam //
             <span class="ref">AKad_1.65</span></p>
         
         
         <p id="AKad_1.66">
            anyapatrarathānītabhuktojjhitaphalādinā /<br />
            madāpyāyanaśiṣṭena so 'karod vṛttim ātmanaḥ //
             <span class="ref">AKad_1.66</span></p>
         
         
         <p id="AKad_1.67">
            atikrāmati kāle 'tha kiñcidudbhinnapakṣatau /<br />
            tātavakṣaḥsthalasthe 'pi mayy uḍḍayanalālase //
             <span class="ref">AKad_1.67</span></p>
         
         
         <p id="AKad_1.68">
            akasmād eva sambhrāntamṛgapakṣikulaśrutaḥ /<br />
            abhūt kalakalas tasminn araṇye yamadundubhiḥ //
             <span class="ref">AKad_1.68</span></p>
         
         
         <p>yugmam</p>
         
         
         <p id="AKad_1.69">
            tatas tātorasaḥ kiñcid unnamayya śirodharām /<br />
            kutūhalavaśāc cakṣur dikṣu nikṣiptavānaham //
             <span class="ref">AKad_1.69</span></p>
         
         
         <p id="AKad_1.70">
            athāpaśyam asaṃkhyātakirātaparivāritam /<br />
            vane śabarasenānyam āyāntaṃ mṛgayārasāt //
             <span class="ref">AKad_1.70</span></p>
         
         
         <p id="AKad_1.71">
            tato mṛtam ivātmānam utkhātam iva śālmalim /<br />
            parivṛttam ivāraṇyaṃ bhayenāham acintayam //
             <span class="ref">AKad_1.71</span></p>
         
         
         <p id="AKad_1.72">
            hataprāṇisahasrāṅgasravadrudhiracarcitaiḥ /<br />
            murhūrtād eva tadvyādhair athāraṇyam apūryata //
             <span class="ref">AKad_1.72</span></p>
         
         
         <p id="AKad_1.73">
            senāpatiḥ sa nistriṃśo mṛgayājanitaśramaḥ /<br />
            niṣasāda tataḥ pampāsarasas tīraśādvale //
             <span class="ref">AKad_1.73</span></p>
         
         
         <p id="AKad_1.74">
            kṣaṇaṃ viśramya pītvāpaḥ prāśya bālamṛṇālikāḥ /<br />
            pulindaiḥ saha senānīḥ sa jagāma yathāgatam //
             <span class="ref">AKad_1.74</span></p>
         
         
         <p id="AKad_1.75">
            eko jaratpulindas tu pāpas tatra vyalambata /<br />
            prāṃśur bhayaṅkarākāraḥ kṛtāntasyeva kiṅkaraḥ //
             <span class="ref">AKad_1.75</span></p>
         
         
         <p id="AKad_1.76">
            ajātapiśitaprāptir anubhūtavṛthāśramaḥ /<br />
            yamadūtīm iva dṛśaṃ sa dadau tatra śālmalau //
             <span class="ref">AKad_1.76</span></p>
         
         
         <p id="AKad_1.77">
            sa durārohatāṃ tasya jānann api mahātaroḥ /<br />
            jātānadhyavasāyo 'pi yatnam ārohaṇe 'karot //
             <span class="ref">AKad_1.77</span></p>
         
         
         <p id="AKad_1.78">
            athāham asamatrāsaviparyāsitamānasaḥ /<br />
            aviśaṃ pitur utsaṅgaṃ tatpakṣāvṛtavigrahaḥ //
             <span class="ref">AKad_1.78</span></p>
         
         
         <p id="AKad_1.79">
            sa tu pāpas tam āruhya taruṃ nīḍanivāsinaḥ /<br />
            hatvā hatvā yathāśakti śukān bhūmāv apātayat //
             <span class="ref">AKad_1.79</span></p>
         
         
         <p id="AKad_1.80">
            krameṇa sa durācāras tātasyāpi śirodharam /<br />
            babhañja taṃ ca cikṣepa kṣitau vigatajīvitam //
             <span class="ref">AKad_1.80</span></p>
         
         
         <p id="AKad_1.81">
            tadā mama na tacchoko nānyat kiñcic ca cetasi /<br />
            kevalaṃ sahajātena bhayenaivāsmi viplutaḥ //
             <span class="ref">AKad_1.81</span></p>
         
         
         <p id="AKad_1.82">
            tato 'haṃ pitur utsaṅgādvinirgatya sasādhvasam /<br />
            antaraṃ taruśīrṇānāṃ parṇānāṃ tūrṇamāviśam //
             <span class="ref">AKad_1.82</span></p>
         
         
         <p id="AKad_1.83">
            pāpaḥ so 'py avaruhyātha śālmaler mūlavartinaḥ /<br />
            śukān gatāsūn ādāya vyādhān anusarann agāt //
             <span class="ref">AKad_1.83</span></p>
         
         
         <p id="AKad_1.84">
            ahaṃ vidhiniyogāt tu tena duṣkṛtakāriṇā /<br />
            jīrṇaparṇasavarṇatvāttadānīṃ nāvadhāritaḥ //
             <span class="ref">AKad_1.84</span></p>
         
         
         <p id="AKad_1.85">
            tato dūram atikrānte tasmin dāruṇakarmaṇi /<br />
            saṃjātajīvitāśaṃ māṃ pipāsā paryabādhata //
             <span class="ref">AKad_1.85</span></p>
         
         
         <p id="AKad_1.86">
            anuḍḍayanasāmarthyāt padbhyām eva yathātathā /<br />
            pampāpulinaparyantaṃ gantum aicchaṃ pipāsitaḥ //
             <span class="ref">AKad_1.86</span></p>
         
         
         <p id="AKad_1.87">
            tathāpy atinirutsāhaḥ patan muhur itas tataḥ /<br />
            tam eva pāpakarmāṇaṃ śaṅkamānaḥ pade pade //
             <span class="ref">AKad_1.87</span></p>
         
         
         <p id="AKad_1.88">
            ciraṃ hā tāta tāteti śocan kaṇṭhāntavartibhiḥ /<br />
            prāṇair āyāsyamāno 'ham atiṣṭham atiniṣṭhuraḥ //
             <span class="ref">AKad_1.88</span></p>
         
         
         <p>*yugmam*</p>
         
         
         <p id="AKad_1.89">
            tasmād anatidūre 'sti sarasas tapasāṃ nidheḥ /<br />
            nirdhūtakleśajālasya jābāler āśramo muneḥ //
             <span class="ref">AKad_1.89</span></p>
         
         
         <p id="AKad_1.90">
            tatas tasmin sutas tasya sarasi snātum āgataḥ /<br />
            hārītanāmā māṃ tatra tadavasthaṃ vyalokayat //
             <span class="ref">AKad_1.90</span></p>
         
         
         <p id="AKad_1.91">
            kaṣṭaṃ kenāpi pāpena pātitaḥ śukaśāvakaḥ /<br />
            kulāyātklāmyatītyuktvā kṛpayā māṃ kare 'grahīt //
             <span class="ref">AKad_1.91</span></p>
         
         
         <p id="AKad_1.92">
            apāyayat payobindūn marutāśvāsayan muhuḥ /<br />
            kṛtāhnikaś ca kāruṇyād anayat pitur āśramam //
             <span class="ref">AKad_1.92</span></p>
         
         
         <p id="AKad_1.93">
            samāśvastasya hārītatātaṃ dṛṣṭyaiva paśyataḥ /<br />
            padaṃ sthiram iva nyastaṃ hṛdi me jīvitāśayā //
             <span class="ref">AKad_1.93</span></p>
         
         
         <p id="AKad_1.94">
            nīḍacyuto 'yamānīto mayā vihagapotakaḥ /<br />
            iti pitre praṇamyāsau pāṇisthaṃ māmadarśayat //
             <span class="ref">AKad_1.94</span></p>
         
         
         <p id="AKad_1.95">
            atha jābālim adrākṣaṃ sākṣād iva pitāmaham /<br />
            mahātmabhiḥ parivṛtaṃ sānukampais tapodhanaiḥ //
             <span class="ref">AKad_1.95</span></p>
         
         
         <p id="AKad_1.96">
            jarādhavalamūrdhānaṃ dhāmnā prasaratā bahiḥ /<br />
            anatisphuṭasaṃlakṣyaśarīrāvayavākṛtim //
             <span class="ref">AKad_1.96</span></p>
         
         
         <p id="AKad_1.97">
            sa tu māṃ kṣaṇam udvīkṣya smayamāna ivāvadat /<br />
            idaṃ hi bhujyate 'nena phalaṃ svasyaiva karmaṇaḥ //
             <span class="ref">AKad_1.97</span></p>
         
         
         <p id="AKad_1.98">
            trikāladarśī bhagavānsa hi divyena cakṣuṣā /<br />
            viśvaṃ paśyati pāṇisthabadarāmalakādivat //
             <span class="ref">AKad_1.98</span></p>
         
         
         <p id="AKad_1.99">
            vacas tad ākarṇya kutūhalākulāḥ sametya sarve munayas ta mabruvan /<br />
            babhūva ko 'yaṃ bhagavan bhavāntare kim asya vā duścaritaṃ tad ucyatām //
             <span class="ref">AKad_1.99</span></p>
         
         
         <p id="AKad_1.100">
            abhyarthito munibhir ity uparudhyamānas tān abravīt kuruta tāvadahaḥkriyāḥ svāḥ /<br />
            sāṃdhyaṃ vidhāya vidhim askhalitāvadhānam ākarṇayiṣyatha kathāṃ pṛthum etadīyām //
             <span class="ref">AKad_1.100</span></p>
         
         
         <p id="AKad_1.101">
            uktās tathā bhagavatā munayo nijena karmakrameṇa divasaṃ gamayāṃbabhūvuḥ /<br />
            hārītahastavihitaiś ca manovinodais tais tair ānīyata mayāpi dināvaśeṣaḥ //
             <span class="ref">AKad_1.101</span></p>
         
         
         <p>iti śrīvipaścidvarāgragaṇayācāryabhaṭṭaśrījayantasūnorabhinandasya kṛtau kādambarīkathāsāre
            prathamaḥ sargaḥ</p>
         
         
         
         
         
         <h3>dvitīyaḥ sargaḥ</h3>
         
         
         <p id="AKad_2.1">
            atha saṃdhyāsamādhyantāḥ samāpya munayaḥ kriyāḥ /<br />
            śuśrūṣavaḥ samāgamya yathāsthānam upāviśan //
             <span class="ref">AKad_2.1</span></p>
         
         
         <p id="AKad_2.2">
            aham apy ātmavṛttāntavistaraśravaṇotsukaḥ /<br />
            saṃhṛtya cāpalaṃ sarvam āsaṃ sthiramanās tadā //
             <span class="ref">AKad_2.2</span></p>
         
         
         <p id="AKad_2.3">
            atha dugdhābdhikalloladhavalair amṛtāñcitaiḥ /<br />
            siñcann iva karair indur udagādāśramasthalīm //
             <span class="ref">AKad_2.3</span></p>
         
         
         <p id="AKad_2.4">
            bhagavānatha jābāliḥ sukhāsīnaḥ svaviṣṭare /<br />
            valkalāhitaparyaṅkabandho vaktuṃ pracakrame //
             <span class="ref">AKad_2.4</span></p>
         
         
         <p id="AKad_2.5">
            sarve dattāvadhānāḥ stha śṛṇutemāṃ tapodhanāḥ /<br />
            amuṣya pūrvavṛttāntaprastāvopanatāṃ kathām //
             <span class="ref">AKad_2.5</span></p>
         
         
         <p id="AKad_2.6">
            asty avantiṣu saṃsāralakṣmyāḥ prasavabhūr iva /<br />
            nidhir ujjayinī nāma nagarī guṇasampadām //
             <span class="ref">AKad_2.6</span></p>
         
         
         <p id="AKad_2.7">
            laṅkālakāmarāvatyo yeṣāṃ vasatayaḥ priyāḥ /<br />
            te 'pi yām abhipaśyantaḥ sukhaṃ tāsu na śerate //
             <span class="ref">AKad_2.7</span></p>
         
         
         <p id="AKad_2.8">
            kim anyad yatra kailāsanivāsaprītim ujjhatā /<br />
            mahākālābhidhānena rudreṇa svayam āsyate //
             <span class="ref">AKad_2.8</span></p>
         
         
         <p>tilakam</p>
         
         
         <p id="AKad_2.9">
            tasyāṃ bharatamāndhātṛbhagīrathapṛthūpamaḥ /<br />
            tārāpīḍa iti śrīmān babhūva pṛthivīpatiḥ //
             <span class="ref">AKad_2.9</span></p>
         
         
         <p id="AKad_2.10">
            parasparavirodhena viprakīrṇair itas tataḥ /<br />
            visrabdham āsyate yatra sambhūya sakalair guṇaiḥ //
             <span class="ref">AKad_2.10</span></p>
         
         
         <p>*yugmam*</p>
         
         
         <p id="AKad_2.11">
            vihasan buddhivibhavair bhṛgūdvahabṛhaspatī /<br />
            amātyaḥ śukanāsākhyo brāhmaṇas tasya cābhavat //
             <span class="ref">AKad_2.11</span></p>
         
         
         <p id="AKad_2.12">
            trivikramapadākramya sa rājā pṛthivīm imām /<br />
            tasmin mantriṇi tadbhāraṃ nicikṣepa bharakṣame //
             <span class="ref">AKad_2.12</span></p>
         
         
         <p id="AKad_2.13">
            tathā ca pālayāmāsa sa mantrī sakalāḥ prajāḥ /<br />
            yathā trividham apy etā na duḥkhaṃ kiñcid aspṛśan //
             <span class="ref">AKad_2.13</span></p>
         
         
         <p id="AKad_2.14">
            yathā yathā ca loko 'smin pitarīvānvarajyata /<br />
            rājā tathā tathātmānaṃ kṛtakṛtyam amanyata //
             <span class="ref">AKad_2.14</span></p>
         
         
         <p id="AKad_2.15">
            akleśamarpitaṃ tena svabhuje jagadarjanam /<br />
            sambhogavighnakārīti pālanaṃ mantrisātkṛtam //
             <span class="ref">AKad_2.15</span></p>
         
         
         <p id="AKad_2.16">
            kṛtakṛtyatayā cāsau kāryaśeṣam acintayan /<br />
            viṣayeṣvāhitaprītir āsāṃcakre yathāsukham //
             <span class="ref">AKad_2.16</span></p>
         
         
         <p id="AKad_2.17">
            śobhā hi kṛtakṛtyasya rājño bhogavibhūtayaḥ /<br />
            asamāptajigīṣasya tā eva tu viḍambanāḥ //
             <span class="ref">AKad_2.17</span></p>
         
         
         <p id="AKad_2.18">
            sa yuvā madhurākāras taruṇīnayanotsavaḥ /<br />
            kalāsu kuśalaḥ kāmī bubhuje bhogasampadaḥ //
             <span class="ref">AKad_2.18</span></p>
         
         
         <p id="AKad_2.19">
            na te bhogā na tāḥ krīḍā na tā goṣṭhyo na te rasāḥ /<br />
            na te vilāsā yeṣv asya pāragaṃ nābhavan manaḥ //
             <span class="ref">AKad_2.19</span></p>
         
         
         <p id="AKad_2.20">
            samagrasukhasambhogabhūmijño 'pi sa bhūpatiḥ /<br />
            sukham ekaṃ tu nājñāsīd apatyālokanodbhavam //
             <span class="ref">AKad_2.20</span></p>
         
         
         <p id="AKad_2.21">
            yathā yathāsya kālena vyatīyāya navaṃ vayaḥ /<br />
            nirapatyatayā śoko vardhate sma tathā tathā //
             <span class="ref">AKad_2.21</span></p>
         
         
         <p id="AKad_2.22">
            mukhyabhūtā ca sarvasminn antaḥpurakadambake /<br />
            rājñī vilāsavatyākhyā tasya prāṇasamābhavat //
             <span class="ref">AKad_2.22</span></p>
         
         
         <p id="AKad_2.23">
            sā rājamahiṣī gaurīm abhyarcayitum ekadā /<br />
            devatāyatanaṃ bāhyaṃ yayau bhartur anujñayā //
             <span class="ref">AKad_2.23</span></p>
         
         
         <p id="AKad_2.24">
            purāṇe vācyamāne 'tha prasaṅgapatitāṃ śrutim /<br />
            aputrasya kuto lokā iti śuśrāva tatra sā //
             <span class="ref">AKad_2.24</span></p>
         
         
         <p id="AKad_2.25">
            prataptalohasūcīva sā śrutiḥ śravaṇāntaram /<br />
            viveśa dadatī tasyāḥ parāṃ kām api vedanām //
             <span class="ref">AKad_2.25</span></p>
         
         
         <p id="AKad_2.26">
            tataḥ pratinivṛttātha praviśya bhavanaṃ nijam /<br />
            vastrāvṛtamukhī bhūmāvupaviśya ruroda sā //
             <span class="ref">AKad_2.26</span></p>
         
         
         <p id="AKad_2.27">
            sakhībhiḥ prārthyamānāpi na svām abhajata sthitim /<br />
            nodasthāt kartum āhāraṃ virarāma na rodanāt //
             <span class="ref">AKad_2.27</span></p>
         
         
         <p id="AKad_2.28">
            athopalabhya tatpīḍāv ārtāṃ parijanān nṛpaḥ /<br />
            praviśyāntaḥpuraṃ prāha svairam enāṃ prasādayan //
             <span class="ref">AKad_2.28</span></p>
         
         
         <p id="AKad_2.29">
            priye kim idam ārabdhaṃ rudyate kim akāraṇam /<br />
            na tvayā matkṛte manyur anubhūtaḥ kadācana //
             <span class="ref">AKad_2.29</span></p>
         
         
         <p id="AKad_2.30">
            anyo 'pi manmukhaprekṣī madadhīnātmajīvitaḥ /<br />
            kas tavotpādayen manyuṃ yasmai kupyasi sundari //
             <span class="ref">AKad_2.30</span></p>
         
         
         <p id="AKad_2.31">
            iti prasādyamānā sā yadā novāca kiñcana /<br />
            tadā viditavṛttāntas tatsakhyā nṛpatiḥ kṛtaḥ //
             <span class="ref">AKad_2.31</span></p>
         
         
         <p id="AKad_2.32">
            tena vyatikareṇātha so 'pi śokaparāyaṇaḥ /<br />
            ruroda vakṣasi nyastasabāṣpadayitāmukhaḥ //
             <span class="ref">AKad_2.32</span></p>
         
         
         <p id="AKad_2.33">
            ciraṃ ruditvā niḥśabdaṃ svayam unmṛjya locane /<br />
            jagāda gadgadaṃ rājā mahiṣīm upasāntvayan //
             <span class="ref">AKad_2.33</span></p>
         
         
         <p id="AKad_2.34">
            mamāpi nanv iyaṃ devi cirāt prabhṛti duḥsahā /<br />
            dunoti hṛdayaṃ cintā niṣpratīkārarogavat //
             <span class="ref">AKad_2.34</span></p>
         
         
         <p id="AKad_2.35">
            viphalaṃ bata me rājyaṃ viphalā mama sampadaḥ /<br />
            viphalā mama sambhogā viphalaṃ mama jīvitam //
             <span class="ref">AKad_2.35</span></p>
         
         
         <p id="AKad_2.36">
            kuto 'smākam abhavyānām iyatyo bhāgyasampadaḥ /<br />
            yad drakṣyāmas tavotsaṅgaṃ bālakālatyamaṇḍitam //
             <span class="ref">AKad_2.36</span></p>
         
         
         <p id="AKad_2.37">
            vāñchan krīḍanakaṃ kiñcit kadā me pāpakarmaṇaḥ /<br />
            ākṛṣyati sutaḥ kūrcaṃ kim apy avyaktam ālapan //
             <span class="ref">AKad_2.37</span></p>
         
         
         <p id="AKad_2.38">
            ityādi vilapaty asmin bāṣpākulitalocane /<br />
            śukanāsa imāṃ vārtāṃ śrutvā satvaramāyayau //
             <span class="ref">AKad_2.38</span></p>
         
         
         <p id="AKad_2.39">
            nirapatyaḥ kṛtaḥ so 'pi rājeva hatavedhasā /<br />
            tasyāpy anena śokena gṛhe roditi gehinī //
             <span class="ref">AKad_2.39</span></p>
         
         
         <p id="AKad_2.40">
            sa tu svāmigataṃ duḥkhaṃ duḥkham ity avadhārayan /<br />
            tadduḥkhāpanayopāyapravaṇo dhīram abhyadhāt //
             <span class="ref">AKad_2.40</span></p>
         
         
         <p id="AKad_2.41">
            kva dhīraprakṛtirdevaḥ kveyaṃ vilkavacittatā /<br />
            śoko 'vakāśaṃ labhate hṛdaye na bhavādṛśām //
             <span class="ref">AKad_2.41</span></p>
         
         
         <p id="AKad_2.42">
            yadi hi strīsvabhāvena devī viklavatāṃ gatā /<br />
            tat kiṃ pralambakūrcasya yuktaṃ devasya roditum //
             <span class="ref">AKad_2.42</span></p>
         
         
         <p id="AKad_2.43">
            ko 'yaṃ hitāhitaprāptipārihārakriyākramaḥ /<br />
            yat kapolatalanyastahastaṃ niḥśvasyate ciram //
             <span class="ref">AKad_2.43</span></p>
         
         
         <p id="AKad_2.44">
            yadi duḥkhāsikā satyamanapatyatayā tava /<br />
            buddhirādhīyatāṃ dharme dharmotsavamavāpyate //
             <span class="ref">AKad_2.44</span></p>
         
         
         <p id="AKad_2.45">
            dīyatāṃ vasu viprebhyaḥ pūjyantāṃ sarvadevatāḥ /<br />
            pravartyantāṃ prapārāmāḥ khanyantāṃ salilāśayāḥ //
             <span class="ref">AKad_2.45</span></p>
         
         
         <p id="AKad_2.46">
            nāsti nāma jagaty asmin puruṣārthaḥ sa kaścana /<br />
            yo dharmaniratair dhīrais tvādṛśair nādhigamyate //
             <span class="ref">AKad_2.46</span></p>
         
         
         <p id="AKad_2.47">
            ityādi śukanāsoktam ākarṇya vigatajvarau /<br />
            utthāya svasthavat sarvā dampatī cakratuḥ kriyāḥ //
             <span class="ref">AKad_2.47</span></p>
         
         
         <p id="AKad_2.48">
            tataḥ prabhṛti dānāni yāgahomatapāṃsi tau /<br />
            citrāṇy akurutāṃ sarvā vyasmayanta tataḥ prajāḥ //
             <span class="ref">AKad_2.48</span></p>
         
         
         <p id="AKad_2.49">
            kadācid atha bhūpālaḥ svapne 'paśyan niśākaram /<br />
            vilāsavatyā vadanaṃ praviśantam akhaṇḍitam //
             <span class="ref">AKad_2.49</span></p>
         
         
         <p id="AKad_2.50">
            tathā manoramā nāma śukanāsasya gehinī /<br />
            svapne sapuṇḍarīkāṅkā sāpi tena vyalokyata //
             <span class="ref">AKad_2.50</span></p>
         
         
         <p id="AKad_2.51">
            anyedyurudaye bhānormaṅgalācārapūrvakam /<br />
            taṃ svapnaṃ kathayāmāsa śukanāsāya bhūpatiḥ //
             <span class="ref">AKad_2.51</span></p>
         
         
         <p id="AKad_2.52">
            sānandaṃ so 'bhyadhād enaṃ sampannās te manorathāḥ /<br />
            acirāt soṣyate devī putraṃ pūrṇendusundaram //
             <span class="ref">AKad_2.52</span></p>
         
         
         <p id="AKad_2.53">
            dineṣv atha vyatīteṣu keṣucid garbham agrahīt /<br />
            mahiṣī tatsakhībhyaś ca tam ajñāsīn nareśvaraḥ //
             <span class="ref">AKad_2.53</span></p>
         
         
         <p id="AKad_2.54">
            tābhyaḥ prādāt sa vāsāṃsi citrāṇy ābharaṇāni ca /<br />
            krameṇa garbhaliṅgeṣu vyakteṣu mumudetarām //
             <span class="ref">AKad_2.54</span></p>
         
         
         <p id="AKad_2.55">
            śukanāsāya covāca praharṣotphullalocanaḥ /<br />
            cakāṅkṣa cātako meghān iva prasavavāsarān //
             <span class="ref">AKad_2.55</span></p>
         
         
         <p id="AKad_2.56">
            sampūrṇe daśame māsi devī sutam asūta sā /<br />
            harṣeṇa ca jagat sarvaṃ parivṛttam ivābhavat //
             <span class="ref">AKad_2.56</span></p>
         
         
         <p id="AKad_2.57">
            rājā mahotsavānandapūrṇapātram upāhṛtam /<br />
            dṛṣṭvā lokeṣu māti sma na trivikramavat triṣu //
             <span class="ref">AKad_2.57</span></p>
         
         
         <p id="AKad_2.58">
            śukanāsas tu rājānaṃ kaṇṭhe jagrāha nirbharam /<br />
            autsukyāt sūtikāvāsaṃ tāv ubhāv api jagmatuḥ //
             <span class="ref">AKad_2.58</span></p>
         
         
         <p id="AKad_2.59">
            tato dadṛśatur vyaktasakalāṅgaṃ kumārakam /<br />
            indor udayarāgārdraṃ navaṃ bimbam ivoditam //
             <span class="ref">AKad_2.59</span></p>
         
         
         <p id="AKad_2.60">
            śukanāso nirūpyāṅgamekaikaṃ nipuṇaṃ śiśoḥ /<br />
            haste bhūpālam ālambya harṣagarbham abhāṣata //
             <span class="ref">AKad_2.60</span></p>
         
         
         <p id="AKad_2.61">
            ayaṃ śaṅkha idaṃ cakram iyam ūrṇedam ambujam /<br />
            paśya bālasya cihnāni dṛśyante cakravartinām //
             <span class="ref">AKad_2.61</span></p>
         
         
         <p id="AKad_2.62">
            yo 'sau svapne tvayā dṛṣṭaś candro devīmukhaṃ viśan /<br />
            sa evāyam ihotpanna iti mā saṃśayaṃ kṛthāḥ //
             <span class="ref">AKad_2.62</span></p>
         
         
         <p id="AKad_2.63">
            iti taddarśanānandasudhāplāvitayos tayoḥ /<br />
            śukanāsasya rājñaś ca harṣābdhir vavṛdhetarām //
             <span class="ref">AKad_2.63</span></p>
         
         
         <p id="AKad_2.64">
            atrāntare mantrigṛhād āgatya dvārarakṣakaḥ /<br />
            śukanāsagṛhe putrajanmotsavam acīkathat //
             <span class="ref">AKad_2.64</span></p>
         
         
         <p id="AKad_2.65">
            śukanāsam athābhīkṣṇam āliliṅga mahīpatiḥ /<br />
            uttarīyaṃ jahārāsya pūrṇapātram iti svayam //
             <span class="ref">AKad_2.65</span></p>
         
         
         <p id="AKad_2.66">
            uvāca cainaṃ paśyedaṃ sukhasyopari naḥ sukham /<br />
            ime te patitāḥ satyaṃ tuhine somaraśmayaḥ //
             <span class="ref">AKad_2.66</span></p>
         
         
         <p id="AKad_2.67">
            sādhv idaṃ vedhasārabdhaṃ cittānuguṇam āvayoḥ /<br />
            sahaiva pātratāṃ nītau yad āvāṃ sukhaduḥkhayoḥ //
             <span class="ref">AKad_2.67</span></p>
         
         
         <p id="AKad_2.68">
            tatas tūryaravair nṛtyaiś carcarītālaniḥsvanaiḥ /<br />
            sindūraghanasārādikṣodaiḥ kuṅkumakardamaiḥ //
             <span class="ref">AKad_2.68</span></p>
         
         
         <p id="AKad_2.69">
            anapekṣitanīcoccavyavahāranirargalā /<br />
            keliḥ pravavṛte tatra rājagehamahotsave //
             <span class="ref">AKad_2.69</span></p>
         
         
         <p id="AKad_2.70">
            rājā tu svagṛhe kelivimardaṃ vīkṣya tādṛśam /<br />
            śukanāsagṛhaṃ gatvā dviguṇaṃ tam akārayat //
             <span class="ref">AKad_2.70</span></p>
         
         
         <p id="AKad_2.71">
            kṛte 'tha jātakarmādau vṛtte ṣaṣṭhīprajāgare /<br />
            vilāsavatyāṃ snātāyāṃ śucau kāla upasthite //
             <span class="ref">AKad_2.71</span></p>
         
         
         <p id="AKad_2.72">
            praśaste 'hani daivajñair anujñāto mahīpatiḥ /<br />
            snātaḥ suvarṇalakṣeṇa pūjayitvā dvijottamān //
             <span class="ref">AKad_2.72</span></p>
         
         
         <p id="AKad_2.73">
            sa bhūṣaṇāni vāsāṃsi varṣan parijane śiśoḥ /<br />
            candrāpīḍa iti svapnasadṛśaṃ nāma nirmame //
             <span class="ref">AKad_2.73</span></p>
         
         
         <p id="AKad_2.74">
            śukanāso 'pi sampūjya viprān viprajanocitam /<br />
            vaiśampāyana ity ātmasūnor nāma praṇītavān //
             <span class="ref">AKad_2.74</span></p>
         
         
         <p id="AKad_2.75">
            krameṇa vardhamāno 'tha kṛtacūḍādimaṅgalaḥ /<br />
            candrāpīḍo 'bhavat pitroḥ param utsaṅgamaṇḍanam //
             <span class="ref">AKad_2.75</span></p>
         
         
         <p id="AKad_2.76">
            ākāreṇendukāntena madhurair bālavalgitaiḥ /<br />
            avyaktavarṇair ālāpair aharat sa tayor manaḥ //
             <span class="ref">AKad_2.76</span></p>
         
         
         <p id="AKad_2.77">
            prāpte 'tha saptame varṣe vidyāgṛham akārayat /<br />
            candrāpīḍasya nagarādbahirbahuguṇaṃ nṛpaḥ //
             <span class="ref">AKad_2.77</span></p>
         
         
         <p id="AKad_2.78">
            kṛtopanayanaṃ cainam kāle kṣatrajanocite /<br />
            tatra nyaveśayadrājā vidyādhigamasiddhaye //
             <span class="ref">AKad_2.78</span></p>
         
         
         <p id="AKad_2.79">
            tarkavyākaraṇābhijñān dhanurvedaviśāradān /<br />
            daṇḍanītyādinipuṇān ācāryān paryakalpayat //
             <span class="ref">AKad_2.79</span></p>
         
         
         <p id="AKad_2.80">
            śukanāso 'pi taṃ putram upanīya yathāvidhi /<br />
            rājaputrānugaṃ cakre vidyāgṛhanivāsinam //
             <span class="ref">AKad_2.80</span></p>
         
         
         <p id="AKad_2.81">
            nṛpatis tv agamad draṣṭuṃ putraṃ gurukule sthitam /<br />
            prārthito 'pi sa tanmātrā nainam ānāyayad gṛham //
             <span class="ref">AKad_2.81</span></p>
         
         
         <p id="AKad_2.82">
            pūrṇaṣoḍaśavarṣo 'tha rājaputraḥ kuśāgradhīḥ /<br />
            sakṛdadhyāpito vidyāḥ pūrvābhyastā ivāgrahīt //
             <span class="ref">AKad_2.82</span></p>
         
         
         <p id="AKad_2.83">
            sarvaśāstrārthatattvajñaḥ sarvabhāṣāsu satkaviḥ /<br />
            sarvavādeṣu vaktābhūtsarvaśāstreṣu kovidaḥ //
             <span class="ref">AKad_2.83</span></p>
         
         
         <p id="AKad_2.84">
            prauḍhaḥ kalāsu sarvāsu dakṣaḥ sarveṣu karmasu /<br />
            sarveṣu vyavahāreṣu so 'bhūd askhalitakramaḥ //
             <span class="ref">AKad_2.84</span></p>
         
         
         <p id="AKad_2.85">
            krameṇa vardhamānaś ca sa vyāyāmam asevata /<br />
            śuśubhe ca tadabhyāsaprāptasarvāṅgasauṣṭhavaḥ //
             <span class="ref">AKad_2.85</span></p>
         
         
         <p id="AKad_2.86">
            pralambabāhuḥ pīnāṃsaḥ pṛthuvakṣās tanūdaraḥ /<br />
            gambhīrabāhur vṛttorus taruṇaḥ karisadgatiḥ //
             <span class="ref">AKad_2.86</span></p>
         
         
         <p id="AKad_2.87">
            śukanāsasutas tasya pratibimba ivābhavat /<br />
            guṇair aśeṣair anyatra śarīraprāṇagauravāt //
             <span class="ref">AKad_2.87</span></p>
         
         
         <p id="AKad_2.88">
            rājā tu taṃ sutaṃ buddhvā kṛtārthaṃ guruveśmanaḥ /<br />
            śukanāsagirā geham ānetum upacakrame //
             <span class="ref">AKad_2.88</span></p>
         
         
         <p id="AKad_2.89">
            sa balāhakanāmānam āhūya dhvajinīpatim /<br />
            puṇye 'hni prāhiṇot putram ānetuṃ kṛtamaṅgalaḥ //
             <span class="ref">AKad_2.89</span></p>
         
         
         <p id="AKad_2.90">
            sahasraṃ rājaputrāṇāṃ vinītaṃ bāhuśālinām /<br />
            visasarja ca tenaiva saha putrānuvartinam //
             <span class="ref">AKad_2.90</span></p>
         
         
         <p id="AKad_2.91">
            tathendrāyudhanāmānaṃ preṣayāmāsa vājinam /<br />
            jitoccaiḥśravasaṃ tais tair ananyasadṛśair guṇaiḥ //
             <span class="ref">AKad_2.91</span></p>
         
         
         <p id="AKad_2.92">
            balāhakas tato gatvā vidyāgṛhanivāsinam /<br />
            adrākṣīdrājaputraṃ taṃ praṇanāma ca sādaram //
             <span class="ref">AKad_2.92</span></p>
         
         
         <p id="AKad_2.93">
            ācacakṣe ca rājājñāṃ gṛham āgamyatām iti /<br />
            sanāmagrahaṇaṃ cāsmai rājaputrān nyavedayat //
             <span class="ref">AKad_2.93</span></p>
         
         
         <p id="AKad_2.94">
            tato balāhakākhyātaśauryādiguṇagauravāḥ /<br />
            rājaputrāḥ praṇemustaṃ purandaram ivāmarāḥ //
             <span class="ref">AKad_2.94</span></p>
         
         
         <p id="AKad_2.95">
            paryāṇaratnajyotirbhir janitendrāyudhaprabham /<br />
            indrāyudhaṃ praveśyāśvaṃ punar āha balāhakaḥ //
             <span class="ref">AKad_2.95</span></p>
         
         
         <p id="AKad_2.96">
            imam āroha sindhūttham aśvaratnam ayonijam /<br />
            pārasīkādhipatinā devasyopāyanīkṛtam //
             <span class="ref">AKad_2.96</span></p>
         
         
         <p id="AKad_2.97">
            candrāpīḍas tu taṃ dṛṣṭvā turaṅgamam anuttamam /<br />
            paraṃ vismayam āpede ciraṃ caivam acintayat //
             <span class="ref">AKad_2.97</span></p>
         
         
         <p id="AKad_2.98">
            hṛdayaṃ me bravīty evaṃ naiṣa satyaṃ turaṅgamaḥ /<br />
            ko 'pi kenāpi śāpena nūnaṃ turagatāṃ gataḥ //
             <span class="ref">AKad_2.98</span></p>
         
         
         <p id="AKad_2.99">
            ayonijatvavārteyam etat saṃkalpasākṣiṇī /<br />
            rambhā kilāpsaraḥkanyā śāpena vaḍavābhavat //
             <span class="ref">AKad_2.99</span></p>
         
         
         <p id="AKad_2.100">
            garutmatīdam uccatvam uccaiḥśravasi vā bhavet /<br />
            tejasām ākṛter vāpi na sāmānyeṣu vājiṣu //
             <span class="ref">AKad_2.100</span></p>
         
         
         <p id="AKad_2.101">
            iti buddhyā vikalpyātha balāhakasamarpitaiḥ /<br />
            kusumasragalaṅkāradukūlaiḥ kṛtamaṇḍanaḥ //
             <span class="ref">AKad_2.101</span></p>
         
         
         <p id="AKad_2.102">
            gurūn āmantrya dattāśīrbrāhmaṇair bandibhiḥ stutaḥ /<br />
            vaiśampāyanam ārūḍham ālokya turagāntaram //
             <span class="ref">AKad_2.102</span></p>
         
         
         <p id="AKad_2.103">
            yo 'si so 'si namas tubhyam ārohātikramas tvayā /<br />
            marṣaṇīyo 'yam asmākam āruroheti taṃ vadan //
             <span class="ref">AKad_2.103</span></p>
         
         
         <p>tilakam</p>
         
         
         <p id="AKad_2.104">
            sa indrāyudham āruhya vainateyam ivācyutaḥ /<br />
            api trijagatīṃ kṛtsnāṃ mene hastagatām iva //
             <span class="ref">AKad_2.104</span></p>
         
         
         <p id="AKad_2.105">
            savaiśampāyanaḥ so 'tha nirgatya bhavanāt tataḥ /<br />
            rājaputraiḥ parivṛto viveśa nagarīṃ śanaiḥ //
             <span class="ref">AKad_2.105</span></p>
         
         
         <p id="AKad_2.106">
            tam atha purataruṇyo rājamārgeṇa yāntaṃ dadṛśur atulakāntiṃ saudhavātāyanasthāḥ /<br />
            vyapagatagurulajjāḥ sambhramotkampitāṅgyaḥ smarajanitavikārair locanair arcayantyaḥ
            //
             <span class="ref">AKad_2.106</span></p>
         
         
         <p>iti śrīvipaścidvarāgragaṇyācāryabhaṭṭaśrījayantasūnorabhinandasya kṛtau kādambarīkathāsāre
            dvitīyaḥ sargaḥ</p>
         
         
         
         
         
         <h3>tṛtīyaḥ sargas</h3>
         
         
         <p id="AKad_3.1">
            sa prāpya nṛpatidvāram avatīrya turaṅgamāt /<br />
            rājadhānīṃ sasenānīḥ savaiśampāyano 'viśat //
             <span class="ref">AKad_3.1</span></p>
         
         
         <p id="AKad_3.2">
            praviśya ca sabhāmadhye harṣabāṣpārdracakṣuṣaḥ /<br />
            nyastajānuḥ kṣitau mūrdhnā vavande caraṇau pituḥ //
             <span class="ref">AKad_3.2</span></p>
         
         
         <p id="AKad_3.3">
            āliliṅga ca taṃ rājā cucumba śirasi kṣaṇāt /<br />
            grahītum aicchad utsaṅge sa tu bhūmāv upāviśat //
             <span class="ref">AKad_3.3</span></p>
         
         
         <p id="AKad_3.4">
            draṣṭuṃ punaḥ punaḥ spraṣṭum atṛptenāpi bhūbhujā /<br />
            visṛṣṭo 'tha kṣaṇaṃ sthitvā mātaraṃ vandituṃ yayau //
             <span class="ref">AKad_3.4</span></p>
         
         
         <p id="AKad_3.5">
            tāṃ sutālokanānandakṣaratkṣīrapayodharām /<br />
            praṇamya jananīḥ sarvā nandayāmāsa vandanaiḥ //
             <span class="ref">AKad_3.5</span></p>
         
         
         <p id="AKad_3.6">
            abhinandya kṛtaṃ tābhir avatāraṇamaṅgalam /<br />
            śukanāsam atha draṣṭum ayāsīt tasya mandiram //
             <span class="ref">AKad_3.6</span></p>
         
         
         <p id="AKad_3.7">
            dvāri vājinam utsṛjya praviśya praśrayeṇa tam /<br />
            pitṛvat praṇanāmāsau maulinā medinīṃ spṛśan //
             <span class="ref">AKad_3.7</span></p>
         
         
         <p id="AKad_3.8">
            namantam enam utthāpya svayam utthāya sādaram /<br />
            śukanāsas tu jagrāha kaṇṭhe pulakitānanaḥ //
             <span class="ref">AKad_3.8</span></p>
         
         
         <p id="AKad_3.9">
            kṛtayatno 'pi nādhyāsta cārucāmīkarāsanam /<br />
            candrāpīḍaḥ kṣitāv eva tasya nyaviśatāgrataḥ //
             <span class="ref">AKad_3.9</span></p>
         
         
         <p id="AKad_3.10">
            śukanāsaṃ ca muñcantam āsanaṃ svaṃ nyavārayat /<br />
            tatra kṣaṇam iva sthitvā draṣṭum āgān manoramām //
             <span class="ref">AKad_3.10</span></p>
         
         
         <p id="AKad_3.11">
            sapraśrayaṃ praṇamyātha tāṃ vilāsavatīm iva /<br />
            tato 'vāptavicitrāśīrmaṅgalo niriyāya saḥ //
             <span class="ref">AKad_3.11</span></p>
         
         
         <p id="AKad_3.12">
            yādṛk ca candrāpīḍasya darśanāliṅganakramaḥ /<br />
            sa vaiśampāyanasyāpi tādṛg eva gṛhadvaye //
             <span class="ref">AKad_3.12</span></p>
         
         
         <p id="AKad_3.13">
            na kaścana sutasnehe viśeṣaś ca tayor abhūt /<br />
            mantriṇo rājaputre vā mantriputra nṛpasya vā //
             <span class="ref">AKad_3.13</span></p>
         
         
         <p id="AKad_3.14">
            sarvopakaraṇopetaṃ pitrā pūrvaṃ prakalpitam /<br />
            jagāma candrāpīḍo 'tha kumārabhavanaṃ mahat //
             <span class="ref">AKad_3.14</span></p>
         
         
         <p id="AKad_3.15">
            susaṃniveśam ālokya reme tatra cirāya saḥ /<br />
            sthitim indrāyudhasyāpi svavāse paryakalpayat //
             <span class="ref">AKad_3.15</span></p>
         
         
         <p id="AKad_3.16">
            tataḥ snātānuliptāṅgaṃ kṛtāhāraṃ sukhasthitam /<br />
            mātrā visṛṣṭa āgatya kañcukī tam abhāṣata //
             <span class="ref">AKad_3.16</span></p>
         
         
         <p id="AKad_3.17">
            iyaṃ hi patralekhākhyā kulūteśvarakanyakā /<br />
            kenāpi daivayogena paribhraṣṭā pitur gṛhāt //
             <span class="ref">AKad_3.17</span></p>
         
         
         <p id="AKad_3.18">
            bālaiva vardhitā devyā svayam antaḥpure nije /<br />
            yogyā sakalavisrambhabhūmis te pārśvavartinī //
             <span class="ref">AKad_3.18</span></p>
         
         
         <p id="AKad_19">
            matveti devyā prahitā kumāra pratigṛhyatām /<br />
            ity uktvopāharat kanyāṃ vinītāṃ priyadarśanām //
             <span class="ref">AKad_19</span></p>
         
         
         <p>tilakam</p>
         
         
         <p id="AKad_3.20">
            sā tu tenārpitā kanyā tataḥ prabhṛti taṃ tathā /<br />
            asevata yathā cāsya nijaṃ cittam ivābhavat //
             <span class="ref">AKad_3.20</span></p>
         
         
         <p id="AKad_3.21">
            cakāra tāṃ ca tāmbūlakaraṅkasyādhikāriṇīm /<br />
            tutoṣa ca guṇair asyāḥ śīlācāranayādibhiḥ //
             <span class="ref">AKad_3.21</span></p>
         
         
         <p id="AKad_3.22">
            kiyatsv api vyatīteṣu divaseṣv atha pārthivaḥ /<br />
            yauvarājyavidhau sūnor abhiyogam aśiśriyat //
             <span class="ref">AKad_3.22</span></p>
         
         
         <p id="AKad_3.23">
            saṃmantrya śukanāsena saha visrambhanirbharam /<br />
            sambhārasaṃgrahārambham akarot kṛtamaṅgalaḥ //
             <span class="ref">AKad_3.23</span></p>
         
         
         <p id="AKad_3.24">
            saṃnikṛṣṭābhiṣekaṃ ca darśanārtham upāgatam /<br />
            candrāpīḍam athovāca śukanāsaḥ savistaram //
             <span class="ref">AKad_3.24</span></p>
         
         
         <p id="AKad_3.25">
            tāta vijñātaśāstrasya vinayācāraśālinaḥ /<br />
            nālpam apy upadeṣṭavyam asti sthiramates tava //
             <span class="ref">AKad_3.25</span></p>
         
         
         <p id="AKad_3.26">
            kiṃ tu lokottarā lakṣmīr abhirāmam idaṃ vapuḥ /<br />
            navaṃ vayaḥ parā śaktir iti durviṣaho bharaḥ //
             <span class="ref">AKad_3.26</span></p>
         
         
         <p id="AKad_3.27">
            lakṣmīr nāma paraṃ puṃsām anyathābhāvakāraṇam /<br />
            viralās te vikārāya na yeṣāṃ tatparigrahaḥ //
             <span class="ref">AKad_3.27</span></p>
         
         
         <p id="AKad_3.28">
            puṣṇāti tīvram ūṣmāṇaṃ hinasti vyaktavāditām /<br />
            karoti bhaktavidveṣam asamaḥ śrīkṛto jvaraḥ //
             <span class="ref">AKad_3.28</span></p>
         
         
         <p id="AKad_3.29">
            na paśyanti na śṛṇvanti nāpekṣante hitāhitam /<br />
            na vidmaḥ kiṃ nu ceṣṭante kaṣṭaṃ śrīviplutā narāḥ //
             <span class="ref">AKad_3.29</span></p>
         
         
         <p id="AKad_3.30">
            kramāgateti naitasyām āśvāsaḥ ko 'pi vidyate /<br />
            hyo 'pi yatroṣitā lakṣmīs tatraivādya na dṛśyate //
             <span class="ref">AKad_3.30</span></p>
         
         
         <p id="AKad_3.31">
            vātaraktābhibhūteva bhinnapādeva kaṇṭakaiḥ /<br />
            lakṣmīr nidhātuṃ śaknoti na kvacin nirbharaṃ padam //
             <span class="ref">AKad_3.31</span></p>
         
         
         <p id="AKad_3.32">
            śrīḥ sapatnīm iva dveṣṭi dṛṣṭiṃ satpathavartinīm /<br />
            tāṃ vinā yatra tatraiva patanty andhā iveśvarāḥ //
             <span class="ref">AKad_3.32</span></p>
         
         
         <p id="AKad_3.33">
            satpathasyopadeṣṭāras teṣāṃ praviralā narāḥ /<br />
            dhūrtair ete hi bhujyante hṛdayānupraveśibhiḥ //
             <span class="ref">AKad_3.33</span></p>
         
         
         <p id="AKad_3.34">
            āpātaramaṇīyeṣu viṣayeṣu nirargalam /<br />
            tair eva hi pravartyante mukhamādhuryapaṇḍitaiḥ //
             <span class="ref">AKad_3.34</span></p>
         
         
         <p id="AKad_3.35">
            dhūrtapratāritāś caite viṣayāsaktacetasaḥ /<br />
            akasmāt pralayaṃ yānti gītaraktā mṛgā iva //
             <span class="ref">AKad_3.35</span></p>
         
         
         <p id="AKad_3.36">
            viṣayeṣv atikaṣṭo 'yaṃ viṣayaḥ strīti nāma yaḥ /<br />
            jīvaty anyaiḥ kilākṛṣṭas tenākṛṣṭo na jīvati //
             <span class="ref">AKad_3.36</span></p>
         
         
         <p id="AKad_3.37">
            khaleṣv akṛtavisrambho viṣayeṣv animagnadhīḥ /<br />
            sādhuṣv abhimukho nityaṃ mahatīṃ śriyam aśnute //
             <span class="ref">AKad_3.37</span></p>
         
         
         <p id="AKad_3.38">
            sa tvaṃ na vañcyase dhūrtair na sādhubhir upekṣyase /<br />
            yathā na bādhyase kāmaiḥ prayatethās tathā sadā //
             <span class="ref">AKad_3.38</span></p>
         
         
         <p id="AKad_3.39">
            kāmaṃ bhavān prakṛtyaiva dhīraḥ pitrā ca saṃskṛtaḥ /<br />
            tvadguṇeṣv atisaṃtoṣo mukharīkurute sma mām //
             <span class="ref">AKad_3.39</span></p>
         
         
         <p id="AKad_3.40">
            yugarāja dhuraṃ pitrā kalpitām udvaha sthirām /<br />
            vijitām api cānena punar jaya vasuṃdharām //
             <span class="ref">AKad_3.40</span></p>
         
         
         <p id="AKad_3.41">
            ity uktvā virarāmāsau tatkalyāṇaparāyaṇaḥ /<br />
            candrāpīḍas tu tadvāgbhir alaṅkṛta ivābhavat //
             <span class="ref">AKad_3.41</span></p>
         
         
         <p id="AKad_3.42">
            atha puṇye 'hani snātaṃ vidhivat kṛtamaṅgalam /<br />
            yauvarājye priyaṃ putram abhyaṣiñcan mahīpatiḥ //
             <span class="ref">AKad_3.42</span></p>
         
         
         <p id="AKad_3.43">
            abhiṣekotsavas tasya janmalābhotsavād api /<br />
            adhikaḥ sarvalokasya babhūvānandavardhanaḥ //
             <span class="ref">AKad_3.43</span></p>
         
         
         <p id="AKad_3.44">
            sarvābhyo digbhya ājagmur gṛhītopāyanā nṛpāḥ /<br />
            dvijāś ca tutuṣuḥ prāptagobhūkanakadakṣiṇāḥ //
             <span class="ref">AKad_3.44</span></p>
         
         
         <p id="AKad_3.45">
            anyatrāhani daivajñaślāghyayogyaguṇānvite /<br />
            dadau digvijaye yātrāṃ yuvarājo nṛpājñayā //
             <span class="ref">AKad_3.45</span></p>
         
         
         <p id="AKad_3.46">
            kṛtaprasthānahomo 'sau vidhijñeya purodhasā /<br />
            śastrāstracakram abhyarcya śāstroktair mantravistaraiḥ //
             <span class="ref">AKad_3.46</span></p>
         
         
         <p id="AKad_3.47">
            kṛtasvastyayano vipraiḥ pracurasvarṇatoṣitaiḥ /<br />
            yatnaruddhāsrayā mātrā kṛtaprasthānamaṅgalaḥ //
             <span class="ref">AKad_3.47</span></p>
         
         
         <p id="AKad_3.48">
            śaṅkhadundubhinirghoṣamukharīkṛtadiṅmukhaḥ /<br />
            stutas tāraṃ paṭhadbhiś ca sūtamāgadhabandibhiḥ //
             <span class="ref">AKad_3.48</span></p>
         
         
         <p id="AKad_3.49">
            sragvilepanadīpādisambhārārcitadaivataḥ /<br />
            pitarau śukanāsaṃ ca praṇamya niragādgṛhāt //
             <span class="ref">AKad_3.49</span></p>
         
         
         <p>*cakkalakam*</p>
         
         
         <p id="AKad_3.50">
            indrāyudham athāruhya paurajānapadāśiṣaḥ /<br />
            śṛṇvan nagaryāḥ pūrveṇa dvāreṇa niriyāya saḥ //
             <span class="ref">AKad_3.50</span></p>
         
         
         <p id="AKad_3.51">
            tato 'nugamyamāno 'sau balāhakaniveditaiḥ /<br />
            sahasrasaṃkhyaiḥ kṣitipair ullasacchattracāmaraiḥ //
             <span class="ref">AKad_3.51</span></p>
         
         
         <p id="AKad_3.52">
            vaiśampāyanam ekatra pārśve śvetāśvavartinam /<br />
            anyatra patralekhāṃ ca paśyann aśvaratīsthitām //
             <span class="ref">AKad_3.52</span></p>
         
         
         <p id="AKad_3.53">
            tasminn ahani sa stokaṃ prasthāyocchritatoraṇam /<br />
            citraṃ nivāsam adhyāsta siprākūle prakalpitam //
             <span class="ref">AKad_3.53</span></p>
         
         
         <p>*tilakam*</p>
         
         
         <p id="AKad_3.54">
            athāparedyur utthāyāśeṣābharaṇabhūṣitaḥ /<br />
            prāvartata prabandhena prasthātum atulodyamaḥ //
             <span class="ref">AKad_3.54</span></p>
         
         
         <p id="AKad_3.55">
            pīḍayann atha sainyena pātālatalavāsinaḥ /<br />
            rajasā ca tadutthena sthagayan gaganasthitān //
             <span class="ref">AKad_3.55</span></p>
         
         
         <p id="AKad_3.56">
            namayann unnatān bhūpān ānatān paripālayan /<br />
            avaśān utkhanan kāṃścid utkhātān pratiropayan //
             <span class="ref">AKad_3.56</span></p>
         
         
         <p id="AKad_3.57">
            viśvāsayann aviśvastān saṃrakṣañ charaṇāgatān /<br />
            dasyūn utsādayan daṇḍaiḥ sādhūn saṃmānayan dhanaiḥ //
             <span class="ref">AKad_3.57</span></p>
         
         
         <p id="AKad_3.58">
            brāhmaṇebhyo dadad grāmān kurvan devakulāvalīḥ /<br />
            navāni nijacihnāni tatra tatra pravartayan //
             <span class="ref">AKad_3.58</span></p>
         
         
         <p id="AKad_3.59">
            varṣatritayamātreṇa samagrāmarṇavāvadhim /<br />
            sa babhrāma prabandhena māndhāteva vasuṃdharām //
             <span class="ref">AKad_3.59</span></p>
         
         
         <p>kulakam</p>
         
         
         <p id="AKad_3.60">
            jigāya prathamaṃ prācīṃ diśaṃ tadanu dakṣiṇām /<br />
            tataḥ pratīcīṃ paścāc ca pratāpanidhiruttarām //
             <span class="ref">AKad_3.60</span></p>
         
         
         <p id="AKad_3.61">
            atha hemajaṭākhyānāṃ kirātānāṃ niketanam /<br />
            sa suvarṇapuraṃ jitvā daṇḍaṃ jagrāha helayā //
             <span class="ref">AKad_3.61</span></p>
         
         
         <p id="AKad_3.62">
            yā ca kailāsasīmāntarbhūrnitāntamanoramā /<br />
            tasyāṃ digvijayaśrāntaḥ kiyato 'pyāsta vatsarān //
             <span class="ref">AKad_3.62</span></p>
         
         
         <p id="AKad_3.63">
            ekadā tu sa tatsthānād āruhyendrāyudhaṃ vane /<br />
            mṛgayānirgato 'paśyat kiṃnaryā saha kiṃnaram //
             <span class="ref">AKad_3.63</span></p>
         
         
         <p id="AKad_3.64">
            ālokya kautukākṛṣṭadṛṣṭiraśvamukhau ca tau /<br />
            āditsuḥ prerayāmāsa tāv eva prati vājinam //
             <span class="ref">AKad_3.64</span></p>
         
         
         <p id="AKad_3.65">
            apūrvapuruṣālokatrāsāt kailāsakandaram /<br />
            praveṣṭukāmau mahatā vegenānusasāra tau //
             <span class="ref">AKad_3.65</span></p>
         
         
         <p id="AKad_3.66">
            pārṣṇipraharaṇābhyāsagrāhitodagraraṃhasā /<br />
            pañcayojanamānā bhūs tenāśvena vyalaṅghyata //
             <span class="ref">AKad_3.66</span></p>
         
         
         <p id="AKad_3.67">
            tau ca parvatam ārūḍhāv agratas tasya kiṃnarau /<br />
            tatas tadgrahaṇākāṅkṣāṃ hṛdayād utsasarja saḥ //
             <span class="ref">AKad_3.67</span></p>
         
         
         <p id="AKad_3.68">
            aśaknod anusartuṃ ca kaścit parijano na tam /<br />
            tārkṣyeṇāpy anugamyeta dhāvann indrāyudhaḥ kutaḥ //
             <span class="ref">AKad_3.68</span></p>
         
         
         <p id="AKad_3.69">
            atha valgāṃ samākṛṣya śramasvedārdravigraham /<br />
            dṛṣṭvaikākinam ātmānaṃ śvasantaṃ ca turaṅgamam //
             <span class="ref">AKad_3.69</span></p>
         
         
         <p id="AKad_3.70">
            nirvarṇayaṃs tam uddeśaṃ mānuṣāṇām agocaram /<br />
            vihasyaivātmanātmānaṃ sānutāpam acintayat //
             <span class="ref">AKad_3.70</span></p>
         
         
         <p id="AKad_3.71">
            aho kim api me maurkhyam asthānābhiniveśinaḥ /<br />
            yad ātmā bālakeneva vyartham āyāsito mayā //
             <span class="ref">AKad_3.71</span></p>
         
         
         <p id="AKad_3.72">
            agṛhītena ko vārthaḥ ko 'rthaḥ prāptena vāmunā /<br />
            kiṃnaradvitayeneti mayā mūḍhena nekṣitam //
             <span class="ref">AKad_3.72</span></p>
         
         
         <p id="AKad_3.73">
            panthā nirūpito nāyam āviṣṭeneva dhāvatā /<br />
            na cātra labhyate martyo mama mārgasya deśikaḥ //
             <span class="ref">AKad_3.73</span></p>
         
         
         <p id="AKad_3.74">
            śrūyate kila varṣasya bhāratasyāvasānabhūḥ /<br />
            kailāsasaṃnikṛṣṭeyam iha martyasya kā kathā //
             <span class="ref">AKad_3.74</span></p>
         
         
         <p id="AKad_3.75">
            vane parṇatṛṇākīrṇe pādamudrāś ca vājinaḥ /<br />
            na syur yadanusāreṇa yāsyāmi śibiraṃ nijam //
             <span class="ref">AKad_3.75</span></p>
         
         
         <p id="AKad_3.76">
            kevalaṃ dakṣiṇām āśāṃ puraskṛtya yathātathā /<br />
            gantavyaṃ kiṃ tu madhyāhnasamayo 'yam upasthitaḥ //
             <span class="ref">AKad_3.76</span></p>
         
         
         <p id="AKad_3.77">
            anubhūto 'timātraṃ ca khedas tad iha sāmpratam /<br />
            labdhvā kuto 'py apastābhir yāsyāmi vigataśramaḥ //
             <span class="ref">AKad_3.77</span></p>
         
         
         <p id="AKad_3.78">
            iti saṃcintya pānīyam anveṣitum itas tataḥ /<br />
            paribhraman ghanasnigdhaṃ śākhināṃ khaṇḍam aikṣata //
             <span class="ref">AKad_3.78</span></p>
         
         
         <p id="AKad_3.79">
            tatas tadanukūlena pathā gacchan samīraṇaiḥ /<br />
            āhlādyata navotphullakamalāmodavāhibhiḥ //
             <span class="ref">AKad_3.79</span></p>
         
         
         <p id="AKad_3.80">
            mattadvipapadāsaktamṛṇāladaladanturam /<br />
            sa panthānam athāpaśyad ambhasām anumāpakam //
             <span class="ref">AKad_3.80</span></p>
         
         
         <p id="AKad_3.81">
            tena gatvāgakhaṇḍasya madhye jaladhisaṃnibham /<br />
            adṛṣṭapāraparyantam āluloke mahatsaraḥ //
             <span class="ref">AKad_3.81</span></p>
         
         
         <p id="AKad_3.82">
            tadālokanamātreṇa dūrādapagataklamaḥ /<br />
            prāpya tatpulinopāntaṃ vājino 'vatatāra saḥ //
             <span class="ref">AKad_3.82</span></p>
         
         
         <p id="AKad_3.83">
            kṛtvāpanītaparyāṇaṃ taṃ sthalīluṭhitotthitam /<br />
            gṛhītaśādvalagrāsamāplutādhūtakesaram //
             <span class="ref">AKad_3.83</span></p>
         
         
         <p id="AKad_3.84">
            uttārya sarasastīratarau saṃyamya vājinam /<br />
            kṣiptvāsidhenulūnāni tṛṇānyetasya cāgrataḥ //
             <span class="ref">AKad_3.84</span></p>
         
         
         <p id="AKad_3.85">
            svayaṃ sasnau papau vāri bubhuje bisakandalīḥ /<br />
            uttarīyaśirodhāno niṣasāda śilātale //
             <span class="ref">AKad_3.85</span></p>
         
         
         <p>*tilakam*</p>
         
         
         <p id="AKad_3.86">
            tato muhūrtaviśrānta uttarasmin sarastaṭe /<br />
            samuccarantaṃ śuśrāva gītadhvanim amānuṣam //
             <span class="ref">AKad_3.86</span></p>
         
         
         <p id="AKad_3.87">
            tasyāṃ diśi dṛḍhāsaktacakṣur utkṣiptakandharaḥ /<br />
            tam ādau nibiḍaśrotraśuktir indrāyudho 'śṛṇot //
             <span class="ref">AKad_3.87</span></p>
         
         
         <p id="AKad_3.88">
            kuto 'tra vijane gītam ity āviṣkṛtakautukaḥ /<br />
            utthāya candrāpīḍo 'tha tām eva diśam abhyagāt //
             <span class="ref">AKad_3.88</span></p>
         
         
         <p id="AKad_3.89">
            gītaśravaṇalubdhena salīlam abhidhāvatā /<br />
            apṛṣṭenāpi mārgo 'sya mārgeṇaiva nyavedyata //
             <span class="ref">AKad_3.89</span></p>
         
         
         <p id="AKad_3.90">
            gatvā prāsādam aikṣiṣṭa sphāṭikaṃ nātidūrataḥ /<br />
            hasantam iva kailāsaśobhāvibhavamaṃśubhiḥ //
             <span class="ref">AKad_3.90</span></p>
         
         
         <p id="AKad_3.91">
            devaṃ caturmukhaṃ tatra ratnapīṭhapratiṣṭhitam /<br />
            bhagavantam umākāntaṃ dadarśa praṇanāma ca //
             <span class="ref">AKad_3.91</span></p>
         
         
         <p id="AKad_3.92">
            tasyātha dakṣiṇāṃ mūrtim āśritya vihitāsanā /<br />
            utsaṅganihitāṃ vīṇāṃ vādayantī kalasvanam //
             <span class="ref">AKad_3.92</span></p>
         
         
         <p id="AKad_3.93">
            dehaprabhāvitānena kundagaureṇa sarpatā /<br />
            sākṣāl lakṣmīr iva kṣīrajaladher madhyavartinī //
             <span class="ref">AKad_3.93</span></p>
         
         
         <p id="AKad_3.94">
            kopāgniśamitānaṅgapratyujjīvanavāñchayā /<br />
            ratiḥ prasādayantīva tapasā pārvatīpatim //
             <span class="ref">AKad_3.94</span></p>
         
         
         <p id="AKad_3.95">
            nave 'pi vayasi prāptavairāgyābhyāsavāsanā /<br />
            vyaloki kanyakā tena dhṛtapāśupatavratā //
             <span class="ref">AKad_3.95</span></p>
         
         
         <p id="AKad_3.96">
            candrāpīḍo 'tha tāṃ dṛṣṭvā vismayāviṣṭamānasaḥ /<br />
            keyaṃ syāt kanyakā nāsyā divyatāṃ prati saṃśayaḥ //
             <span class="ref">AKad_3.96</span></p>
         
         
         <p>*cakkalakam*</p>
         
         
         <p id="AKad_3.97">
            nāntardhānam iyaṃ gacchen na vā gaganam utpatet /<br />
            na maunam avalambeta martyasaṃdarśanena vā //
             <span class="ref">AKad_3.97</span></p>
         
         
         <p id="AKad_3.98">
            ityādi cintayann āsta stambhācchāditavigrahaḥ /<br />
            gītāvasānasamayapratīkṣaṇaparāyaṇaḥ //
             <span class="ref">AKad_3.98</span></p>
         
         
         <p>*tilakam*</p>
         
         
         <p id="AKad_3.99">
            sātha gītaṃ samāpayya vinidhāya ca vallakīm /<br />
            praṇamya candracūḍāya candrāpīḍam abhāṣata //
             <span class="ref">AKad_3.99</span></p>
         
         
         <p id="AKad_3.100">
            atithe svāgataṃ te 'stu saumya viśramyatām iha /<br />
            prāpto 'si svām imāṃ bhūmim ita āgamyatām iti //
             <span class="ref">AKad_3.100</span></p>
         
         
         <p id="AKad_3.101">
            candrāpīḍas tad ākarṇya bahv ātmānam amanyata /<br />
            vrajantīm anu vavrāja devatāvat praṇamya tām //
             <span class="ref">AKad_3.101</span></p>
         
         
         <p id="AKad_3.102">
            viveśa nātidūre 'tha nijāśramaguhām asau /<br />
            sthitājinakuśālābupātradaṇḍakamaṇḍalum //
             <span class="ref">AKad_3.102</span></p>
         
         
         <p id="AKad_3.103">
            tatra darbhāsanāsīnam upaviṣṭā mṛgājine /<br />
            papraccha candrāpīḍaṃ sā svarūpāgamanādikam //
             <span class="ref">AKad_3.103</span></p>
         
         
         <p id="AKad_3.104">
            sa tu sarvaṃ yathāvṛttamācacakṣe savistaram /<br />
            sā ca vijñātavṛttāntā nirjagāma tato bahiḥ //
             <span class="ref">AKad_3.104</span></p>
         
         
         <p id="AKad_3.105">
            gṛhītabhikṣāpātrā ca kṣaṇam āsta taror adhaḥ /<br />
            āpūryata svayaṃ śīrṇaiḥ phalais tad amṛtopamaiḥ //
             <span class="ref">AKad_3.105</span></p>
         
         
         <p id="AKad_3.106">
            tatas tadupayogāya candrāpīḍaṃ nyayuṅkta sā /<br />
            anvatiṣṭhad vacas tasyāḥ sa ca vismayamānadhīḥ //
             <span class="ref">AKad_3.106</span></p>
         
         
         <p id="AKad_3.107">
            tasminn atha kṛtāhāre giriprasravaṇāntikam /<br />
            gatvā sāpi phalāhāraprakriyāmātram ācarat //
             <span class="ref">AKad_3.107</span></p>
         
         
         <p id="AKad_3.108">
            āgatya ca punas tasminn upaviṣṭā mṛgājine /<br />
            tārāpīḍojjayinyādikathayā kṣaṇam āsta sā //
             <span class="ref">AKad_3.108</span></p>
         
         
         <p id="AKad_3.109">
            api nāma svavṛttāntaṃ madvad eṣāpi varṇayet /<br />
            pṛṣṭety evaṃ kṣaṇaṃ dadhyau candrāpīḍaḥ sakautukaḥ //
             <span class="ref">AKad_3.109</span></p>
         
         
         <p id="AKad_3.110">
            dṛṣṭvā cāsyāḥ praśamamadhurām ākṛtiṃ bhāvaśuddhiṃ dākṣiṇyaṃ ca prakṛtisaralaṃ labdhavākyāvakāśaḥ
            /<br />
            ātmodantaṃ niyatam akhilaṃ vakṣyati prārthiteyaṃ candrāpīḍaḥ kṣaṇam atha kṛtapraśnasampratyayo
            'bhūt //
             <span class="ref">AKad_3.110</span></p>
         
         
         <p>iti śrīvipaścidvarāgragaṇyācāryabhaṭṭaśrījayantasūnor abhinandasya kṛtau kādambarīkathāsāre
            tṛtīyaḥ sargaḥ</p>
         
         
         
         
         
         <h3>caturthaḥ sargaḥ</h3>
         
         
         <p id="AKad_4.1">
            sa tadguṇaprabhāvarddhivardhamānakutūhalaḥ /<br />
            tām avocata mādhuryavinayodārayā girā //
             <span class="ref">AKad_4.1</span></p>
         
         
         <p id="AKad_4.2">
            tvatprasādakṛtenaiva prāgalbhyena mamāmunā /<br />
            mano bhagavati praśnacāpale viniyujyate //
             <span class="ref">AKad_4.2</span></p>
         
         
         <p id="AKad_4.3">
            na mādṛśadṛśāṃ bhūmir iyam āścaryasaṃtatiḥ /<br />
            tadākhyānaprasādena jano 'yam anugṛhyatām //
             <span class="ref">AKad_4.3</span></p>
         
         
         <p id="AKad_4.4">
            katamo munigandharvasiddhavidyādharādiṣu /<br />
            puṇyena janmanā vaṃśo bhagavatyā vibhūṣitaḥ //
             <span class="ref">AKad_4.4</span></p>
         
         
         <p id="AKad_4.5">
            pañcabhūtātmakaṃ cedaṃ dhatte dhavalatāṃ vapuḥ /<br />
            kathaṃ kām api digdantidantakāntyatiśāyinīm //
             <span class="ref">AKad_4.5</span></p>
         
         
         <p id="AKad_4.6">
            nave vayasi kiṃ cātitīvravairāgyakāraṇam /<br />
            yenāraṇyanivāsādi duḥkham īdṛg viṣahyate //
             <span class="ref">AKad_4.6</span></p>
         
         
         <p id="AKad_4.7">
            iti tasmin vadaty eva sthūlāśrukaṇavarṣiṇī /<br />
            ruroda valkalacchannavadanā divyakanyakā //
             <span class="ref">AKad_4.7</span></p>
         
         
         <p id="AKad_4.8">
            akampata manaś caināṃ candrāpīḍasya paśyataḥ /<br />
            iyam apy ākṛtir nāma duḥkhair yad abhibhūyate //
             <span class="ref">AKad_4.8</span></p>
         
         
         <p id="AKad_4.9">
            asau ciraṃ ruditvā tu valkalonmṛṣṭalocanā /<br />
            dīrgham uṣṇaṃ ca niḥśvasya vyāhartum upacakrame //
             <span class="ref">AKad_4.9</span></p>
         
         
         <p id="AKad_4.10">
            rājaputra kim etena śokaikavasater mama /<br />
            pāpāyā mandabhāgyāyā vṛttāntena śrutena te //
             <span class="ref">AKad_4.10</span></p>
         
         
         <p id="AKad_4.11">
            tathāpi yadi te cittaṃ kutūhalavaśīkṛtam /<br />
            tad idaṃ varṇyate sarvam ākarṇaya yathākramam //
             <span class="ref">AKad_4.11</span></p>
         
         
         <p id="AKad_4.12">
            suprasiddham idaṃ tāvat tava śrutipathaṃ gatam /<br />
            yat santy apsaraso nāma surasadmani kanyakāḥ //
             <span class="ref">AKad_4.12</span></p>
         
         
         <p id="AKad_4.13">
            caturdaśa ca tadvaṃśāḥ pṛthakpṛthagavasthitāḥ /<br />
            somāmṛtasamīrārkadakṣakanyādisambhavāḥ //
             <span class="ref">AKad_4.13</span></p>
         
         
         <p id="AKad_4.14">
            dakṣakanyodbhavaṃ teṣu gandharvāṇāṃ kuladvayam /<br />
            kanye munir ariṣṭeti dve dakṣasya babhūvatuḥ //
             <span class="ref">AKad_4.14</span></p>
         
         
         <p id="AKad_4.15">
            tatra citraratho nāma gandharvāṇām adhīśvaraḥ /<br />
            muneḥ śrutayaśāḥ putraś citrasenādipūrvajaḥ //
             <span class="ref">AKad_4.15</span></p>
         
         
         <p id="AKad_4.16">
            tumburuprabhṛtīnāṃ tu jyeṣṭho 'riṣṭhāsutaḥ kṛtī /<br />
            haṃsābhidhāno gandharvarājaḥ prathitapauruṣaḥ //
             <span class="ref">AKad_4.16</span></p>
         
         
         <p id="AKad_4.17">
            akṛtrimam anutpannam anyukāluṣyadūṣaṇam /<br />
            rūḍhaṃ parasparaṃ prema tayor gandharvarājayoḥ //
             <span class="ref">AKad_4.17</span></p>
         
         
         <p id="AKad_4.18">
            itaś ca nātidūre 'sti nānāratnojjvalo giriḥ /<br />
            hemakūṭa iti khyātaḥ sa nivāsas tayor dvayoḥ //
             <span class="ref">AKad_4.18</span></p>
         
         
         <p id="AKad_4.19">
            tasmin vasanty asaṃkhyātās tadbhujastambhasaṃśritāḥ /<br />
            gandharvās tau ca visrambhabhūmir janmadviṣaḥ parā //
             <span class="ref">AKad_4.19</span></p>
         
         
         <p id="AKad_4.20">
            atha yat somasambhūtam ekam apsarasāṃ kulam /<br />
            gaurī nāmodabhūt kanyā tasmin pratikṛtir vidhoḥ //
             <span class="ref">AKad_4.20</span></p>
         
         
         <p id="AKad_4.21">
            haṃso gandharvarājas tām udūhe tuhinaprabhām /<br />
            tato yathārthaṃ nāmāpa sarvathā haṃsagāminī //
             <span class="ref">AKad_4.21</span></p>
         
         
         <p id="AKad_4.22">
            cirasambhṛtavisrambhanirbharaṃ gṛhavāsinoḥ /<br />
            tayor udabhavat sūnur eko 'pi na mahātmanoḥ //
             <span class="ref">AKad_4.22</span></p>
         
         
         <p id="AKad_4.23">
            ahaṃ tu mandabhāgyaikā kanyā duṣkṛtakāriṇī /<br />
            udabhūvaṃ tayor asya duḥkhabhārasya bhājanam //
             <span class="ref">AKad_4.23</span></p>
         
         
         <p id="AKad_4.24">
            anapatyatayā tāto majjanma sutajanmavat /<br />
            abhyanandatkṛtānandaḥ kṛtodāramahotsavaḥ //
             <span class="ref">AKad_4.24</span></p>
         
         
         <p id="AKad_4.25">
            dehacchāyām imāṃ vīkṣya tātaḥ somakramāgatām /<br />
            cakre varṇānurūpaṃ sa mahāśveteti nāma me //
             <span class="ref">AKad_4.25</span></p>
         
         
         <p id="AKad_4.26">
            sāhaṃ pitṛgṛhe bālā vallakīva kalasvanā /<br />
            saṃcarantī svabandhūnāmaṅkādaṅkamaharniśam //
             <span class="ref">AKad_4.26</span></p>
         
         
         <p id="AKad_4.27">
            anavāptarasāsvādasnehādidvandvasaṃtatiḥ /<br />
            atyavāhayamakleśapeśalasthiti śaiśavam //
             <span class="ref">AKad_4.27</span></p>
         
         
         <p>yugalakam</p>
         
         
         <p id="AKad_4.28">
            atha bālyāt paraṃ prāpam ahaṃ nānārasāspadam /<br />
            manobhavavikārāṇām ekam āyatanaṃ vayaḥ //
             <span class="ref">AKad_4.28</span></p>
         
         
         <p id="AKad_4.29">
            kadācid atha ramyeṣu madhumāsadineṣv aham /<br />
            acchodasarasi snātum āgateha sahāmbayā //
             <span class="ref">AKad_4.29</span></p>
         
         
         <p id="AKad_4.30">
            adṛṣṭapūrvām anyatra vibhūtim iha mādhavīm /<br />
            sakhībhiḥ saha paśyantī kānane vyaciraṃ ciram //
             <span class="ref">AKad_4.30</span></p>
         
         
         <p id="AKad_4.31">
            ekasmiṃstu pradeśe 'nyapuṣpagandhābhibhāvinam /<br />
            abhyajighramanāghrātapūrvamāmodamadbhutam //
             <span class="ref">AKad_4.31</span></p>
         
         
         <p id="AKad_4.32">
            tasya prabhavajijñāsārasena vihitatvarā /<br />
            nātidūraṃ tato gatvāpaśyaṃ munikumārakam //
             <span class="ref">AKad_4.32</span></p>
         
         
         <p id="AKad_4.33">
            aspṛṣṭam iva kandarpam īśānanayanārciṣā /<br />
            kalaṅkavipruṣā bimbam adūṣitam ivaindavam //
             <span class="ref">AKad_4.33</span></p>
         
         
         <p id="AKad_4.34">
            viruddhair api rūpasya mekhalājinavalkalaiḥ /<br />
            kṛtādhikamanohārirūpātiśayavibhramam //
             <span class="ref">AKad_4.34</span></p>
         
         
         <p id="AKad_4.35">
            tena karṇe kṛtā kācid apūrvatarumañjarī /<br />
            tataḥ pravṛttam āmodaṃ samāghrātavatī muhuḥ //
             <span class="ref">AKad_4.35</span></p>
         
         
         <p id="AKad_4.36">
            taṃ kuto 'py āgataṃ kāntaṃ lāvaṇyāmṛtanirjharam /<br />
            cakṣuṣā sampibantīva kautukotkṣiptapakṣmaṇā //
             <span class="ref">AKad_4.36</span></p>
         
         
         <p id="AKad_4.37">
            rūpaikapakṣapātena guṇadoṣānapekṣiṇā /<br />
            tataḥ kusumabāṇena nītāsi vaśam ātmanaḥ //
             <span class="ref">AKad_4.37</span></p>
         
         
         <p id="AKad_4.38">
            tato 'pasartukāmāham apragalbhatayā muhuḥ /<br />
            kenāpi preryamāṇeva tadantikam upāgamam //
             <span class="ref">AKad_4.38</span></p>
         
         
         <p id="AKad_4.39">
            vandyo munijanaś ceti pracalanmaṇikuṇḍalam /<br />
            akārṣaṃ vandanaṃ tasmai tanmukhanyastalocanā //
             <span class="ref">AKad_4.39</span></p>
         
         
         <p id="AKad_4.40">
            tataḥ kṛtapraṇāmāyāṃ mayi so 'pi manobhuvaḥ /<br />
            patito gocare citram alaṅghyā bhavitavyatā //
             <span class="ref">AKad_4.40</span></p>
         
         
         <p id="AKad_4.41">
            smaropadiṣṭayevātha buddhvā tadvikṛtiṃ dhiyā /<br />
            labdhāsthā tatsvarūpādipraśnaprāgalbhyam āgamam //
             <span class="ref">AKad_4.41</span></p>
         
         
         <p id="AKad_4.42">
            atha pārśvastham aprākṣam anyaṃ munikumārakam /<br />
            tulyatejas tapoveṣaṃ tasya sabrahmacārinam //
             <span class="ref">AKad_4.42</span></p>
         
         
         <p id="AKad_4.43">
            bhagavan kathyatāṃ ko 'yaṃ kimākhyaḥ kim ihāgataḥ /<br />
            karṇe ca nihitānena kasyeyaṃ mañjarī taroḥ //
             <span class="ref">AKad_4.43</span></p>
         
         
         <p id="AKad_4.44">
            so 'bravīt suraloke 'sti surāsuraśirorcitaḥ /<br />
            śvetaketur iti khyāto rūpeṇāpratimo muniḥ //
             <span class="ref">AKad_4.44</span></p>
         
         
         <p id="AKad_4.45">
            puṇḍarīkasaraḥ snātum agamat sa kadācana /<br />
            nityaṃ saṃnihitā tatra lakṣmīr enaṃ vyalokayat //
             <span class="ref">AKad_4.45</span></p>
         
         
         <p id="AKad_4.46">
            sā tadāliṅganeneva darśanenaiva kevalam /<br />
            puṇḍarīke kṛtārthatvam avāpa svāsanīkṛte //
             <span class="ref">AKad_4.46</span></p>
         
         
         <p id="AKad_4.47">
            udapādi tadaivāsya kumāraḥ sa tayā śriyā /<br />
            tava putro 'yam ity uktvā nyavedi śvetaketave //
             <span class="ref">AKad_4.47</span></p>
         
         
         <p id="AKad_4.48">
            so 'pi yogadṛśā dṛṣṭvā yathāvat sutam agrahīt /<br />
            nāma janmocitaṃ cāsya puṇḍarīka iti vyadhāt //
             <span class="ref">AKad_4.48</span></p>
         
         
         <p id="AKad_4.49">
            yojayāmāsa saṃskārair enaṃ munijanocitaiḥ /<br />
            atīte bālabhāve ca nyayuṅkta tapase pitā //
             <span class="ref">AKad_4.49</span></p>
         
         
         <p id="AKad_4.50">
            ayaṃ sa puṇḍarīkas te varṇitaḥ śṛṇu mañjarīm /<br />
            caturdaśīti kṛtvādya prasthito 'yaṃ śivālayam //
             <span class="ref">AKad_4.50</span></p>
         
         
         <p id="AKad_4.51">
            vrajato nandanenāsya vanadevatayā svayam /<br />
            tvadākṛter alaṅkāras tulyo 'yam iti sādaram //
             <span class="ref">AKad_4.51</span></p>
         
         
         <p id="AKad_4.52">
            pārijātadrumād eṣā dugdhodadhisamudbhavāt /<br />
            ādāya mañjarī karṇe 'nicchato 'pi niveśitā //
             <span class="ref">AKad_4.52</span></p>
         
         
         <p>*yugalakam*</p>
         
         
         <p id="AKad_4.53">
            iti tasmin vadaty eva capale gṛhyatām iyam /<br />
            kim anena tava praśnalobhenety abhidhāya mām //
             <span class="ref">AKad_4.53</span></p>
         
         
         <p id="AKad_4.54">
            anāyi muninā tena sā suradrumamañjarī /<br />
            apanīya nijāt karṇān mama karṇāvataṃsatām //
             <span class="ref">AKad_4.54</span></p>
         
         
         <p>*yugalakam*</p>
         
         
         <p id="AKad_4.55">
            matkapolatalasparśaprakampataralāṅguleḥ /<br />
            tena praskhalitā hastād akṣamālā na lakṣitā //
             <span class="ref">AKad_4.55</span></p>
         
         
         <p id="AKad_4.56">
            aprāptaiva ca sā bhūmiṃ gṛhītā sahasā mayā /<br />
            asminn avasare chattragrāhiṇī mām avocata //
             <span class="ref">AKad_4.56</span></p>
         
         
         <p id="AKad_4.57">
            snātā devī ciraṃ bhartṛdārike gamyatām iti /<br />
            tataḥ pratinivṛttāyāṃ mayi taṃ sa sakhāvadat //
             <span class="ref">AKad_4.57</span></p>
         
         
         <p id="AKad_4.58">
            vayasya kim idaṃ cetas tava viplutam īdṛśam /<br />
            hṛtām apy anayājñāsīr akṣamālāṃ na kanyayā //
             <span class="ref">AKad_4.58</span></p>
         
         
         <p id="AKad_4.59">
            hṛtā nāmeyam anayā hṛdayaṃ nanu rakṣyatām /<br />
            tato 'sau punar āgatya kṛtakopam ivāvadat //
             <span class="ref">AKad_4.59</span></p>
         
         
         <p id="AKad_4.60">
            apahṛtyākṣamālāṃ me kva cauri nanu gamyate /<br />
            atha mandaṃ vihasyeva mayāsya nihitā kare //
             <span class="ref">AKad_4.60</span></p>
         
         
         <p id="AKad_4.61">
            avamucyākṣamāleti kaṇṭhān muktāvalī nijāt /<br />
            sāpy alakṣyata nānena manmukhāsaktadṛṣṭinā //
             <span class="ref">AKad_4.61</span></p>
         
         
         <p>*yugalakam*</p>
         
         
         <p id="AKad_4.62">
            sakhībhir api me dṛṣṭam idaṃ cāpalam ity aham /<br />
            kiñcitsaṃjātalajjeva sarasastīram āgamam //
             <span class="ref">AKad_4.62</span></p>
         
         
         <p id="AKad_4.63">
            atrāham asvatantraiva kṣaṇaṃ snātvā yathā tathā /<br />
            agaccham ambayā sākaṃ tadguṇādhyāyinī gṛham //
             <span class="ref">AKad_4.63</span></p>
         
         
         <p id="AKad_4.64">
            gatvā savedanāsmīti visṛjya sakalāḥ sakhīḥ /<br />
            praviśyaikākinī geham āsaṃ mohavisaṃsthulā //
             <span class="ref">AKad_4.64</span></p>
         
         
         <p id="AKad_4.65">
            kva gatāsmi kim uktāsmi tena ko 'sāvahaṃ ca kā /<br />
            kim idaṃ kaḥ prakāro 'yam iti nājñāsiṣaṃ tadā //
             <span class="ref">AKad_4.65</span></p>
         
         
         <p id="AKad_4.66">
            muhūrtād eva tāmbūlakaraṅkagrāhiṇī mama /<br />
            priyā taralikā nāma praviśyedam athābravīt //
             <span class="ref">AKad_4.66</span></p>
         
         
         <p id="AKad_4.67">
            karṇe munikumāreṇa kṛtā te yena mañjarī /<br />
            tvayyāgatāyāṃ pṛṣṭāsmi svarūpaṃ tena tāvakam //
             <span class="ref">AKad_4.67</span></p>
         
         
         <p id="AKad_4.68">
            tacchrutvā ca svayaṃ tena likhitvā vastrapaṭṭikā /<br />
            ekākinyai tvayā tasyai deyetyuktvā samarpitā //
             <span class="ref">AKad_4.68</span></p>
         
         
         <p id="AKad_4.69">
            tatas taralikāyās tāṃ hastād ādāya paṭṭikām /<br />
            tasyāṃ tu likhitām āryām imām aham avācayam //
             <span class="ref">AKad_4.69</span></p>
         
         
         <p id="AKad_4.70">
            dūraṃ muktālatayā bisasitayā vipralobhyamāno me /<br />
            haṃsa iva darśitāśo mānasajanmā tvayā nītaḥ //
             <span class="ref">AKad_4.70</span></p>
         
         
         <p id="AKad_4.71">
            sā tu taimirikasyeva babhūva bahulakṣapā /<br />
            mohāyāryāpy anāryeva sutarāṃ manaso mama //
             <span class="ref">AKad_4.71</span></p>
         
         
         <p id="AKad_4.72">
            vada tena kim uktāsi sa kim uktas tvayāpi vā /<br />
            tadantike ca visrabdham uṣiṭāsi kiyacciram //
             <span class="ref">AKad_4.72</span></p>
         
         
         <p id="AKad_4.73">
            itthaṃ taralikāṃ tat tad ālapantī punaḥ punaḥ /<br />
            kāñcid ahnas tato mātrām unmattevātyavāhayam //
             <span class="ref">AKad_4.73</span></p>
         
         
         <p id="AKad_4.74">
            atha pralambamāne 'rke pratīhārī praviśya me /<br />
            bhartṛdārikayā dṛṣṭau yau tau munikumārakau //
             <span class="ref">AKad_4.74</span></p>
         
         
         <p id="AKad_4.75">
            tayor anyataro dvāri tiṣṭhatīti nyavedayat /<br />
            śīghraṃ praveśayety uktā mayā tadabhiśaṅkayā //
             <span class="ref">AKad_4.75</span></p>
         
         
         <p id="AKad_4.76">
            sā ca praveśayāmāsa tasya taṃ sahacāriṇam /<br />
            satkāreṇocitenāhaṃ bhaktyā cainam apūjayam //
             <span class="ref">AKad_4.76</span></p>
         
         
         <p id="AKad_4.77">
            muhūrtam iva viśramya paryaṅke madupāhṛte /<br />
            maduttarīyasaṃmṛṣṭasudhautacaraṇadvayaḥ //
             <span class="ref">AKad_4.77</span></p>
         
         
         <p id="AKad_4.78">
            dṛṣṭiṃ taralikāyāṃ sa vaktukāmaḥ kṣaṇaṃ nyadhāt /<br />
            mayā so 'jñāyi pṛṣṭas tu lajjamāna ivābhyadhāt //
             <span class="ref">AKad_4.78</span></p>
         
         
         <p id="AKad_4.79">
            ahaṃ kapiñjalo nāma tasya bālasuhṛn muneḥ /<br />
            na vāk pravartate me 'sminn anabhyasta ivādhvani //
             <span class="ref">AKad_4.79</span></p>
         
         
         <p id="AKad_4.80">
            kvāyaṃ munijanaḥ śāntaḥ kva cāmī rāgavibhramāḥ /<br />
            tathāpi vyavasāyo 'yaṃ suhṛtsnehavaśānugaḥ //
             <span class="ref">AKad_4.80</span></p>
         
         
         <p id="AKad_4.81">
            tad ucyate prayātāyāṃ rājaputri tadā tvayi /<br />
            haste muktāvalīṃ bibhrat sa madantikam āgataḥ //
             <span class="ref">AKad_4.81</span></p>
         
         
         <p id="AKad_4.82">
            aho ramyākṣamāleyaṃ tvayānīteti tatkṣaṇam /<br />
            vihasya sa mayā noktaḥ kiñcic cintopaśāntaye //
             <span class="ref">AKad_4.82</span></p>
         
         
         <p id="AKad_4.83">
            nopadeśaprakāro 'sau na sa dṛṣṭāntavistaraḥ /<br />
            na so 'sty upāyo mantro vā yo mayā nābhyadhīyata //
             <span class="ref">AKad_4.83</span></p>
         
         
         <p id="AKad_4.84">
            vacobhiḥ khidyamāno me trapānataśirodharaḥ /<br />
            kṣaṇam antarhito mattaḥ sutarāṃ mām apīḍayat //
             <span class="ref">AKad_4.84</span></p>
         
         
         <p id="AKad_4.85">
            kṛcchrād iva mayā labdho vicitya sakalaṃ vanam /<br />
            anya eva sa saṃvṛtto vacasāṃ yo na gocaraḥ //
             <span class="ref">AKad_4.85</span></p>
         
         
         <p id="AKad_4.86">
            tadavasthaṃ samālokya vigatāśaḥ prabodhane /<br />
            ahaṃ tatprāṇarakṣārtham evaṃ yatnaparo 'bhavam //
             <span class="ref">AKad_4.86</span></p>
         
         
         <p id="AKad_4.87">
            āstīrya nalinīpattraśayanaṃ candanokṣitam /<br />
            tatrasthasyāsya karpūrapāṃsūn aṅgeṣv avākiram //
             <span class="ref">AKad_4.87</span></p>
         
         
         <p id="AKad_4.88">
            trapayā tadavastho 'pi sa kiñcid vaktum akṣamaḥ /<br />
            sabāṣpamalināṃ dīnāṃ mayi dṛṣṭim apātayat //
             <span class="ref">AKad_4.88</span></p>
         
         
         <p id="AKad_4.89">
            tato 'ham idam evātra prāptakālam acintayam /<br />
            rājaputri suhṛtprāṇadakṣiṇārtham upāgataḥ //
             <span class="ref">AKad_4.89</span></p>
         
         
         <p id="AKad_4.90">
            ataḥ paraṃ tu sāmarthyagatārthā mama yā giraḥ /<br />
            kaṇṭhe viparivartante nūnaṃ tvam api vettha tāḥ //
             <span class="ref">AKad_4.90</span></p>
         
         
         <p id="AKad_4.91">
            iti tasmin vadaty eva praviśya prāha kañcukī /<br />
            tvam asvasthaśarīreti jñātvā devī samāgatā //
             <span class="ref">AKad_4.91</span></p>
         
         
         <p id="AKad_4.92">
            tac chrutvā janasaṃmardabhīrur yātaḥ kapiñjalaḥ /<br />
            na sa prativacaḥ kiñcin māmakīnam apaikṣata //
             <span class="ref">AKad_4.92</span></p>
         
         
         <p id="AKad_4.93">
            taduktāṃ tu daśāṃ tasya janasyāvetya tādṛśīm /<br />
            āgatāṃ nāgatāṃ vāpi nāham ambām alakṣayam //
             <span class="ref">AKad_4.93</span></p>
         
         
         <p id="AKad_4.94">
            tataḥ kamalinīṃ raktāṃ tyaktvā kvāpi gate ravau /<br />
            udite sarvathā vāme vidhau vaidhuryadāyini //
             <span class="ref">AKad_4.94</span></p>
         
         
         <p id="AKad_4.95">
            unmūliteva kāmena dagdheva virahāgninā /<br />
            punas taralikām eva sāśrukaṇṭham avādiṣam //
             <span class="ref">AKad_4.95</span></p>
         
         
         <p id="AKad_4.96">
            ahaṃ yathā tathā vāpi bhaveyaṃ sa tu matkṛte /<br />
            kathaṃ bhaviṣyatīty eṣā cintā dalayatīva mām //
             <span class="ref">AKad_4.96</span></p>
         
         
         <p id="AKad_4.97">
            itaḥ śāstraṃ kulācāro lajjā gurujanādbhayam /<br />
            itaḥ kāmo vasanto 'pi viraho maraṇād bhayam //
             <span class="ref">AKad_4.97</span></p>
         
         
         <p id="AKad_4.98">
            vada kiṃ karavāṇy atra muhyatīva mano mama /<br />
            mā bhūn me varake vipraprāṇabādhena majjanam //
             <span class="ref">AKad_4.98</span></p>
         
         
         <p id="AKad_4.99">
            ityādi vilapantyā me tatkālasulabhodayā /<br />
            jahāra cetanāṃ mūrchā nidreva nayanadyutim //
             <span class="ref">AKad_4.99</span></p>
         
         
         <p id="AKad_4.100">
            atha māṃ grāhayitvāsau saṃjñāṃ śītajalānilaiḥ /<br />
            nipatya pādayoḥ sāśrunetrā taralikābravīt //
             <span class="ref">AKad_4.100</span></p>
         
         
         <p id="AKad_4.101">
            kiṃ śāstraṃ guravaḥ ke ca kā lajjā kā kulasthitiḥ /<br />
            rakṣyantām ātmanaḥ prāṇā yūnas tasya ca sarvathā //
             <span class="ref">AKad_4.101</span></p>
         
         
         <p id="AKad_4.102">
            gandharvāṇāṃ vivāho 'yam icchayānyonyasaṃgamaḥ /<br />
            śāstreṣu paṭhitas tasmāt tūrṇam uttiṣṭha gamyatām //
             <span class="ref">AKad_4.102</span></p>
         
         
         <p id="AKad_4.103">
            tayaivam uktā tatkālayogyaveṣagrahā gṛhāt /<br />
            tām ekām agrataḥ kṛtvā nirgatāham alakṣitā //
             <span class="ref">AKad_4.103</span></p>
         
         
         <p id="AKad_4.104">
            abhyāgamam imāṃ bhūmim autsukyacaṭulaiḥ padaiḥ /<br />
            tadā me dakṣiṇaṃ cakṣur aspandata muhur muhuḥ //
             <span class="ref">AKad_4.104</span></p>
         
         
         <p id="AKad_4.105">
            avyaktam iva cāśrauṣaṃ kānane ruditadhvanim /<br />
            tena cotpannaśaṅkāham agaccham adhikatvaram //
             <span class="ref">AKad_4.105</span></p>
         
         
         <p id="AKad_4.106">
            padāni katicidgatvā hā vayasya taponidhe /<br />
            puṇḍarīka kva yāto 'si śūnyaṃ kṛtvā jagattrayam //
             <span class="ref">AKad_4.106</span></p>
         
         
         <p id="AKad_4.107">
            hā hato 'smi vilīno 'smi dagdho 'smi karavāṇi kim /<br />
            gatvā tātasya vakṣyāmi śvetaketoḥ kim agrataḥ //
             <span class="ref">AKad_4.107</span></p>
         
         
         <p id="AKad_4.108">
            ayi pāpe mahāśvete na tuṣṭāsyakṣamālayā /<br />
            hṛtā me suhṛdo 'muṣya prāṇavṛttir api tvayā //
             <span class="ref">AKad_4.108</span></p>
         
         
         <p id="AKad_4.109">
            vayasya dehi me vācaṃ na jīvāmi tvayā vinā /<br />
            tato 'śṛṇavam ityādi vilapantaṃ kapiñjalam //
             <span class="ref">AKad_4.109</span></p>
         
         
         <p>*cakkalakam*</p>
         
         
         <p id="AKad_4.110">
            atha pravepamānāṅgī visaṃsthulapadakramā /<br />
            kenāpyutkṣipya nīteva taṃ pradeśamayāśiṣam //
             <span class="ref">AKad_4.110</span></p>
         
         
         <p id="AKad_4.111">
            gatvā tam aham adrākṣaṃ tatkṣaṇotkrāntajīvitam /<br />
            kiṃ cireṇāgatāsīti ruṣitveva tathā sthitam //
             <span class="ref">AKad_4.111</span></p>
         
         
         <p id="AKad_4.112">
            etāvad uktvā mūrchādhiṃ svavṛttāntam ataḥ param /<br />
            vivakṣantīva sā kanyā nipapāta śilātale //
             <span class="ref">AKad_4.112</span></p>
         
         
         <p id="AKad_4.113">
            pranaṣṭacetanāṃ caināṃ candrāpīḍo 'valokayan /<br />
            praśnakāriṇam ātmānaṃ kṛtāgasam amanyata //
             <span class="ref">AKad_4.113</span></p>
         
         
         <p id="AKad_4.114">
            sasambhramaṃ samutthāya kadalīdalamārutaiḥ /<br />
            toyaiś ca śiśirasvacchaiḥ saṃjñām enām ajigrahat //
             <span class="ref">AKad_4.114</span></p>
         
         
         <p id="AKad_4.115">
            avāpya cetanām eṣā smṛtvā tadvyasanaṃ nijam /<br />
            tad evānubhavantīva ruroda vilalāpa ca //
             <span class="ref">AKad_4.115</span></p>
         
         
         <p id="AKad_4.116">
            tarūṇām apy abhajyanta hṛdayāni tadā śucā /<br />
            pratiśabdanibhenoccaiḥ kakubho 'py arudann iva //
             <span class="ref">AKad_4.116</span></p>
         
         
         <p id="AKad_4.117">
            candrāpīḍo 'tha tām āha bāṣparuddhavilocanaḥ /<br />
            āstāṃ na śakyate vaktuṃ śrotuṃ cānyad ataḥ param //
             <span class="ref">AKad_4.117</span></p>
         
         
         <p id="AKad_4.118">
            katham apy upasaṃhṛtya śokāvegaṃ tu sāvadat /<br />
            kim ataḥ param asty anyad vācyaṃ śrotavyam eva vā //
             <span class="ref">AKad_4.118</span></p>
         
         
         <p id="AKad_4.119">
            kiṃ tu kleśāya yenāśāleśena hatajīvitam /<br />
            rājaputra bibharmīdaṃ tad āścaryaṃ bravīmi te //
             <span class="ref">AKad_4.119</span></p>
         
         
         <p id="AKad_4.120">
            tadā tasyātitīvrasya duḥkhabhārasya tādṛśī /<br />
            na kācin maraṇādanyā mayāgrāhi pratikriyā //
             <span class="ref">AKad_4.120</span></p>
         
         
         <p id="AKad_4.121">
            maraṇavyavasāyaniścalā kṛtavaty asmi ca saṃvidhānakam /<br />
            niriyāya ca candramaṇḍalāt puruṣaḥ ko 'pi himopamadyutiḥ //
             <span class="ref">AKad_4.121</span></p>
         
         
         <p id="AKad_4.122">
            so 'vatīrya gaganān mahītale taṃ nidhāya bhujapañjarāntare /<br />
            utpatan divam udārayā girā mām avocata piteva sāntvayan //
             <span class="ref">AKad_4.122</span></p>
         
         
         <p id="AKad_4.123">
            virama maraṇodyogād asmāt priyeṇa tavāmunā punar api mahāśvete vatse bhaviṣyati saṃgamaḥ
            /<br />
            iti giram ahaṃ tasmāc chrutvā sasambhramavismayā kim idam iti taṃ tatrāpṛcchaṃ prasṛtya
            kapiñjalam //
             <span class="ref">AKad_4.123</span></p>
         
         
         <p id="AKad_4.124">
            priyasakham apahṛtya kvādhunā gacchasīti sphuritavikaṭakopāṭopamuktordhvadṛṣṭiḥ /<br />
            mama vacanam adattvā kiñcid evātivegā kṛtaparikarabandhaḥ so 'py agād antarikṣam //
             <span class="ref">AKad_4.124</span></p>
         
         
         <p id="AKad_4.125">
            paśyantyāṃ mayi te trayo 'pi viviśuḥ śītatviṣo maṇḍalaṃ tatsampratyayasaṃhṛtocitavidhiḥ
            sāhaṃ śritedaṃ vratam /<br />
            tātenaitya tataḥ prabhṛty aham ihāsīnātha netuṃ gṛhaṃ yatnenāpi na pāriteti suciraṃ
            sthitvā gataḥ svān gṛhān //
             <span class="ref">AKad_4.125</span></p>
         
         
         <p>iti śrīvipaścidvarāgragaṇyācāryabhaṭṭaśrījayantasūnor abhinandasya kṛtau kādambarīkathāsāre
            caturthaḥ sargaḥ</p>
         
         
         
         
         
         <h3>pañcamaḥ sargaḥ</h3>
         
         
         <p id="AKad_5.1">
            ity āveditanirvyājanijavṛttāntavistarā /<br />
            virarāma mahāśvetā niḥśvāsaglapitādharā //
             <span class="ref">AKad_5.1</span></p>
         
         
         <p id="AKad_5.2">
            candrāpīḍas tu taddhyāyanmanobhavavijṛmbhitam /<br />
            sakampavismayo 'py antas tām avocata sāntvayan //
             <span class="ref">AKad_5.2</span></p>
         
         
         <p id="AKad_5.3">
            mayā te ciravṛtto 'pi pariṇāmamapaśyatā /<br />
            śokaḥ pratyagratāṃ nītaḥ kautukāviṣṭacetasā //
             <span class="ref">AKad_5.3</span></p>
         
         
         <p id="AKad_5.4">
            sā tvamarhasi kalyāṇi na śokaṃ kartum īdṛśam /<br />
            āśvāsitāsi devena nūnaṃ candramasā svayam //
             <span class="ref">AKad_5.4</span></p>
         
         
         <p id="AKad_5.5">
            ko 'nyas tathāvidhākāras tacchaktir maṇḍalāt tataḥ /<br />
            nirgatya tatraiva viśan niśi sambhāvyate naraḥ //
             <span class="ref">AKad_5.5</span></p>
         
         
         <p id="AKad_5.6">
            śrūyante gatayaś citrā devatānām anekaśaḥ /<br />
            varaśāpatapaḥśaktiyogavaicitryanirmitāḥ //
             <span class="ref">AKad_5.6</span></p>
         
         
         <p id="AKad_5.7">
            śvetaketuś ca tasyāste prajāpatisamaḥ pitā /<br />
            nāsty eva tasya tapasām asādhyaṃ nāma kiñcana //
             <span class="ref">AKad_5.7</span></p>
         
         
         <p id="AKad_5.8">
            ityādiyuktyupanyāsair itihāsanidarśanaiḥ /<br />
            mahāśvetāṃ samāśvāsya punaḥ papraccha tām asau //
             <span class="ref">AKad_5.8</span></p>
         
         
         <p id="AKad_5.9">
            sā te taralikā nāma visrambhanibhṛtā sakhī /<br />
            gatā bhagavati kvādya na hi sā tvāṃ vimuñcati //
             <span class="ref">AKad_5.9</span></p>
         
         
         <p id="AKad_5.10">
            athovāca mahāśvetā kvāsau yāti tapasvinī /<br />
            śṛṇvannāpi nimittaṃ te yathā sā prahitā mayā //
             <span class="ref">AKad_5.10</span></p>
         
         
         <p id="AKad_5.11">
            yaḥ sa citraratho nāma gandharvādhipatirmayā /<br />
            varṇito yena devo 'yaṃ pratyaṣṭāpi maheśvaraḥ //
             <span class="ref">AKad_5.11</span></p>
         
         
         <p id="AKad_5.12">
            yena khānitam atyaccham acchodākhyam idaṃ saraḥ /<br />
            yena caitrarathaṃ nāma kṛtam etac ca kānanam //
             <span class="ref">AKad_5.12</span></p>
         
         
         <p id="AKad_5.13">
            tasyāmṛtasamudbhūte prasūtāpsarasāṃ kule /<br />
            mahiṣī madirā nāma jīvitād api vallabhā //
             <span class="ref">AKad_5.13</span></p>
         
         
         <p id="AKad_5.14">
            tayoḥ kādambarī nāma kanyāsti navayauvanā /<br />
            lakṣmīm upahasantīva rūpalāvaṇyavibhramaiḥ //
             <span class="ref">AKad_5.14</span></p>
         
         
         <p id="AKad_5.15">
            tayā saha mahat prema bālyāt prabhṛti me tathā /<br />
            yathaikam eva jānāti jano jīvitam āvayoḥ //
             <span class="ref">AKad_5.15</span></p>
         
         
         <p id="AKad_5.16">
            viditvā dagdhavṛttāntam imaṃ sapadi māmakam /<br />
            sāgrahīn niyamaṃ bālā vāryamāṇāpi bandhubhiḥ //
             <span class="ref">AKad_5.16</span></p>
         
         
         <p id="AKad_5.17">
            mahāśvetāsya duḥkhasya yāvan na labhate 'vadhim /<br />
            tāvan mayā na kartavyaṃ pāṇigrahaṇam ātmanaḥ //
             <span class="ref">AKad_5.17</span></p>
         
         
         <p id="AKad_5.18">
            ato yathā yathā tasyā yauvanaśrīr vijṛmbhate /<br />
            tathā tathā tato dhatte khedaṃ citrarathaḥ param //
             <span class="ref">AKad_5.18</span></p>
         
         
         <p id="AKad_5.19">
            saṃdiṣṭaṃ tena me putri yatasvāvahitā tathā /<br />
            yathemaṃ durgrahagranthiṃ vimuñcati tava svasā //
             <span class="ref">AKad_5.19</span></p>
         
         
         <p id="AKad_5.20">
            atas taralikā tatra mayā prakaraṇocitam /<br />
            prahitā bahu saṃdiśya śvaś cāganteha sā punaḥ //
             <span class="ref">AKad_5.20</span></p>
         
         
         <p id="AKad_5.21">
            itītthaṃ kathayā nītvā mahāśvetāśrame dinam /<br />
            candrāpīḍaḥ prayāte 'stam arke saṃdhyāvidhiṃ vyadhāt //
             <span class="ref">AKad_5.21</span></p>
         
         
         <p id="AKad_5.22">
            tatrendrāyudham ānīya saṃyamya nicule kvacit /<br />
            mahāśvetodite deśe parṇaśayyām akalpayat //
             <span class="ref">AKad_5.22</span></p>
         
         
         <p id="AKad_5.23">
            tasyāṃ tasya niṣaṇṇasya śrāntasyāpi yathāśrutām /<br />
            kathām āścaryabahulāṃ tām eva dhyāyataś ciram //
             <span class="ref">AKad_5.23</span></p>
         
         
         <p id="AKad_5.24">
            punaś cintayataḥ senāṃ vaiśampāyanam eva ca /<br />
            pattralekhāṃ ca sā rātrir gatā prāyeṇa jāgrataḥ //
             <span class="ref">AKad_5.24</span></p>
         
         
         <p id="AKad_5.25">
            indrāyudhas tu bāṣpārdrāṃ mahāśvetāmukhe dṛśam /<br />
            sapratyabhijñam aśvo 'pi bhṛśaṃ mānuṣavad dadau //
             <span class="ref">AKad_5.25</span></p>
         
         
         <p id="AKad_5.26">
            prayātāyāṃ tu yāminyāṃ kṛtaprābhātikakriye /<br />
            samādher utthitāṃ buddhvā mahāśvetāṃ tadantikam //
             <span class="ref">AKad_5.26</span></p>
         
         
         <p id="AKad_5.27">
            candrāpīḍe praviṣṭe 'tha nātidūrodite ravau /<br />
            sagandharvakumārāsau tatas taralikā yayau //
             <span class="ref">AKad_5.27</span></p>
         
         
         <p id="AKad_5.28">
            sā praviśya mahāśvetāṃ praṇipatyopaviśya ca /<br />
            siddhārthāsīti tatpṛṣṭā valitagrīvam abravīt //
             <span class="ref">AKad_5.28</span></p>
         
         
         <p id="AKad_5.29">
            tvatsaṃdeśaṃ niśamyoktaṃ yattayā bhartṛdārike /<br />
            tattvaṃ tacchāsanāyātakeyūrakamukhācchṛṇu //
             <span class="ref">AKad_5.29</span></p>
         
         
         <p id="AKad_5.30">
            atha keyūrakaḥ prāha nānabhijñāsi cetasaḥ /<br />
            svasya svameva cedaṃ te manmanaḥ kiṃ parīkṣase //
             <span class="ref">AKad_5.30</span></p>
         
         
         <p id="AKad_5.31">
            athavā bhūmir asyāham upālambhasya bhūyasaḥ /<br />
            tapovananivāsinyāṃ tvayi svagṛhavartinī //
             <span class="ref">AKad_5.31</span></p>
         
         
         <p id="AKad_5.32">
            ākarṇya tava saṃdeśavacas taralikāmukhāt /<br />
            eṣa te pratisaṃdeśaḥ priyasakhyā niveditaḥ //
             <span class="ref">AKad_5.32</span></p>
         
         
         <p id="AKad_5.33">
            iti śrutvā mahāśvetā kṣaṇaṃ niścalalocanā /<br />
            cintayitvā kim apy antaś candrāpīḍam abhāṣata //
             <span class="ref">AKad_5.33</span></p>
         
         
         <p id="AKad_5.34">
            rājaputra tavākāraḥ sadācāraś ca peśalaḥ /<br />
            tanoti sarvabhāvena niḥspṛhāṇām api spṛhām //
             <span class="ref">AKad_5.34</span></p>
         
         
         <p id="AKad_5.35">
            kādambarīvacaś cedaṃ śrutaṃ keyūrakāt tvayā /<br />
            tatra ko vā pratīkāraḥ svayaṃ madgamanād ṛte //
             <span class="ref">AKad_5.35</span></p>
         
         
         <p id="AKad_5.36">
            ito na dūre gandharvarājadhānī tadadya tām /<br />
            paśyāsmadanusedhena śvo gantāsi svavāhinīm //
             <span class="ref">AKad_5.36</span></p>
         
         
         <p id="AKad_5.37">
            udāttamadhurāmetāṃ darśayantyā tavākṛtim /<br />
            bahu gandharvalokasya mayāpyupakṛtaṃ bhavet //
             <span class="ref">AKad_5.37</span></p>
         
         
         <p id="AKad_5.38">
            candrāpīḍas tu tāṃ prāha bahūktvā bhavagaty alam /<br />
            anatikramaṇīyaṃ me munīnām api śāsanam //
             <span class="ref">AKad_5.38</span></p>
         
         
         <p id="AKad_5.39">
            prāvartata tato gantuṃ sa mahāśvetayā saha /<br />
            padbhyām eva niyujyāśvaṃ prati keyūrakaṃ dṛśā //
             <span class="ref">AKad_5.39</span></p>
         
         
         <p id="AKad_5.40">
            keyūrako 'grato gatvā kādambaryai nyavedayat /<br />
            tasyāgamanam ākāraṃ guṇāṃś cāhitavismayān //
             <span class="ref">AKad_5.40</span></p>
         
         
         <p id="AKad_5.41">
            sa gatvā kiñcid adhvānaṃ candrāpīḍaḥ samāsadat /<br />
            gandharvarājanagarīm aparām amarāvatīm //
             <span class="ref">AKad_5.41</span></p>
         
         
         <p id="AKad_5.42">
            āsādya rājadhānīṃ ca tuṅgasphaṭikatoraṇām /<br />
            sapta kakṣā atikramya kanyāntaḥpuram abhyagāt //
             <span class="ref">AKad_5.42</span></p>
         
         
         <p id="AKad_5.43">
            keyūrakopadiṣṭena vartmanātha praviśya saḥ /<br />
            bhāsvanmaṇimayastambhaṃ śrīmaṇḍapam alokayat //
             <span class="ref">AKad_5.43</span></p>
         
         
         <p id="AKad_5.44">
            tanmadhye maṇiparyaṅkamadhyāsīnāṃ mahīyasā /<br />
            ratnābharaṇacitreṇa straiṇena parivāritām //
             <span class="ref">AKad_5.44</span></p>
         
         
         <p id="AKad_5.45">
            dehaprabhāvitānena ratnakāntyabhibhāvinā /<br />
            prataptakanakoddyotadhautā vidadhatīṃ diśaḥ //
             <span class="ref">AKad_5.45</span></p>
         
         
         <p id="AKad_5.46">
            taṭastham apy ārdrayataḥ sadācāram abhindataḥ /<br />
            sthitāṃ navasya lāvaṇyasindhor antas taraṅgiṇaḥ //
             <span class="ref">AKad_5.46</span></p>
         
         
         <p id="AKad_5.47">
            sarvopameyabhāvānām upamānatvam āgatām /<br />
            kādambarīṃ dadarśāsau dūravisphāritekṣaṇaḥ //
             <span class="ref">AKad_5.47</span></p>
         
         
         <p id="AKad_5.48">
            parātiśayakoṭistharūpalāvaṇyasampadam /<br />
            tasyāṃ nirūpayann antar acintayad atha kṣaṇam //
             <span class="ref">AKad_5.48</span></p>
         
         
         <p id="AKad_5.49">
            satyaṃ na kaścid āścaryanirmāṇeṣv avadhir vidheḥ /<br />
            īdṛśāny api ratnāni sraṣṭuṃ prabhavati sma yaḥ //
             <span class="ref">AKad_5.49</span></p>
         
         
         <p id="AKad_5.50">
            moghaṃ yāti hareḥ kālo lakṣmīṃ vakṣasi bibhrataḥ /<br />
            dehārdhena vahan gaurīṃ vañcitaś candraśekharaḥ //
             <span class="ref">AKad_5.50</span></p>
         
         
         <p id="AKad_5.51">
            kṛtam akṣṇāṃ sahasreṇa nirnimeṣeṇa vajriṇaḥ /<br />
            ananyakarmaṇā yena nityam eṣā na dṛśyate //
             <span class="ref">AKad_5.51</span></p>
         
         
         <p id="AKad_5.52">
            ityādi cintayaty asminn atha citrarathātmajā /<br />
            pratyudyayau mahāśvetām abhyutthāya sasambhramam //
             <span class="ref">AKad_5.52</span></p>
         
         
         <p id="AKad_5.53">
            mahāśvetā tu niḥśaṅkam āliṅgya snehanirbharam /<br />
            tāṃ candrāpīḍanirdeśapuraḥsaram abhāṣata //
             <span class="ref">AKad_5.53</span></p>
         
         
         <p id="AKad_5.54">
            ayaṃ hi bhārate varṣe sārvabhaumasya bhūpateḥ /<br />
            tārāpīḍasya tanayaś candrāpīḍa ihāgataḥ //
             <span class="ref">AKad_5.54</span></p>
         
         
         <p id="AKad_5.55">
            aneneha praviṣṭena dṛṣṭer viṣayavartinā /<br />
            bhavatv akhilagandharvakuṭumbakamahotsavaḥ //
             <span class="ref">AKad_5.55</span></p>
         
         
         <p id="AKad_5.56">
            atha kādambarī tasmin pakṣmotkṣepavikāsinīm /<br />
            ākarṇaprasṛtāpāṅgāṃ ciraṃ dṛśam apātayat //
             <span class="ref">AKad_5.56</span></p>
         
         
         <p id="AKad_5.57">
            dvāreṇa vivṛtenātha tenaiva nijamāyayā /<br />
            madano 'ntaḥ praviśyāsyā babandha hṛdaye padam //
             <span class="ref">AKad_5.57</span></p>
         
         
         <p id="AKad_5.58">
            ratnapīṭhopaviṣṭe tu candrāpīḍe tadantike /<br />
            adhyāsātāṃ kathām ekāṃ haṃsacitrarathātmaje //
             <span class="ref">AKad_5.58</span></p>
         
         
         <p id="AKad_5.59">
            lajjāstimitam āsīnām atha kādambarīṃ balāt /<br />
            mahāśvetā gṛhācāraṃ candrāpīḍe nyadhāpayat //
             <span class="ref">AKad_5.59</span></p>
         
         
         <p id="AKad_5.60">
            śarīranirviśeṣāsyāḥ kādambaryāḥ priyā sakhī /<br />
            madalekhābhidhānāsya caraṇākṣālanaṃ vyadhāt //
             <span class="ref">AKad_5.60</span></p>
         
         
         <p id="AKad_5.61">
            kādambarī tu sasvedaprakampikarapallavā /<br />
            tāmbūlacchadmanātmānaṃ svayam asmai nyavedayat //
             <span class="ref">AKad_5.61</span></p>
         
         
         <p id="AKad_5.62">
            tadaṅgulitalasparśamādhuryahṛtamānasā /<br />
            nālakṣayata sā ratnavalayaṃ skhalitaṃ karāt //
             <span class="ref">AKad_5.62</span></p>
         
         
         <p id="AKad_5.63">
            candrāpīḍo 'pi tatpāṇisaṃsparśasukhasampadā /<br />
            tadā tribhuvanādhīśam ivātmānam amanyata //
             <span class="ref">AKad_5.63</span></p>
         
         
         <p id="AKad_5.64">
            tatas tūṣṇīm upāsīne sarvasmin kanyakājane /<br />
            śukaśārikayor āsit kalahaḥ kelikāraṇam //
             <span class="ref">AKad_5.64</span></p>
         
         
         <p id="AKad_5.65">
            tatprasaṅge ca sotprāsaṃ tayoḥ kalahavṛddhaye /<br />
            candrāpīḍo 'bravīd yena sarvā jahasuraṅganāḥ //
             <span class="ref">AKad_5.65</span></p>
         
         
         <p id="AKad_5.66">
            tāś ca dantaprabhādhautadiṅmukhā madhurasvarāḥ /<br />
            candrāpīḍagiro jahrustarāṃ kādambarīmanaḥ //
             <span class="ref">AKad_5.66</span></p>
         
         
         <p id="AKad_5.67">
            kṣaṇamātre vyatīte 'tha praviśya prāha kañcukī /<br />
            rājaputryau yuvāṃ draṣṭuṃ devī nirvighnam icchati //
             <span class="ref">AKad_5.67</span></p>
         
         
         <p id="AKad_5.68">
            krīḍāparvatake kṛtvā sutāramaṇimandire /<br />
            candrāpīḍaṃ sukhāsīnam āyātaṃ mātur antikam //
             <span class="ref">AKad_5.68</span></p>
         
         
         <p id="AKad_5.69">
            tatrādhyāsitaparyaṅkaṃ keyūrakapuraḥsarāḥ /<br />
            mukhyāḥ kādambarīsakhyaś candrāpīḍaṃ siṣevire //
             <span class="ref">AKad_5.69</span></p>
         
         
         <p id="AKad_5.70">
            snānānulepanāhārakriyāḥ sa tadupāhṛtaiḥ /<br />
            cakre 'martyapuraprāpyair vibhavair upapāditāḥ //
             <span class="ref">AKad_5.70</span></p>
         
         
         <p id="AKad_5.71">
            atha mandaprabhe bhānau bheje kādabarī nijam /<br />
            madalekhādvitīyaiva mahāprāsādamastakam //
             <span class="ref">AKad_5.71</span></p>
         
         
         <p id="AKad_5.72">
            candrāpīḍaṃ ca tatrasthā krīḍāparvatavartinam /<br />
            niravarṇayadākarṇaprasṛtāpāṅgayā dṛśā //
             <span class="ref">AKad_5.72</span></p>
         
         
         <p id="AKad_5.73">
            candrāpīḍe tadā tasyāḥ kaṭākṣās tīkṣṇakoṭayaḥ /<br />
            samaṃ nipetus tasyāṃ ca kusumāyudhasāyakāḥ //
             <span class="ref">AKad_5.73</span></p>
         
         
         <p id="AKad_5.74">
            kaṭākṣair upanītaṃ ca kṣipraṃ kṛtasamāgamaiḥ /<br />
            tallāvaṇyaṃ pibantīva madalekhām uvāca sā //
             <span class="ref">AKad_5.74</span></p>
         
         
         <p id="AKad_5.75">
            na mayā madano nāma kathāsvapi sakhi śrutaḥ /<br />
            adya pratyakṣato dṛṣṭaḥ sa candrāpīḍavigrahaḥ //
             <span class="ref">AKad_5.75</span></p>
         
         
         <p id="AKad_5.76">
            na mahāśvetayā kiñcid uktaṃ prakṛtavastuni /<br />
            atha cehānayantyāmuṃ sarvam uktam anakṣaram //
             <span class="ref">AKad_5.76</span></p>
         
         
         <p id="AKad_5.77">
            api nāma vikāro me tadānīṃ lakṣitas tayā /<br />
            kiṃ vā na lakṣayed eṣā dṛṣṭamanmathavikriyā //
             <span class="ref">AKad_5.77</span></p>
         
         
         <p id="AKad_5.78">
            adyāpi nijasaṃkalpaviruddhāṃ vikriyām imām /<br />
            manasaḥ saṃharāmy eva sthūlām api yathātathā //
             <span class="ref">AKad_5.78</span></p>
         
         
         <p id="AKad_5.79">
            kiṃ tv asau śeṣahāro 'syāstulyaṃ maṇḍanam ākṛteḥ /<br />
            urasy anicchato 'py asya tūrṇam āmucyatāṃ tvayā //
             <span class="ref">AKad_5.79</span></p>
         
         
         <p id="AKad_5.80">
            madalekhā gṛhītvā taṃ hāraṃ gatvā tadantike /<br />
            tathovāca yathā tena pratyuktā sā na kiñcana //
             <span class="ref">AKad_5.80</span></p>
         
         
         <p id="AKad_5.81">
            āmucyata tataḥ kaṇṭhe hāro 'sya madalekhayā /<br />
            śaradindukarodāraprabhāpūritadiṅmukhaḥ //
             <span class="ref">AKad_5.81</span></p>
         
         
         <p id="AKad_5.82">
            candrāpīḍaś ca hāreṇa rarāja kṛtamaṇḍanaḥ /<br />
            pūrṇendur iva nakṣatrakalāpaparivāritaḥ //
             <span class="ref">AKad_5.82</span></p>
         
         
         <p id="AKad_5.83">
            kādambarī ciraṃ tv enam avalokya niśāgame /<br />
            prāsādaśikharāt tasmān mandamandam avātarat //
             <span class="ref">AKad_5.83</span></p>
         
         
         <p id="AKad_5.84">
            utthāya candrāpīḍo 'tha kṛtasaṃdhyāvidhis tataḥ /<br />
            avālambata dehena śayyāṃ cintāṃ ca cetasā //
             <span class="ref">AKad_5.84</span></p>
         
         
         <p id="AKad_5.85">
            kiṃ syur gandharvakanyāyā vilāsāḥ sahajā ime /<br />
            utemaṃ janam uddiśya bālāṃ nartayati smaraḥ //
             <span class="ref">AKad_5.85</span></p>
         
         
         <p id="AKad_5.86">
            dṛṣṭirnipuṇadūtīva yathā tvasyā viceṣṭate /<br />
            tathā sambhāvanā hīyaṃ mama cetasi vartate //
             <span class="ref">AKad_5.86</span></p>
         
         
         <p id="AKad_5.87">
            avaimi puṣpitas tāvat kiṃnarānusṛtikramaḥ /<br />
            sa kālapariṇāmena na jāne kiṃ phaliṣyati //
             <span class="ref">AKad_5.87</span></p>
         
         
         <p id="AKad_5.88">
            athavā yauvanonmādakṛta eṣa mama bhramaḥ /<br />
            kva mānuṣyaḥ kva gandharva iti kiṃ tena saṃgatam //
             <span class="ref">AKad_5.88</span></p>
         
         
         <p id="AKad_5.89">
            ātmasambhāvanā ceyamāstāmasadṛśakramā /<br />
            kālena vyajyate sarvaṃ kathaṃ ca mama sainikāḥ //
             <span class="ref">AKad_5.89</span></p>
         
         
         <p id="AKad_5.90">
            iti cintayatas tasya nidrā sucirasambhṛtā /<br />
            cakāra mukulākāre cakṣuṣī ā niśātyayāt //
             <span class="ref">AKad_5.90</span></p>
         
         
         <p id="AKad_5.91">
            aparedyur athotthāya kṛtaprābhātikakramaḥ /<br />
            kādambarīmahāśvete dṛṣṭvā labdhvā cirād iva //
             <span class="ref">AKad_5.91</span></p>
         
         
         <p id="AKad_5.92">
            tadanujñāṃ tadādiṣṭagandharvaparivāritaḥ /<br />
            sa indrāyudham āruhya pratasthe pṛtanāṃ prati //
             <span class="ref">AKad_5.92</span></p>
         
         
         <p id="AKad_5.93">
            atha kenāpy upāyena labdhamārgam asau nijam /<br />
            saṃniviṣṭaṃ sarastīre skandhāvāraṃ vyalokayat //
             <span class="ref">AKad_5.93</span></p>
         
         
         <p id="AKad_5.94">
            tatra dṛṣṭvā nṛpān sarvān mantriputraṃ rahasy asau /<br />
            svavṛttāntavidaṃ cakre pattralekhāṃ viśeṣataḥ //
             <span class="ref">AKad_5.94</span></p>
         
         
         <p id="AKad_5.95">
            niśi tasyām atītāyām anyedyur udite ravau /<br />
            keyūrakastam āgatya hemakūṭād abhāṣata //
             <span class="ref">AKad_5.95</span></p>
         
         
         <p id="AKad_5.96">
            kādambarī na paṭvīti tvām abhīṣṇaṃ didṛkṣate /<br />
            vismṛtaṃ śayanīye ca śeṣahāram upāharat //
             <span class="ref">AKad_5.96</span></p>
         
         
         <p id="AKad_5.97">
            keyūrakavacaḥ śrutvā sametaḥ pattralekhayā /<br />
            candrāpīḍaḥ punas tūrṇaṃ hemakūṭam athāgamat //
             <span class="ref">AKad_5.97</span></p>
         
         
         <p id="AKad_5.98">
            abhivandya mahāśvetāṃ ślāghitāgamanas tayā /<br />
            kādambarīm athāpaśyat pattralekhāpuraḥsaraḥ //
             <span class="ref">AKad_5.98</span></p>
         
         
         <p id="AKad_5.99">
            udyānanalinītīrakalpite himamandire /<br />
            kadalīdalaśayyāntarniṣaṇṇāṃ mlānavigrahām //
             <span class="ref">AKad_5.99</span></p>
         
         
         <p id="AKad_5.100">
            tadālokanamātreṇa muhur āśvāsiteva sā /<br />
            tata utthātum icchantī śayānaivāsta tadgirā //
             <span class="ref">AKad_5.100</span></p>
         
         
         <p id="AKad_5.101">
            tataḥ kuśalasampraśnasukhamātrapavitritāḥ /<br />
            nānānarmavilāsārdrāḥ prāvartanta tayor giraḥ //
             <span class="ref">AKad_5.101</span></p>
         
         
         <p id="AKad_5.102">
            tathā tatra ciraṃ sthitvā tāṃ tathā vaśavartinīm /<br />
            bhaṅgībhaṇitibhir vyaktam āvedya nijam āśayam //
             <span class="ref">AKad_5.102</span></p>
         
         
         <p id="AKad_5.103">
            tadabhyarthanayādiśya pattralekhāṃ tadantike /<br />
            keyūrakadvitīyo 'sau jagāma kaṭakaṃ punaḥ //
             <span class="ref">AKad_5.103</span></p>
         
         
         <p id="AKad_5.104">
            tatrojjayinyāḥ samprāptaṃ pūrvedyur lekhahārakam /<br />
            avalokya tadānīṃ taṃ lekhaṃ svayam avācayat //
             <span class="ref">AKad_5.104</span></p>
         
         
         <p id="AKad_5.105">
            pitur ājñāṃ tato jñātvā śīghrāgamanaśaṃsinīm /<br />
            keyūrakakare nyasya taṃ lekhaṃ kūṇitekṣaṇaḥ //
             <span class="ref">AKad_5.105</span></p>
         
         
         <p id="AKad_5.106">
            tadartham atha saṃmantrya saha mantrisutena saḥ /<br />
            evam etad iti dhyāyan prasthānasthairyam agrahīt //
             <span class="ref">AKad_5.106</span></p>
         
         
         <p id="AKad_5.107">
            satyaṃ vacmi bhavatprasādarasikaṃ ceto mamaitatpadaṃ gantuṃ necchati kiṃ tu śāsanam
            idaṃ nollaṅghanīyaṃ guroḥ /<br />
            manyuḥ samprati sahyatāṃ punar ihāgantāsmi kādambarīṃ saṃdiśyeti sabāṣpagadgadam asau
            keyūrakaṃ prāhiṇot //
             <span class="ref">AKad_5.107</span></p>
         
         
         <p id="AKad_5.108">
            vaiśampāyanam abhyabhāṣata bhavān saṃvāhayan vāhinīṃ paścād eṣyati yāmi satvaram ahaṃ
            svalpair ito vājibhiḥ /<br />
            niścityeti tadā prayāṇapaṭahe datte pratasthe tato gatvā kiñcana caṇḍikāśramataṭīm
            adhyāsta tasmin dine //
             <span class="ref">AKad_5.108</span></p>
         
         
         <p id="AKad_5.109">
            tatroddhatadraviḍadhārmikarūpaveṣabhāṣātapaścaraṇasiddhikathāvinodaiḥ /<br />
            nītvā niśāṃ satatamaskhalitaprayāṇaiḥ svalpair dinais tvaritamujjayinīmavāpa //
             <span class="ref">AKad_5.109</span></p>
         
         
         <p>iti śrīvipaścidvarāgragaṇyācāryabhaṭṭajayantasūnor abhinandasya kṛtau kādambarīkathāsāre
            pañcamaḥ sargaḥ</p>
         
         
         
         
         
         <h3>ṣaṣṭhaḥ sargaḥ</h3>
         
         
         <p id="AKad_6.1">
            atha praviśya nagarīmupāsya pitarau ciram /<br />
            śukanāsaṃ ca so 'dhyāsta kumārabhavanaṃ punaḥ //
             <span class="ref">AKad_6.1</span></p>
         
         
         <p id="AKad_6.2">
            tatra kādambarīdhyānanirataikāgracetasaḥ /<br />
            babhūva rataye nāsya kiñcitsthāsnu cariṣṇu ca //
             <span class="ref">AKad_6.2</span></p>
         
         
         <p id="AKad_6.3">
            nākarot priyam āhāraṃ nābodhi madhuraṃ rasam /<br />
            na cādriyata vāsāṃsi na siṣeve vilepanam //
             <span class="ref">AKad_6.3</span></p>
         
         
         <p id="AKad_6.4">
            sārthacyuta ivādhvanyo yūthabhraṣṭa iva dvipaḥ /<br />
            vāgurāpāśasaṃruddha iva sāraṅgaśāvakaḥ //
             <span class="ref">AKad_6.4</span></p>
         
         
         <p id="AKad_6.5">
            divā vibhāvarīṃ dhyāyan niśi vāñchan dināgamam /<br />
            udīcīm eva sāsrākṣo vīkṣamāṇo 'niśaṃ diśam //
             <span class="ref">AKad_6.5</span></p>
         
         
         <p id="AKad_6.6">
            keyūrakādihāyātaṃ jñātvā māṃ kiṃ bhajedasau /<br />
            kiṃ vadet pattralekhāṃ vā sāpi kiṃ vocyate tayā //
             <span class="ref">AKad_6.6</span></p>
         
         
         <p id="AKad_6.7">
            iti naktandinaṃ dhyāyann anavāpitanirvṛtiḥ /<br />
            kālaṃ kiyantam apy evaṃ candrāpīḍo 'tyavāhayat //
             <span class="ref">AKad_6.7</span></p>
         
         
         <p id="AKad_6.8">
            ākāraḥ saṃvṛtas tv īdṛg asya gūḍhātmano 'bhavat /<br />
            yathā tāṃ śūnyatāṃ tasya pitarau nādhijagmatuḥ //
             <span class="ref">AKad_6.8</span></p>
         
         
         <p id="AKad_6.9">
            dineṣv atha vyatīteṣu pattralekhā tadantikam /<br />
            prāpad balāhakāśvīyanirvṛttapathasauṣṭhavā //
             <span class="ref">AKad_6.9</span></p>
         
         
         <p id="AKad_6.10">
            candrāpīḍo 'pi tāṃ dṛṣṭvā samucchvasitamānasaḥ /<br />
            kādambarīm ivāmaṃsta pasparśa ca muhurmuhuḥ //
             <span class="ref">AKad_6.10</span></p>
         
         
         <p id="AKad_6.11">
            atha visrabdham aprākṣīd vada kādambarīkathām /<br />
            kim asmākaṃ smaraty eṣā ruṣitehāgamanena kim //
             <span class="ref">AKad_6.11</span></p>
         
         
         <p id="AKad_6.12">
            sābhyasūyam ivālokya candrāpīḍam uvāca sā /<br />
            kim etaccintayā deva gurūn ārādhaya sthiram //
             <span class="ref">AKad_6.12</span></p>
         
         
         <p id="AKad_6.13">
            asau hi suprasannena svayaṃ makaraketunā /<br />
            tvayyarpitā vidhivaśācchrīpatau śrīrivābdhinā //
             <span class="ref">AKad_6.13</span></p>
         
         
         <p id="AKad_6.14">
            tāṃ cābhinavabhāvārdrāṃ bālāṃ tarulatām iva /<br />
            tīvre virahadāvāgnau kṣiptavānasi kiṃ vṛthā //
             <span class="ref">AKad_6.14</span></p>
         
         
         <p id="AKad_6.15">
            keyūrakamukhād buddhvāgamanaṃ deva tāvakam /<br />
            vajrāśanihatā śālivallarīva vyakampata //
             <span class="ref">AKad_6.15</span></p>
         
         
         <p id="AKad_6.16">
            labdhasthairyāvadan māṃ ca pattralekhe kim īdṛśam /<br />
            yuktam etasya yanmanye rakṣāṃsy api na kurvate //
             <span class="ref">AKad_6.16</span></p>
         
         
         <p id="AKad_6.17">
            tataḥ prabhṛti niḥśvāsair vardhamānair dinair iva /<br />
            krāntā grīṣmaniśevāsāvakṣīyata śanaiḥ śanaiḥ //
             <span class="ref">AKad_6.17</span></p>
         
         
         <p id="AKad_6.18">
            alabdhakusumāmodāḥ prāgabhyāsādupāgatāḥ /<br />
            dūrātpariharantyasyāḥ kabarīmadya ṣaṭpadāḥ //
             <span class="ref">AKad_6.18</span></p>
         
         
         <p id="AKad_6.19">
            rodanāruṇitāpāṅge ciraṃ vismṛtakajjale /<br />
            netre mādhuryamutsṛjya gate tasyāḥ kaṣāyatām //
             <span class="ref">AKad_6.19</span></p>
         
         
         <p id="AKad_6.20">
            ciraṃ pattralatālekhyaṃ vihāya kriyate navam /<br />
            maṇḍanaṃ gaṇḍayor aśrukaṇamuktāvalī tayā //
             <span class="ref">AKad_6.20</span></p>
         
         
         <p id="AKad_6.21">
            mṛduḥ svabhāvaraktaś ca pravṛddhair asamoṣmabhiḥ /<br />
            mlānim ānīyate tasyā niḥśvāsair adharaḥ svaraiḥ //
             <span class="ref">AKad_6.21</span></p>
         
         
         <p id="AKad_6.22">
            stanau ca virahe tasyāḥ śokān na hi bahiṣkṛtau /<br />
            dāhapratikriyābhyastair hārakarpūracandanaiḥ //
             <span class="ref">AKad_6.22</span></p>
         
         
         <p id="AKad_6.23">
            virahajvalanas tasyā lāvaṇyarasanirjharaiḥ /<br />
            vāḍavaś cābdhinā naiti śamam ity adbhutadvayam //
             <span class="ref">AKad_6.23</span></p>
         
         
         <p id="AKad_6.24">
            muhuḥ sarasi haṃsīva mṛgīvopavane muhuḥ /<br />
            puline cakravākīva muhur luṭhati vihvalā //
             <span class="ref">AKad_6.24</span></p>
         
         
         <p id="AKad_6.25">
            muhur bhavantam āliṅgya puraḥ saṃkalpakalpitam /<br />
            śūnye bhujalate vīkṣya vilakṣā patati kṣitau //
             <span class="ref">AKad_6.25</span></p>
         
         
         <p id="AKad_6.26">
            mā gād ayam upālabdhaḥ saṃkalpād api dūrataḥ /<br />
            ity upālabhate na tvāṃ bhīteva manasāpi sā //
             <span class="ref">AKad_6.26</span></p>
         
         
         <p id="AKad_6.27">
            tvadākāramayaṃ dhyānaṃ tvadgotrapravaṇā giraḥ /<br />
            tvadgātrakīlitā dṛṣṭis tasyāḥ samprati vartate //
             <span class="ref">AKad_6.27</span></p>
         
         
         <p id="AKad_6.28">
            kiyatī varṇyate tasyāḥ pareṇa virahavyathā /<br />
            svasaṃvedanagamyā hi sā tayaivānubhūyate //
             <span class="ref">AKad_6.28</span></p>
         
         
         <p id="AKad_6.29">
            kim apy ākhyātukāmeva bahuśaḥ sphuritādharā /<br />
            hṛdayasthena kenāpi guruṇeva niṣidhyate //
             <span class="ref">AKad_6.29</span></p>
         
         
         <p id="AKad_6.30">
            bhūmau viveṣṭamānāṅgī bhujaṅgīva kadāpy asau /<br />
            diśo vīkṣya madutsaṅge nidhāya mukham abravīt //
             <span class="ref">AKad_6.30</span></p>
         
         
         <p id="AKad_6.31">
            uttiṣṭhānaya taṃ gatvā jīvantīṃ māṃ yadīcchasi /<br />
            ahaṃ gantum aśaktā hi sudūram idam antaram //
             <span class="ref">AKad_6.31</span></p>
         
         
         <p id="AKad_6.32">
            sthitāyāṃ tvayi jīvāmi tvatsparśena yathā tathā /<br />
            gatāyāṃ tu ciraṃ kālaṃ na sahante mamāsavaḥ //
             <span class="ref">AKad_6.32</span></p>
         
         
         <p id="AKad_6.33">
            iti śrutvā ca dṛṣṭvā ca samāyātāsmy ataḥ param /<br />
            devaḥ pramāṇam ity uktvā rudatī virarāma sā //
             <span class="ref">AKad_6.33</span></p>
         
         
         <p id="AKad_6.34">
            candrāpīḍas tad ākarṇya gatasmṛtir ivābhavat /<br />
            labdhasmṛtiś ciraṃ dadhyau gamane hetum ātmanaḥ //
             <span class="ref">AKad_6.34</span></p>
         
         
         <p id="AKad_6.35">
            dineṣv atha vyatīteṣu vaktuṃ kādambarīdaśām /<br />
            āgāt keyūrako 'py āśu dīrghādhvaśrāntavāhanaḥ //
             <span class="ref">AKad_6.35</span></p>
         
         
         <p id="AKad_6.36">
            sa cojjayinyā vibhavaṃ praviśan vīkṣya vismitaḥ /<br />
            sthāne nanu mano lagnaṃ svāminyā ity amanyata //
             <span class="ref">AKad_6.36</span></p>
         
         
         <p id="AKad_6.37">
            praviśya dadṛśe tena candrāpīḍaḥ kṛśākṛtiḥ /<br />
            cakravāka ivaikākī priyāvirahavihvalaḥ //
             <span class="ref">AKad_6.37</span></p>
         
         
         <p id="AKad_6.38">
            dadhatyā pārśvavartinyā cāmaraṃ pattralekhayā /<br />
            saṃvījyamānaḥ paryaṅkaniṣaṇṇaglānavigrahaḥ //
             <span class="ref">AKad_6.38</span></p>
         
         
         <p id="AKad_6.39">
            praṇipatyopaviṣṭo 'sau gāḍhaṃ śirasi paspṛśe /<br />
            kurvatā kuśalapraśnaṃ candrāpīḍena sādaram //
             <span class="ref">AKad_6.39</span></p>
         
         
         <p id="AKad_6.40">
            tataḥ kādambarīvārtāṃ pṛṣṭaḥ keyūrako 'munā /<br />
            pattralekhāmukhaṃ vīkṣya saṃkṣiptam idam abravīt //
             <span class="ref">AKad_6.40</span></p>
         
         
         <p id="AKad_6.41">
            ukto 'si nānayā kiñcid uktaś cet kim iha sthitaḥ /<br />
            uktaś ceha sthitaś cāsi kṛtam āgamanena me //
             <span class="ref">AKad_6.41</span></p>
         
         
         <p id="AKad_6.42">
            tathāpi vada saṃdeśam iti tena tu coditaḥ /<br />
            punaḥ keyūrakaḥ prāha na hi vijñāpyase mṛṣā //
             <span class="ref">AKad_6.42</span></p>
         
         
         <p id="AKad_6.43">
            kathaṃ jīvatsu yuṣmāsu viraho hanti mām iti /<br />
            tasyāḥ sākūtayā dṛṣṭyā visṛṣṭo 'smi na tadgirā //
             <span class="ref">AKad_6.43</span></p>
         
         
         <p id="AKad_6.44">
            kim atra bahunoktena tathāsyā virahavyathā /<br />
            adyāpi jīvatīty atra yathā dolāyate manaḥ //
             <span class="ref">AKad_6.44</span></p>
         
         
         <p id="AKad_6.45">
            tatkathābhis tathā sthitvā tasminn atha dine ciram /<br />
            candrāpīḍaḥ sukhāvāsaṃ keyūrakam akārayat //
             <span class="ref">AKad_6.45</span></p>
         
         
         <p id="AKad_6.46">
            na rākṣaso na cāṇḍālo na kirātaś ca yady aham /<br />
            acchodasarasas tīraṃ prāptaṃ māṃ vettha sarvathā //
             <span class="ref">AKad_6.46</span></p>
         
         
         <p id="AKad_6.47">
            anyedyur iti saṃdiśya sahitaṃ pattralekhayā /<br />
            keyūrakam asau ratnaiḥ prāhiṇot kṛtamaṇḍanam //
             <span class="ref">AKad_6.47</span></p>
         
         
         <p id="AKad_6.48">
            tayos tu gatayor āsta sutarāṃ khinnamānasaḥ /<br />
            gamanāya dhiyā kiñcin nimittam anusaṃdadhat //
             <span class="ref">AKad_6.48</span></p>
         
         
         <p id="AKad_6.49">
            śuśrāvātha niyuktebhyaḥ skandhāvāram upāgatam /<br />
            yojanadvayamātraṃ ca punaḥ kṛtaniveśanam //
             <span class="ref">AKad_6.49</span></p>
         
         
         <p id="AKad_6.50">
            vaiśampāyanato lapsye kiñcit kāraṇam ity asau /<br />
            pratyudgantum agād enaṃ kaṭakaṃ pitur ājñayā //
             <span class="ref">AKad_6.50</span></p>
         
         
         <p id="AKad_6.51">
            tatra rājakam ālokya balāhakaniveditam /<br />
            kva vaiśampāyanāvāsa iti senānyam abhyadhāt //
             <span class="ref">AKad_6.51</span></p>
         
         
         <p id="AKad_6.52">
            balāhakas tv adhodṛṣṭir ullikhan medinīṃ muhuḥ /<br />
            na vaiśampāyano 'treti sannakaṇṭham abhāṣata //
             <span class="ref">AKad_6.52</span></p>
         
         
         <p id="AKad_6.53">
            tato 'vatīrya turagādupaviśya taror adhaḥ /<br />
            hā vayasyeti vilapanprāvartata sa roditum //
             <span class="ref">AKad_6.53</span></p>
         
         
         <p id="AKad_6.54">
            balāhako nipatyātha candrāpīḍasya pādayoḥ /<br />
            deva maivaṃ kṛthāḥ so 'sti jīvann evety avocata //
             <span class="ref">AKad_6.54</span></p>
         
         
         <p id="AKad_6.55">
            candrāpīḍas tu taṃ prāha naiva śraddhīyate maya /<br />
            na vaiśampāyano jīvan muhūrtaṃ māṃ vimuñcati //
             <span class="ref">AKad_6.55</span></p>
         
         
         <p id="AKad_6.56">
            iti sambhrāntacittaṃ taṃ punar āha balāhakaḥ /<br />
            śrūyatāṃ deva tadvṛttaṃ yathāsāv iha nāgataḥ //
             <span class="ref">AKad_6.56</span></p>
         
         
         <p id="AKad_6.57">
            deva tādṛśam ādiśya prasthitaṃ tvām anuvrajat /<br />
            tataḥ pratinivṛtto 'sau tatraivāsta yathāsthiti //
             <span class="ref">AKad_6.57</span></p>
         
         
         <p id="AKad_6.58">
            aparedyur athotthāya vidhāya prakṛtāḥ kriyāḥ /<br />
            vinodayitum ātmānaṃ sa cacāra vanasthalīḥ //
             <span class="ref">AKad_6.58</span></p>
         
         
         <p id="AKad_6.59">
            tatra sapratyabhijñānaṃ sthānaṃ sthānaṃ nirūpayan /<br />
            kiñcin naṣṭam ivānveṣṭum aicchad uttrastalocanaḥ //
             <span class="ref">AKad_6.59</span></p>
         
         
         <p id="AKad_6.60">
            tato 'stābhimukhe bhānāv asmābhiḥ so 'bhyadhīyata /<br />
            sthīyatām adya śiṣṭās tu śvo draṣṭāsi vanasthalīḥ //
             <span class="ref">AKad_6.60</span></p>
         
         
         <p id="AKad_6.61">
            athāsau vicarann eva sābhyasūyam ivāvadat /<br />
            yāta yūyaṃ na gantavyaṃ yāvajjīvam ito mayā //
             <span class="ref">AKad_6.61</span></p>
         
         
         <p id="AKad_6.62">
            sa bahūni dināny āsta tatraiva vicaran vane /<br />
            na ca kenāpyupāyena śaktaś calayituṃ tataḥ //
             <span class="ref">AKad_6.62</span></p>
         
         
         <p id="AKad_6.63">
            kṛtaprāyopaveśena pādayoḥ patatāniśam /<br />
            iyatā rājacakreṇa nārthito 'py atyajad graham //
             <span class="ref">AKad_6.63</span></p>
         
         
         <p id="AKad_6.64">
            tatas tatra ciraṃ sthitvā kāryaśeṣam apaśyatā /<br />
            āyātam iha sainyena tvaṃ pramāṇam ataḥ param //
             <span class="ref">AKad_6.64</span></p>
         
         
         <p id="AKad_6.65">
            iti śrutvā nipatitaḥ śokavismayasaṃkaṭe /<br />
            candrāpīḍastathaivāsta tarumūle kṛtāsanaḥ //
             <span class="ref">AKad_6.65</span></p>
         
         
         <p id="AKad_6.66">
            atha vārtāṃ viditvemāṃ sāmātyāntaḥpuro nṛpaḥ /<br />
            anapekṣitavṛttāntas tam evoddeśam āgamat //
             <span class="ref">AKad_6.66</span></p>
         
         
         <p id="AKad_6.67">
            tatra kṣaṇam iva sthitvā svayaṃ pṛṣṭvā balāhakam /<br />
            adhikṣipann iva prāha candrāpīḍaṃ kṣitīśvaraḥ //
             <span class="ref">AKad_6.67</span></p>
         
         
         <p id="AKad_6.68">
            nūnamutpādito manyur avinīta tvayāsya saḥ /<br />
            yenāntaḥsphuratā so 'dya tvāṃ vihāya vanaṃ śritaḥ //
             <span class="ref">AKad_6.68</span></p>
         
         
         <p id="AKad_6.69">
            viyuktau na purā dṛṣṭau yuvāṃ kṣaṇam api kvacit /<br />
            kiṃ jātamadhunā yena tvaṃ gṛhe sa tapovane //
             <span class="ref">AKad_6.69</span></p>
         
         
         <p id="AKad_6.70">
            vinā na hi nimittena śakyā soḍhuṃ garīyasī /<br />
            mātāpitṛsuhṛdbandhudeśavittaviyogitā //
             <span class="ref">AKad_6.70</span></p>
         
         
         <p id="AKad_6.71">
            ity uktavati bhūpāle śukanāsas tataḥ param /<br />
            antaḥ sphuritaśoko 'pi stambhitakṣobham abhyadhāt //
             <span class="ref">AKad_6.71</span></p>
         
         
         <p id="AKad_6.72">
            kim etad avicāryaiva vastutattvam atarkayan /<br />
            śaṅkānumānamātreṇa kṛtadhīr api bhāṣase //
             <span class="ref">AKad_6.72</span></p>
         
         
         <p id="AKad_6.73">
            alātavṛṣṭir indor vā kṣīrād vā kaṇṭakodgamaḥ /<br />
            tasya manyuḥ kumārād vā kasya sambhāvanāspadam //
             <span class="ref">AKad_6.73</span></p>
         
         
         <p id="AKad_6.74">
            pāpaḥ sa eva durjātaḥ suciraṃ pāṭhitaḥ śukaḥ /<br />
            yatrāmṛtaraso 'py uptaḥ phalitaḥ kālakūṭavat //
             <span class="ref">AKad_6.74</span></p>
         
         
         <p id="AKad_6.75">
            sa tvaṃ kumāra sarvasyāḥ pṛthivyā ekajīvitam /<br />
            durātmano na tasyārthe śokam udvoḍhum arhasi //
             <span class="ref">AKad_6.75</span></p>
         
         
         <p id="AKad_6.76">
            tasmin viratavākye tu patitvā pādayoḥ pituḥ /<br />
            sāśrukaṇṭham athovāca candrāpīḍaḥ kṛtāñjaliḥ //
             <span class="ref">AKad_6.76</span></p>
         
         
         <p id="AKad_6.77">
            tāta śaṅkitadoṣasya prāyaścittam idaṃ mama /<br />
            gatvā tam ānayāmīha tvam anujñātum arhasi //
             <span class="ref">AKad_6.77</span></p>
         
         
         <p id="AKad_6.78">
            tam āgatam ihālokya pṛṣṭvā śapathapūrvakam /<br />
            tato guṇaṃ vā doṣaṃ vā krameṇa mama vetsyasi //
             <span class="ref">AKad_6.78</span></p>
         
         
         <p id="AKad_6.79">
            tatrasthaṃ tam anānīya mayaitat svagṛhaṃ punaḥ /<br />
            na praveṣṭavyam ity eṣa gṛhyatāṃ mama niścayaḥ //
             <span class="ref">AKad_6.79</span></p>
         
         
         <p id="AKad_6.80">
            tathoktavati tasmiṃs tu rājā bāṣpākulekṣaṇaḥ /<br />
            apaśyan mantriṇo vaktraṃ sa ca tatra bahūktavān //
             <span class="ref">AKad_6.80</span></p>
         
         
         <p id="AKad_6.81">
            sarvopāyaprayogeṇa pitrā tena ca mantriṇā /<br />
            candrāpīḍo niruddho 'pi nācalan niścayāt tataḥ //
             <span class="ref">AKad_6.81</span></p>
         
         
         <p id="AKad_6.82">
            siñcantī bāṣpadhārābhir maulim asya manoramā /<br />
            karuṇaṃ vilapantī ca ciram enam abodhayat //
             <span class="ref">AKad_6.82</span></p>
         
         
         <p id="AKad_6.83">
            tvayi sthite nijotsaṅgasthitaṃ paśyāmi putrakam /<br />
            nūnam andhībhavāmy eva tvayi putra gate punaḥ //
             <span class="ref">AKad_6.83</span></p>
         
         
         <p id="AKad_6.84">
            itthaṃ vilāsavatyā ca tayā ca karuṇoktibhiḥ /<br />
            ciram ārdrīkṛto 'pyeṣa na jahāti sma niścayam //
             <span class="ref">AKad_6.84</span></p>
         
         
         <p id="AKad_6.85">
            tato 'śrubharasaṃruddhagadgadākṣarayā girā /<br />
            yathā jānāsi putreti katham apy avadan nṛpaḥ //
             <span class="ref">AKad_6.85</span></p>
         
         
         <p id="AKad_6.86">
            dattānujñas tataḥ pitrā praṇamya sakalān gurūn /<br />
            śrutvā ca yatnasaṃruddhabāṣpadhārās tadāśiṣaḥ //
             <span class="ref">AKad_6.86</span></p>
         
         
         <p id="AKad_6.87">
            candrāpīḍaḥ pathi śrāntān vinivartya yathā tathā /<br />
            pārthivān parivāreṇa prātiṣṭhata laghīyasā //
             <span class="ref">AKad_6.87</span></p>
         
         
         <p id="AKad_6.88">
            kiṃ tan mayābhyadhāyīti dūyamānamanāḥ śucā /<br />
            senayā saha rājāpi viveśa nagarīṃ śanaiḥ //
             <span class="ref">AKad_6.88</span></p>
         
         
         <p id="AKad_6.89">
            balāhakas tu senānīr vāryamāṇo 'pi bhūbhujā /<br />
            svagṛhān apraviśyaiva sa candrāpīḍam anvagāt //
             <span class="ref">AKad_6.89</span></p>
         
         
         <p id="AKad_6.90">
            candrāpīḍas tato gacchan dayitādarśanotsukaḥ /<br />
            amanyata tṛṇāyaiva madhyaṃ kailāsavindhyayoḥ //
             <span class="ref">AKad_6.90</span></p>
         
         
         <p id="AKad_6.91">
            nājīgaṇad drumān adrīn na nadīr na vanasthalīḥ /<br />
            na rātriṃ nāpi divasaṃ dhāvann indrāyudhena saḥ //
             <span class="ref">AKad_6.91</span></p>
         
         
         <p id="AKad_6.92">
            tataḥ prāvartata prāvṛṭ pīnonnatapayodharā /<br />
            kāntā navarasārdreva pratyudgantum ivāgatā //
             <span class="ref">AKad_6.92</span></p>
         
         
         <p id="AKad_6.93">
            tām apy agaṇayitvāsau vrajan katipayair dinaiḥ /<br />
            acchodasarasas tīram avāpākaluṣāmbhasaḥ //
             <span class="ref">AKad_6.93</span></p>
         
         
         <p id="AKad_6.94">
            apanītasamāyogaḥ parivartya ca vāsasī /<br />
            mahāśvetām atha draṣṭuṃ sa jagāma tadāśramam //
             <span class="ref">AKad_6.94</span></p>
         
         
         <p id="AKad_6.95">
            tatrāpaśyanmahāśvetāṃ tadālokanalajjitām /<br />
            vadantīṃ nijadaurātmyaṃ pralāpakaruṇasvanām //
             <span class="ref">AKad_6.95</span></p>
         
         
         <p id="AKad_6.96">
            tatkāraṇāparijñānamohaniṣpandapakṣmaṇā /<br />
            nirīkṣya cakṣuṣā pṛṣṭā candrāpīḍena sābravīt //
             <span class="ref">AKad_6.96</span></p>
         
         
         <p id="AKad_6.97">
            keyūrakamukhād buddhvāgataṃ tvāṃ pitur ājñayā /<br />
            dināni katicit sthitvā kādambaryā niketane //
             <span class="ref">AKad_6.97</span></p>
         
         
         <p id="AKad_6.98">
            tata etya yathānyāyam āsīnātra tapovane /<br />
            vipraṃ yuvānam adrākṣaṃ vicinvantaṃ vanasthalīḥ //
             <span class="ref">AKad_6.98</span></p>
         
         
         <p>*yugalakam*</p>
         
         
         <p id="AKad_6.99">
            sapratyabhijñam ālokya mām asau manmathonmukhaḥ /<br />
            tīvram udvejayāmāsa narmavakrokticāpalaiḥ //
             <span class="ref">AKad_6.99</span></p>
         
         
         <p id="AKad_6.100">
            tato nirbhartsyamāno 'pi vāryamāṇo 'pi yatnataḥ /<br />
            sa bahūni dināny āsta tathā mām upapīḍayan //
             <span class="ref">AKad_6.100</span></p>
         
         
         <p id="AKad_6.101">
            ekadā tu śayānāṃ mām āgatya niśi nistrapaḥ /<br />
            kṛtāñjalir anaṅgārto yayāce ratidakṣiṇām //
             <span class="ref">AKad_6.101</span></p>
         
         
         <p id="AKad_6.102">
            tato dhigiti sakrodham abhidhāya kamaṇḍaloḥ /<br />
            jalam uddhṛtya śapto 'sau mayānudhyāya devatāḥ //
             <span class="ref">AKad_6.102</span></p>
         
         
         <p id="AKad_6.103">
            śukavanmukharāgeṇa vaktum evāsi śikṣitaḥ /<br />
            gaccha dūraṃ durācāra śuka eva bhaviṣyasi //
             <span class="ref">AKad_6.103</span></p>
         
         
         <p id="AKad_6.104">
            śāpena tena mahatā madanāgninā vā janmāntaropacitaduṣkṛtakarmaṇā vā /<br />
            citreṇa vā bhagavataś caritena dhātuḥ prāṇān asāv udasṛjan nipapāta corvyām //
             <span class="ref">AKad_6.104</span></p>
         
         
         <p id="AKad_6.105">
            ākrandataḥ parijanātmaśuco 'paredyur jñāto mayā sa śukanāsasutaḥ sakhā te /<br />
            tat paśya māṃ priyavayasyaviyogahetum astatrapām akaruṇāṃ prakhalām abhavyām //
             <span class="ref">AKad_6.105</span></p>
         
         
         <p id="AKad_6.106">
            iti śrutvā bhinnaḥ prasabham iva śūlāgraśikhayā kadā tvāṃ paśyeyaṃ kamalamukhi kādambari
            punaḥ /<br />
            vadann evaṃ śokasphuṭitahṛdayas tatkṣaṇam asūñ jahac candrāpīḍas tarur iva papāta
            kṣititale //
             <span class="ref">AKad_6.106</span></p>
         
         
         <p id="AKad_6.107">
            tato bhugnagrīvaṃ mukulitasitāpāṅganayanaṃ prabhāṃ tanvīṃ dīnām iva vidadhataṃ dikṣu
            śanakaiḥ /<br />
            kṣitau visrastāṅgaṃ patitam amum ālokya vivaśā mahāśvetā sadyaḥ katham api na yāti
            sma dalaśaḥ //
             <span class="ref">AKad_6.107</span></p>
         
         
         <p id="AKad_6.108">
            draṣṭuṃ dīnām iva vasumatīm akṣamas tena śūnyāṃ kurvannudyandviradakaruṇākrandinaś
            cakravākān /<br />
            abrahmaṇyadhvanim iva karaurūrdhvaśākhair vimuñcann astaṃ tigmadyutir api tataḥ kṣāmadhāmā
            jagāma //
             <span class="ref">AKad_6.108</span></p>
         
         
         <p>iti śrīvipaścidvarāgragaṇyācāryaśrībhaṭṭajayantasūnor abhinandasya kṛtau kādambarīkathāsāre
            ṣaṣṭhaḥ sargaḥ //</p>
         
         
         
         
         
         <h3>saptamaḥ sargaḥ</h3>
         
         
         <p id="AKad_7.01">
            tasminn avasare bālā kādambary api vedhasā /<br />
            tatraivānīyatānekamāyāvaicitryakāriṇā //
             <span class="ref">AKad_7.01</span></p>
         
         
         <p id="AKad_7.02">
            asau hi pattralekhāyā mukhāt keyūrakasya ca /<br />
            asaṃśayaṃ samāyātaṃ candrāpīḍam abudhyata //
             <span class="ref">AKad_7.02</span></p>
         
         
         <p id="AKad_7.03">
            tataḥ sakalavisrambhayogyaṃ vigatayantraṇam /<br />
            mahāśvetāśramaṃ prāptaṃ pratyudgantum iyeṣa tam //
             <span class="ref">AKad_7.03</span></p>
         
         
         <p id="AKad_7.04">
            vaiśampāyanavidhvaṃsavṛttāntasamanantaram /<br />
            candrāpīḍamanaḥpīḍāṃ vayasyavirahodbhavām //
             <span class="ref">AKad_7.04</span></p>
         
         
         <p id="AKad_7.05">
            śaṅkamānā mahāśvetā tatsamāśvāsakāraṇam /<br />
            kādambarīṃ parijñāya tadāgamanasatvarā //
             <span class="ref">AKad_7.05</span></p>
         
         
         <p id="AKad_7.06">
            tasyās taralikāṃ gehaṃ śīghram āgamyatām iti /<br />
            saṃdiśya prāhiṇot sā ca tūrṇaṃ gatvā tathāvadat //
             <span class="ref">AKad_7.06</span></p>
         
         
         <p>tilakam</p>
         
         
         <p id="AKad_7.07">
            jātotsāhā mahāśvetāsaṃdeśena garīyasīm /<br />
            gamanotkalikāṃ dadhre buddhau kādambarī tataḥ //
             <span class="ref">AKad_7.07</span></p>
         
         
         <p id="AKad_7.08">
            tāmbūlapaṭavāsādisaṃvidhānavidagdhayā /<br />
            hṛdayaprakhyayā sakhyā sahitā madalekhayā //
             <span class="ref">AKad_7.08</span></p>
         
         
         <p id="AKad_7.09">
            patralekhāṃ puraskṛtya priyacarcāvicakṣaṇām /<br />
            keyūrakaṃ ca tatraiva dine tāṃ bhuvamāyayau //
             <span class="ref">AKad_7.09</span></p>
         
         
         <p id="AKad_7.10">
            āyāntyāś ca tadā tasyā durnimittaparamparā /<br />
            prādurbabhūva bālāyā hṛdayotkampakāriṇī //
             <span class="ref">AKad_7.10</span></p>
         
         
         <p id="AKad_7.11">
            mahāśvetāśramopāntamāpadastaṃ gate ravau /<br />
            udite ca niśānāthe saṃtaptakaruṇāhrade //
             <span class="ref">AKad_7.11</span></p>
         
         
         <p id="AKad_7.12">
            āsādya ca tam uddeśaṃ karuṇaṃ rodanadhvanim /<br />
            vanāntakandarodbhūtapratiśabdam athāśṛṇot //
             <span class="ref">AKad_7.12</span></p>
         
         
         <p id="AKad_7.13">
            manye saiva mahāśvetāvartmanīyam upasthitā /<br />
            ity asau śaṅkamāneva viveśa drutam āśramam //
             <span class="ref">AKad_7.13</span></p>
         
         
         <p id="AKad_7.14">
            tataḥ praviśya sāpaśyat prāṇanāthaṃ tathāsthitam /<br />
            mahāśvetāṃ ca tām ārtaninādaṃ rudatīṃ bhṛśam //
             <span class="ref">AKad_7.14</span></p>
         
         
         <p id="AKad_7.15">
            tāmudvīkṣya mahāśvetāṃ vikasacchokavihvalā /<br />
            nitāntatāḍitoraskaṃ rudatī moham āgamat //
             <span class="ref">AKad_7.15</span></p>
         
         
         <p id="AKad_7.16">
            patralekhāpi tadrūpacandrāpīḍavilokinī /<br />
            mumoca sahasā prajñāṃ nipatantī śilātake //
             <span class="ref">AKad_7.16</span></p>
         
         
         <p id="AKad_7.17">
            kādambaryā tu dhairyeṇa pṛṣṭā taralikā tadā /<br />
            ācacakṣe yathāvṛttaṃ sarvaṃ tanmaraṇakramam //
             <span class="ref">AKad_7.17</span></p>
         
         
         <p id="AKad_7.18">
            tad ākarṇya vihāyaiva vaiklavyaṃ strījanocitam /<br />
            labdhasaṃjñāṃ mahāśvetāṃ madalekhāṃ ca sāvadat //
             <span class="ref">AKad_7.18</span></p>
         
         
         <p id="AKad_7.19">
            saṃtatasthūladhāreṇa cirāt prabhṛti rohatā /<br />
            khinnāham adhunānena rodanena garīyasā //
             <span class="ref">AKad_7.19</span></p>
         
         
         <p id="AKad_7.20">
            yathāyogyena gacchāmi na hi śaknomi roditum /<br />
            sakhi me darśitaḥ panthā nāthenaiva mahātmanā //
             <span class="ref">AKad_7.20</span></p>
         
         
         <p id="AKad_7.21">
            ayaṃ suhṛdviyogena nārodīdvilalāpa vā /<br />
            prāṇāneva priyānaujjhītsa panthāḥ kva gato mama //
             <span class="ref">AKad_7.21</span></p>
         
         
         <p id="AKad_7.22">
            yuktaṃ sakhi mahāśvete tava prāṇitum īdṛśam /<br />
            jīvitā devatābhis tvaṃ punas tatsaṃgamāśayā //
             <span class="ref">AKad_7.22</span></p>
         
         
         <p id="AKad_7.23">
            ahaṃ sarvaprakāraṃ tu vidhibhagnamanorathā /<br />
            karomi durbhagaiḥ prāṇaiḥ kiṃ kalyāṇabahiṣkṛtā //
             <span class="ref">AKad_7.23</span></p>
         
         
         <p id="AKad_7.24">
            madalekhe tathā kuryās tāto 'mbā ca kule sthitau /<br />
            madviyogopatāpena yathā na dhṛtim ujjhataḥ //
             <span class="ref">AKad_7.24</span></p>
         
         
         <p id="AKad_7.25">
            svayam evāsitavyaṃ tu madvāsabhavane tvayā /<br />
            yathā maṇigavākṣeṣu śerate noṇanābhayaḥ //
             <span class="ref">AKad_7.25</span></p>
         
         
         <p id="AKad_7.26">
            kumāras tatra citrastho mayaiva likhitaḥ svayam /<br />
            rakṣaṇīyo yathā nāstam eti citrasthito 'py asau //
             <span class="ref">AKad_7.26</span></p>
         
         
         <p id="AKad_7.27">
            śayanīyaśirobhāge ratnabhittiniveśitaḥ /<br />
            kāmadevapaṭaḥ kvāpi nikṣeptavyo vṛthārcitaḥ //
             <span class="ref">AKad_7.27</span></p>
         
         
         <p id="AKad_7.28">
            krīḍāparvatako deyaḥ praśāntāya tapasvine /<br />
            tatroṣitaṃ kumāreṇa na hi so 'nyasya śobhate //
             <span class="ref">AKad_7.28</span></p>
         
         
         <p id="AKad_7.29">
            dīrghikārāmamadhye me padminīkhaṇḍamaṇḍitā /<br />
            tatrāste kṛtavāstavyaṃ rājahaṃsakadambakam //
             <span class="ref">AKad_7.29</span></p>
         
         
         <p id="AKad_7.30">
            dhārāyantraiḥ prapūrṇā ca krīḍāvāpī tadantike /<br />
            snehān mayā svayaṃ siktam asti līlāvanaṃ navam //
             <span class="ref">AKad_7.30</span></p>
         
         
         <p id="AKad_7.31">
            tasmin kṛtanavodvāhā bakule mālatī mayā /<br />
            muktaḥ kaṅkaṇako nāsyā mocanīyas tvayaiva saḥ //
             <span class="ref">AKad_7.31</span></p>
         
         
         <p id="AKad_7.32">
            mayā putrīkṛtaś cāsāv aśokatarubālakaḥ /<br />
            vardhanīyaḥ svahastāmbusekaiḥ stanyapayonibhaiḥ //
             <span class="ref">AKad_7.32</span></p>
         
         
         <p id="AKad_7.33">
            gṛhe muhur apaśyantī mām asau capalekṣaṇā /<br />
            nūnaṃ hariṇikā cāste prāpayes tāṃ ca kānanam //
             <span class="ref">AKad_7.33</span></p>
         
         
         <p id="AKad_7.34">
            śukaḥ sa parihāso me kālinī sā ca śārikā /<br />
            yathā na kalahāyete tathā kuryāḥ pratikṣaṇam //
             <span class="ref">AKad_7.34</span></p>
         
         
         <p id="AKad_7.35">
            nityam eva madutsaṅgalālitā nakulāṅganā /<br />
            svāṅke śāyayitavyāsau yathā yāti na dūrataḥ //
             <span class="ref">AKad_7.35</span></p>
         
         
         <p id="AKad_7.36">
            kiṃ kāryam athavā gehe cintayā dīrghayānayā /<br />
            sampādaya citām āśu prajvalajjātavedasam //
             <span class="ref">AKad_7.36</span></p>
         
         
         <p id="AKad_7.37">
            keyūraka ciraṃ kiṃ mām atidīnām avekṣase /<br />
            uttiṣṭha cinu kāṣṭhāni samāhāra hutāśanam //
             <span class="ref">AKad_7.37</span></p>
         
         
         <p id="AKad_7.38">
            lāvaṇyāmbumayo dehaḥ kriyate katham agnisāt /<br />
            kumāram amum ādāya patāmi varam ambhasi //
             <span class="ref">AKad_7.38</span></p>
         
         
         <p id="AKad_7.39">
            kumāre mitraduḥkhena tatkṣaṇojjhitajīvite /<br />
            iyantam api jīvantī kālaṃ lajje 'ham ātmanā //
             <span class="ref">AKad_7.39</span></p>
         
         
         <p id="AKad_7.40">
            draṣṭavyāsi kadety evam abhidhāyaiva māṃ gataḥ /<br />
            seyaṃ cirayatīty evam adhunābhidadhīta saḥ //
             <span class="ref">AKad_7.40</span></p>
         
         
         <p id="AKad_7.41">
            iti kādambarīṃ sadyo maraṇavyavasāyinīm /<br />
            śiśirajyotirālokya kampamāna ivābhavat //
             <span class="ref">AKad_7.41</span></p>
         
         
         <p id="AKad_7.42">
            yena dugdhābdhikallolaplāvyamāna ivābhavat /<br />
            pravṛttadantavīṇaś ca sakalaḥ kanyakājanaḥ //
             <span class="ref">AKad_7.42</span></p>
         
         
         <p id="AKad_7.43">
            atha divyākṛtiḥ ko 'pi puruṣo gaganasthitaḥ /<br />
            garjadghanaghaṭādhīragambhīradhvanirabhyadhāt //
             <span class="ref">AKad_7.43</span></p>
         
         
         <p id="AKad_7.44">
            tvaṃ hi vatse mahāśvete pūrvamāśvāsitā mayā /<br />
            sthito madantike 'dyāpi puṇḍarīkastava priyaḥ //
             <span class="ref">AKad_7.44</span></p>
         
         
         <p id="AKad_7.45">
            candrāpīḍas tv ayaṃ kiñcitkālaṃ nidrāyamāṇavat /<br />
            atraivāvicalatkāntir āstāṃ kādambarīpriyaḥ //
             <span class="ref">AKad_7.45</span></p>
         
         
         <p id="AKad_7.46">
            anena hi punar labdhanirāpāyasthirāyuṣā /<br />
            gāḍhakaṇṭhagrahānandaḥ kādambaryāḥ kariṣyate //
             <span class="ref">AKad_7.46</span></p>
         
         
         <p id="AKad_7.47">
            bhavatyor ayam evāstu cittasampratyayo dṛḍhaḥ /<br />
            na sprakṣyati vikāro yad enaṃ bhūtasvabhāvajaḥ //
             <span class="ref">AKad_7.47</span></p>
         
         
         <p id="AKad_7.48">
            ity uktvā jyotiṣā tena sahasaiva tirodadhe /<br />
            savismayas tadā cābhūd akhilaḥ kanyakājanaḥ //
             <span class="ref">AKad_7.48</span></p>
         
         
         <p id="AKad_7.49">
            pattralekhā ca tenaiva jyotiṣo vacanena sā /<br />
            labdhasaṃjñā samutthāya gatvā ca tvaritaiḥ padaiḥ //
             <span class="ref">AKad_7.49</span></p>
         
         
         <p id="AKad_7.50">
            tam indrāyudhanāmānam aśvam ādāya kesarāt /<br />
            tenaiva sahitāgādham aviśan madhyam ambhasaḥ //
             <span class="ref">AKad_7.50</span></p>
         
         
         <p id="AKad_7.51">
            śaṅkiteva ca tāṃ vegayātāṃ taralikānvagāt /<br />
            sā dadarśa payomadhyād udgacchantaṃ kapiñjalam //
             <span class="ref">AKad_7.51</span></p>
         
         
         <p id="AKad_7.52">
            prasṛtya vyācacakṣe ha yathālokitamadbhutam /<br />
            tenāpi vismayastāsāṃ kanyānāṃ vavṛdhetarām //
             <span class="ref">AKad_7.52</span></p>
         
         
         <p id="AKad_7.53">
            atha bibhraj jaṭās tanvīḥ srutāmbukaṇadanturāḥ /<br />
            jalārdravalkalas tābhir adṛśyata kapiñjalaḥ //
             <span class="ref">AKad_7.53</span></p>
         
         
         <p id="AKad_7.54">
            svayam evopasṛtyāsau mahāśvetām abhāṣata /<br />
            rājaputry api nāmāyaṃ pratyabhijñāyate janaḥ //
             <span class="ref">AKad_7.54</span></p>
         
         
         <p id="AKad_7.55">
            ahaṃ kapiñjalas tasya vayasyo dayitasya te /<br />
            cirāgamanadaurātmyād upālabhyo 'smi na tvayā //
             <span class="ref">AKad_7.55</span></p>
         
         
         <p id="AKad_7.56">
            kādambaryā tvayā caitāḥ śrutāś candramaso giraḥ /<br />
            madīyam api vṛttāntam adhunā śṛṇutaṃ yuvām //
             <span class="ref">AKad_7.56</span></p>
         
         
         <p id="AKad_7.57">
            apy utkṣipya tathā nīte vayasye tena tatkṣaṇam /<br />
            ahaṃ gaganam utplutya tam evānusarann agām //
             <span class="ref">AKad_7.57</span></p>
         
         
         <p id="AKad_7.58">
            tato 'sau dūram utplutya praviśya śaśimaṇḍalam /<br />
            paścād eva praviṣṭaṃ mām avalokyedam abravīt //
             <span class="ref">AKad_7.58</span></p>
         
         
         <p id="AKad_7.59">
            kapiñjala mṛgāṅkaṃ māṃ viddhi so 'haṃ tavāmunā /<br />
            vayasyena vṛthā śapto hemakūṭagate tvayi //
             <span class="ref">AKad_7.59</span></p>
         
         
         <p id="AKad_7.60">
            voḍhavyā lokayātrā hi lokapālatayā mayā /<br />
            udito 'haṃ nije kāle tataḥ pravikiran karān //
             <span class="ref">AKad_7.60</span></p>
         
         
         <p id="AKad_7.61">
            ayaṃ madaṃśusaṃsparśapravṛddhādhikamanmathaḥ /<br />
            kaṇṭopāntagalaprāṇo rūkṣaṃ māṃ vīkṣya śaptavān //
             <span class="ref">AKad_7.61</span></p>
         
         
         <p id="AKad_7.62">
            yathādya virahārto 'hametya vyāpāditas tvayā /<br />
            mariṣyasi tathaiva tvamindo janmani janmani //
             <span class="ref">AKad_7.62</span></p>
         
         
         <p id="AKad_7.63">
            pratiśapto mayāpyeṣa tvam apy evaṃ mariṣyasi /<br />
            madvad evety anāgaskaśāpatāpoditakrudhā //
             <span class="ref">AKad_7.63</span></p>
         
         
         <p id="AKad_7.64">
            tataḥ pratanumanyor me paritāpa ivābhavat /<br />
            jāmātāyaṃ mahāśvetāsambandhād iti paśyataḥ //
             <span class="ref">AKad_7.64</span></p>
         
         
         <p id="AKad_7.65">
            kuryādapi pratīkāraṃ śvetaketurmahātapāḥ /<br />
            śarīramasya rakṣāmi sāmṛtair aham aṃśubhiḥ //
             <span class="ref">AKad_7.65</span></p>
         
         
         <p id="AKad_7.66">
            ity utkṣipya mayehāyam ānītas tvaṃ ca satvaram /<br />
            gatvā nivedayemaṃ tu vṛttāntaṃ śvetaketave //
             <span class="ref">AKad_7.66</span></p>
         
         
         <p id="AKad_7.67">
            iti candramaso vākyaṃ śrutvāhaṃ divamutpatan /<br />
            tvaritaprasṛtaḥ kañcidvaimānikamalaṅghayam //
             <span class="ref">AKad_7.67</span></p>
         
         
         <p id="AKad_7.68">
            sa ca mām aśapat kopād aśveneva tapobalāt /<br />
            tvayāhaṃ laṅghitas tasmād aśva eva bhaviṣyasi //
             <span class="ref">AKad_7.68</span></p>
         
         
         <p id="AKad_7.69">
            sa mayā praṇipatyoktaḥ suhṛc chokāndhacetasaḥ /<br />
            pramādān na tapodarpān mama tat saṃhara krudham //
             <span class="ref">AKad_7.69</span></p>
         
         
         <p id="AKad_7.70">
            sa tv abhāṣata datto 'yaṃ śāpo bhavati nānyathā /<br />
            tārāpīḍasya putrārtham ujjayinyāṃ tapasyataḥ //
             <span class="ref">AKad_7.70</span></p>
         
         
         <p id="AKad_7.71">
            rājño yāsyati putratvaṃ candramāḥ sanidarśanam /<br />
            puṇḍarīkastadīyasya śukanāsasya mantriṇaḥ //
             <span class="ref">AKad_7.71</span></p>
         
         
         <p id="AKad_7.72">
            tārāpīḍasutasyendorgantā vāhanatāṃ bhavān /<br />
            tasyāvasāne snātvaiva śāpasyānto bhaviṣyati //
             <span class="ref">AKad_7.72</span></p>
         
         
         <p id="AKad_7.73">
            tad ākarṇyārṇave tūrṇam apataṃ śāpamūrchitaḥ /<br />
            tato 'śvībhūta evāham udatiṣṭham ayonijaḥ //
             <span class="ref">AKad_7.73</span></p>
         
         
         <p id="AKad_7.74">
            smṛtis turagabhāve 'pi na me naṣṭā kadācana /<br />
            mamaivāyam ihānītaḥ kiṃnarānusṛtikramāt //
             <span class="ref">AKad_7.74</span></p>
         
         
         <p id="AKad_7.75">
            vīpsānvitaś ca śāpo 'yaṃ parasparam abhūt tayoḥ /<br />
            dvitīyajanmayogena tayor bhāvyam ato dhruvam //
             <span class="ref">AKad_7.75</span></p>
         
         
         <p id="AKad_7.76">
            tad gacchāmi yathāvṛttam ākhyātuṃ śvetaketave /<br />
            dvitīyajanmagrahaṇaṃ kva tayoś ceti veditum //
             <span class="ref">AKad_7.76</span></p>
         
         
         <p id="AKad_7.77">
            kapiñjalakathātas taṃ vaiśampāyanavigraham /<br />
            puṇḍarīkaṃ parijñāya mahāśvetānvatapyata //
             <span class="ref">AKad_7.77</span></p>
         
         
         <p id="AKad_7.78">
            dvitīye 'py aham evāsya jātā janmani mṛtyave /<br />
            śapto madanurakto 'sau mayeti vilalāpa sā //
             <span class="ref">AKad_7.78</span></p>
         
         
         <p id="AKad_7.79">
            kapiñjalas tadā tv evaṃ rudatīṃ tām avārayat /<br />
            abravīc cāvadhiḥ pūrṇaḥ prāyo duḥkhasya vartate //
             <span class="ref">AKad_7.79</span></p>
         
         
         <p id="AKad_7.80">
            alpenaiva hi kālena puṇḍarīkasya sasmitam /<br />
            akṣamālāṃ punaḥ pāṇipallave vinidhāsyasi //
             <span class="ref">AKad_7.80</span></p>
         
         
         <p id="AKad_7.81">
            kādambary api mādhuryamugdhasmitasudhāñcitaiḥ /<br />
            pramodayiṣyate sāndraiś candrāpīḍasya bhāṣitaiḥ //
             <span class="ref">AKad_7.81</span></p>
         
         
         <p id="AKad_7.82">
            kādambarī tam aprākṣīd bhagavan sā kva vartate /<br />
            pattralekheti sa tv āha mayā nājñāyi tadgatiḥ //
             <span class="ref">AKad_7.82</span></p>
         
         
         <p id="AKad_7.83">
            ity uktvodapatad vyoma romakūpāmbuvipruṣaḥ /<br />
            acchodabindusaṃdigdhāḥ kirann atha kapiñjalaḥ //
             <span class="ref">AKad_7.83</span></p>
         
         
         <p id="AKad_7.84">
            tasmin gate mahāśvetākādambaryau tathaiva tām /<br />
            saśokavismayotkampe kathayā ninyatur niśām //
             <span class="ref">AKad_7.84</span></p>
         
         
         <p id="AKad_7.85">
            mahāśvetākathāvṛtte tatrāpy adhikaniścayā /<br />
            kādambaryāḥ sthiraṃ citte sā pratyayam ajījanat //
             <span class="ref">AKad_7.85</span></p>
         
         
         <p id="AKad_7.86">
            aparedyur atha sphītasphaṭikopalavedikām /<br />
            hṛdyām āropya karpūratuṣārakaṇadanturaiḥ //
             <span class="ref">AKad_7.86</span></p>
         
         
         <p id="AKad_7.87">
            abhiṣicya jalaiḥ svacchair anulipya ca candanaiḥ /<br />
            ānarca candrāpīḍasya dehaṃ kādambarī ciram //
             <span class="ref">AKad_7.87</span></p>
         
         
         <p id="AKad_7.88">
            yadi satyo 'yam āśvāsaḥ sarvaṃ svastham athānyathā /<br />
            kva gato me tadā mṛtyur ity antar niścikāya sā //
             <span class="ref">AKad_7.88</span></p>
         
         
         <p id="AKad_7.89">
            jagāda ca mahāśvetām idānīṃ nanu na trape /<br />
            sakhīti vyāharantī tvāṃ duḥkhasabrahmacāriṇīm //
             <span class="ref">AKad_7.89</span></p>
         
         
         <p id="AKad_7.90">
            vidhinā vidadhānena samānasukhaduḥkhatām /<br />
            āvayoś cirasaṃrūḍhaṃ sakhīprema na dūṣitam //
             <span class="ref">AKad_7.90</span></p>
         
         
         <p id="AKad_7.91">
            tataḥ prabhṛti sā mūrtim arcayantyāsta tāpasī /<br />
            candrāpīḍasya candrārdhacūḍasyeva divāniśam //
             <span class="ref">AKad_7.91</span></p>
         
         
         <p id="AKad_7.92">
            divaseṣv atha gacchatsu nirvikāraśarīratām /<br />
            candrāpīḍasya paśyantī sthirām āśāṃ babandha sā //
             <span class="ref">AKad_7.92</span></p>
         
         
         <p id="AKad_7.93">
            tataḥ senānyamā hūya balāhakam abhāṣata /<br />
            viditas tava sarvo 'rtho vṛttānto bahuvismayaḥ //
             <span class="ref">AKad_7.93</span></p>
         
         
         <p id="AKad_7.94">
            dehakāntyavināśena jātaḥ sampratyayaś ca naḥ /<br />
            arhasy ujjayinīṃ gantuṃ prabhor āśvāsakāraṇāt //
             <span class="ref">AKad_7.94</span></p>
         
         
         <p id="AKad_7.95">
            so 'bravīd devi tatrānyaṃ prajñātaṃ prahiṇomy aham /<br />
            yuvarājam ihotsṛjya na gantuṃ svayam utsahe //
             <span class="ref">AKad_7.95</span></p>
         
         
         <p id="AKad_7.96">
            tatas tvaritako nāma rājño nikaṭasevakaḥ /<br />
            prahitas tena lekhaś ca svahastalikhitākṣaraḥ //
             <span class="ref">AKad_7.96</span></p>
         
         
         <p id="AKad_7.97">
            sa gatvojjayinīṃ prāpya sarvaṃ rājñe nyavedayat /<br />
            rājā sāntaḥpurāmātyas tad aśrauṣīd yathākramam //
             <span class="ref">AKad_7.97</span></p>
         
         
         <p id="AKad_7.98">
            tatas tanayahṛdbhaṅgaśrutivyāmūḍhacetanaḥ /<br />
            uttarasmiṃś ca vṛttānte na dṛḍhapratyayo 'bhavat //
             <span class="ref">AKad_7.98</span></p>
         
         
         <p id="AKad_7.99">
            śukanāsas tu taṃ prāha karmavaicitryavedinaḥ /<br />
            śrutetihāsaśāstrasya deva ko 'tra tava bhramaḥ //
             <span class="ref">AKad_7.99</span></p>
         
         
         <p id="AKad_7.100">
            devatānām ṛṣīṇāṃ ca martyadehaparigrahaḥ /<br />
            śrūyate hi purāṇeṣu smṛtāv api ca paṭhyate //
             <span class="ref">AKad_7.100</span></p>
         
         
         <p id="AKad_7.101">
            citrāś cātiśayāḥ puṃsām amānuṣajanocitāḥ /<br />
            kim apy alaukikaṃ bījam anumāpayituṃ kṣamāḥ //
             <span class="ref">AKad_7.101</span></p>
         
         
         <p id="AKad_7.102">
            kumāraś ca guṇair indor atidūraṃ na bhidyate /<br />
            sā kāntir ākṛtiḥ śaktiḥ kva dṛṣṭā cānyamānuṣe //
             <span class="ref">AKad_7.102</span></p>
         
         
         <p id="AKad_7.103">
            svapne devīmukhe dṛṣṭaś candramās tu viśaṃs tvayā /<br />
            mayā ca puṇḍarīkāṅkā brāhmaṇī samadṛśyata //
             <span class="ref">AKad_7.103</span></p>
         
         
         <p id="AKad_7.104">
            śāpa eva tayor āsīd āvayos tu paro varaḥ /<br />
            devatāḥ putratāṃ yānti yadgṛhe martyadharmiṇām //
             <span class="ref">AKad_7.104</span></p>
         
         
         <p id="AKad_7.105">
            kapiñjalaḥ punas tādṛg aviluptagatir divi /<br />
            ācakṣīta kathaṃ mithyā turago nu kva tādṛśaḥ //
             <span class="ref">AKad_7.105</span></p>
         
         
         <p id="AKad_7.106">
            idaṃ kvānyatra dṛṣṭaṃ vā jīvitenojjhito 'pi yaḥ /<br />
            pañcabhūtātmako dehaḥ sa yad eti na vikriyām //
             <span class="ref">AKad_7.106</span></p>
         
         
         <p id="AKad_7.107">
            brūyāttvaritako mithyā likhenmithyā balāhakaḥ /<br />
            suparīkṣitabhṛtyasya neyaṃ śaṅkā tavocitā //
             <span class="ref">AKad_7.107</span></p>
         
         
         <p id="AKad_7.108">
            vidadhatamasamollasatpramodaṃ jagad acirād avalokayiṣyasi tvam /<br />
            śaśinam iva vidhuntudena muktaṃ vyapagataśāpakadarthanaṃ kumāram //
             <span class="ref">AKad_7.108</span></p>
         
         
         <p id="AKad_7.109">
            iti mantrivacāṃsi śṛṇvato 'pi svasutasnehavisaṃsthulasya rājñaḥ /<br />
            na dhṛtiṃ pratipadyate sma ceto gamane ca vyavasāyam ālalambe //
             <span class="ref">AKad_7.109</span></p>
         
         
         <p id="AKad_7.110">
            atha saha mahiṣībhir bāṣpapūrṇekṣaṇābhir nijasacivasameto 'gacchadacchodatīram /<br />
            śithilitasakalāsthaḥ pārthivas taṃ ca yāntaṃ janapadapuralokaḥ sarva evānvagacchat
            //
             <span class="ref">AKad_7.110</span></p>
         
         
         <p id="AKad_7.111">
            tasmin gate 'tha vijanāpaṇavīthikāntā kāntārabhūr iva tadojjayinī babhūva /<br />
            yāte divaṃ sakalalokamanobhirāme rāme yathā hatasamṛddhir abhūd ayodhyā //
             <span class="ref">AKad_7.111</span></p>
         
         
         <p id="AKad_7.112">
            gatvā nṛpaḥ sutam avekṣya ciraṃ ruditvā tat tad vilapya saha tatra vilāsavatyā /<br />
            utsṛjya rājyavibhavaṃ yativad vyadhatta tatraiva valkaladharaḥ sthitim adya tāvat
            //
             <span class="ref">AKad_7.112</span></p>
         
         
         <p id="AKad_7.113">
            ity uktvā kṛtajṛmbhikaḥ kṣaṇam iva sthitvācacakṣe punar jābalir bhagavān aho bata
            rasād dīrghā kathā varṇitā /<br />
            tadyo 'sau śukanāsasūnur anayā śapto mahāśvetayā vaiśampāyana eṣa so 'dya śukatāṃ
            tenāgataḥ karmaṇā //
             <span class="ref">AKad_7.113</span></p>
         
         
         <p id="AKad_7.114">
            api cāvinayena kopitaḥ śukanāso 'sya pitā yad abravīt /<br />
            śuka eva vṛthā sa pāṭhitaḥ phalitaṃ tac ca vaco 'dya śāpavat //
             <span class="ref">AKad_7.114</span></p>
         
         
         <p id="AKad_7.115">
            śrutvaitāṃ tu kathāṃ tapodhanagaṇaiḥ pṛṣṭaḥ punar vismitaiḥ ko hetur bhagavan yad
            asya madanas tāvān muner apy abhūt /<br />
            jābāliḥ punar āha nanv abhihitaṃ strīvīryataḥ kevalād utpanno 'yam ato rajasvalatayā
            nārīsvabhāvo 'bhavat //
             <span class="ref">AKad_7.115</span></p>
         
         
         <p id="AKad_7.116">
            viratavacasi tasminn etad uktvā maharṣau rajanir api samāptiṃ sā kathāvat prapede
            /<br />
            tadanu munijanenākāri pūrvāhṇasaṃdhyāsamayasamuciteṣu dhyānakāryeṣu siddhiḥ //
             <span class="ref">AKad_7.116</span></p>
         
         
         <p>iti śrīvipaścidvarāgragaṇyācāryaśrībhaṭṭajayantasūnor abhinandasya kṛtau kādambarīkathāsāre
            saptamaḥ sargaḥ</p>
         
         
         
         
         
         <h3>aṣṭamaḥ sargaḥ</h3>
         
         
         <p id="AKad_8.1">
            atha māṃ śrutajābāliproktākhilakathākramam /<br />
            aspṛśad bālabhāve 'pi prāgjanmacaritasmṛtiḥ //
             <span class="ref">AKad_8.1</span></p>
         
         
         <p id="AKad_8.2">
            śvetaketusuto bhūtvā śukanāsasuto 'bhavam /<br />
            sa vaiśampāyano 'dyāhaṃ jātaḥ putraḥ patattriṇaḥ //
             <span class="ref">AKad_8.2</span></p>
         
         
         <p id="AKad_8.3">
            mama jātasmṛter vyaktā prāvartata sarasvatī /<br />
            svayaṃ prāgjanmavidyāś ca hṛdayaṃ pratipedire //
             <span class="ref">AKad_8.3</span></p>
         
         
         <p id="AKad_8.4">
            yathaiva cānye saṃskārāḥ prāktanā mām upāgaman /<br />
            mahāśvetānurāgo 'pi tathaiva samupāgamat //
             <span class="ref">AKad_8.4</span></p>
         
         
         <p id="AKad_8.5">
            athābhyadhikahārītasnehasaṃvardhitaḥ kramāt /<br />
            gaganākramaṇe śaktim avāpaṃ jātapakṣatiḥ //
             <span class="ref">AKad_8.5</span></p>
         
         
         <p id="AKad_8.6">
            divaseṣv atha gacchatsu śanair ārūḍhayauvanaḥ /<br />
            gantum aicchaṃ mahāśvetāśramaṃ taddarśanotsukaḥ //
             <span class="ref">AKad_8.6</span></p>
         
         
         <p id="AKad_8.7">
            acintayaṃ ca janmedaṃ vihagasyāpi yātu me /<br />
            mahāśvetāśramopānte tarukoṭaraśāyinaḥ //
             <span class="ref">AKad_8.7</span></p>
         
         
         <p id="AKad_8.8">
            ekadā tv atha jābāler āśramaṃ samupāgamat /<br />
            tātājñayā suhṛtsnehaparādhīnaḥ kapiñjalaḥ //
             <span class="ref">AKad_8.8</span></p>
         
         
         <p id="AKad_8.9">
            sa ca papraccha hārītaṃ kva vaiśampāyanaḥ śukaḥ /<br />
            utpannapratyabhijño 'ham ayam asmīty avādiṣam //
             <span class="ref">AKad_8.9</span></p>
         
         
         <p id="AKad_8.10">
            tataś ciram arodīt sa svavakṣasi nidhāya mām /<br />
            vayasyapuṇḍarīkasya dhig iyaṃ vartate daśā //
             <span class="ref">AKad_8.10</span></p>
         
         
         <p id="AKad_8.11">
            mayāpi rudatokto 'sau kiṃ rodiṣi kapiñjala /<br />
            tvayāpi matkṛte dṛṣṭā sakhe kaṣṭatarā daśā //
             <span class="ref">AKad_8.11</span></p>
         
         
         <p id="AKad_8.12">
            kva heṣā kva japābhyāsaḥ kva paryāṇaṃ kva valkalam /<br />
            kvopavītaṃ kva vā valgā kva muniḥ kva turaṅgamaḥ //
             <span class="ref">AKad_8.12</span></p>
         
         
         <p id="AKad_8.13">
            tataḥ kṣaṇam iva sthitvā tātasaṃdeśam abravīt /<br />
            kapiñjalaḥ samāsena punar gamanasatvaraḥ //
             <span class="ref">AKad_8.13</span></p>
         
         
         <p id="AKad_8.14">
            tātas tvām ādideśaivaṃ vatsa doṣas tavātra kaḥ /<br />
            rajovikṛtayo yuktāḥ śuddhastrībījajanmanām //
             <span class="ref">AKad_8.14</span></p>
         
         
         <p id="AKad_8.15">
            alpāyuṣaṃ viditvāpi jāte tvayi na yan mayā /<br />
            kṛtā pratikriyā tatra tadālasyaṃ hi māmakam //
             <span class="ref">AKad_8.15</span></p>
         
         
         <p id="AKad_8.16">
            adyāyuṣkāmayāgas tu prastutaḥ sa samāpyate /<br />
            na yāvad bhavatā tāvan na gantavyam itaḥ kvacit //
             <span class="ref">AKad_8.16</span></p>
         
         
         <p id="AKad_8.17">
            ahaṃ tvadantike sthātum icchann api nivāritaḥ /<br />
            tātena tatra karmaikadeśaleśāṅgatāṃ gataḥ //
             <span class="ref">AKad_8.17</span></p>
         
         
         <p id="AKad_8.18">
            ity ākhyāya pariṣvajya kriyābhyāvartanena mām /<br />
            krameṇāmantrya sa munīn pratasthe divam utpatan //
             <span class="ref">AKad_8.18</span></p>
         
         
         <p id="AKad_8.19">
            gṛhītatātādeśo 'pi kāle gacchaty ahaṃ balāt /<br />
            nīto vāritavāmena kāmena vaśam ātmanaḥ //
             <span class="ref">AKad_8.19</span></p>
         
         
         <p id="AKad_8.20">
            anubhūya ciraṃ tatra citrāḥ smarabibhīṣikāḥ /<br />
            akārṣaṃ dhiyam utkrāntagurvājño gamanaṃ prati //
             <span class="ref">AKad_8.20</span></p>
         
         
         <p id="AKad_8.21">
            ekadā tv āśramaṃ śūnyaṃ vīkṣya nirgatatāpasam /<br />
            ekākī sahasoḍḍīya prasthito 'smy uttarāṃ diśam //
             <span class="ref">AKad_8.21</span></p>
         
         
         <p id="AKad_8.22">
            adūroḍḍīna evāham anabhyastādhvalaṅghanaḥ /<br />
            krāntas tṛṣā ca klāntyā ca jalaṃ kvacid atarkayam //
             <span class="ref">AKad_8.22</span></p>
         
         
         <p id="AKad_8.23">
            tataḥ kvāpi payaḥ pītvā kiñcid ādaśya cañcunā /<br />
            viśrāntaye 'viśaṃ śrāntas taroḥ kasyāpi koṭare //
             <span class="ref">AKad_8.23</span></p>
         
         
         <p id="AKad_8.24">
            kṣaṇaṃ tatra niṣaṇṇasya tadā me nidrayā manaḥ /<br />
            gāḍhayā pāśapaṅktyā ca śarīrakam agṛhyata //
             <span class="ref">AKad_8.24</span></p>
         
         
         <p id="AKad_8.25">
            atha suptotthito 'paśyam agrato nātidūragam /<br />
            kṛtārtham iva mātaṅgayuvānaṃ mama bandhanāt //
             <span class="ref">AKad_8.25</span></p>
         
         
         <p id="AKad_8.26">
            ākṛtyā karmaṇā cāsya samarthyāpiśitārthitām /<br />
            prārthanāpeśalaṃ kiñcid ātmamokṣārtham abhyadhām //
             <span class="ref">AKad_8.26</span></p>
         
         
         <p id="AKad_8.27">
            bhadra saumyākṛtis tvaṃ hi na māṃsārthīva dṛśyase /<br />
            na hi māṃsārthino yuktaṃ nidrāchedapratīkṣaṇam //
             <span class="ref">AKad_8.27</span></p>
         
         
         <p id="AKad_8.28">
            tad unmuñcatu māṃ bhadraḥ sukhaṃ yāmi yathepsitam /<br />
            mayā baddhena ko 'rthas te kā vimuktena vā kṣatiḥ //
             <span class="ref">AKad_8.28</span></p>
         
         
         <p id="AKad_8.29">
            so 'bravīn na svatantreṇa gṛhīto 'si mayā śuka /<br />
            prathitas tvaṃ hi jālāber āśrame suciraṃ sthitaḥ //
             <span class="ref">AKad_8.29</span></p>
         
         
         <p id="AKad_8.30">
            sa tvaṃ gato mama svāmiduhituḥ karṇagocaram /<br />
            tanniyogād gṛhīto 'si katham unmucyase mayā //
             <span class="ref">AKad_8.30</span></p>
         
         
         <p id="AKad_8.31">
            punar ākhyām amuṃ saumya yuvāsi smaravedanām /<br />
            jānāsi na priyotkaṇṭhākṛṣṭaṃ māṃ roddhum arhasi //
             <span class="ref">AKad_8.31</span></p>
         
         
         <p id="AKad_8.32">
            so 'bhāṣata na bhṛtyena taruṇenāpi śāsanam /<br />
            svāmino 'laṅghanīyaṃ tat kathaṃ tvāṃ tyaktum utsahe //
             <span class="ref">AKad_8.32</span></p>
         
         
         <p id="AKad_8.33">
            avocaṃ punar apy enaṃ śāpāj jātismaro muniḥ /<br />
            śukībhūto 'smi māṃ muñca paraṃ puṇyam avāpsyasi //
             <span class="ref">AKad_8.33</span></p>
         
         
         <p id="AKad_8.34">
            sa tvāha nāhaṃ jānāmi muniṃ gandharvameva vā /<br />
            rākṣasaṃ vā piśācaṃ vā nīta evāsi pakvaṇam //
             <span class="ref">AKad_8.34</span></p>
         
         
         <p id="AKad_8.35">
            ity uktvādāya pāṇau mām anaiṣīt pakvaṇaṃ balāt /<br />
            prāveśayac ca caṇḍālakumārīveśma kaśmalam //
             <span class="ref">AKad_8.35</span></p>
         
         
         <p id="AKad_8.36">
            dṛṣṭvā tadārdragomāṃsavasāsṛkpaṅkapicchalam /<br />
            procchalatkrimi matprāṇair utkrāntam iva durbhagaiḥ //
             <span class="ref">AKad_8.36</span></p>
         
         
         <p id="AKad_8.37">
            atha mātaṅgakanyāyai sa mām asyai nyavedayat /<br />
            svāminy ayam ihānītaḥ sa vaiśampāyanaḥ śukaḥ //
             <span class="ref">AKad_8.37</span></p>
         
         
         <p id="AKad_8.38">
            sākūtam iva māṃ vīkṣya snehabāṣpārdrayā dṛśā /<br />
            kṣaṇaṃ vakṣasi dhṛtvaiṣā nyakṣipad baddhapañjare //
             <span class="ref">AKad_8.38</span></p>
         
         
         <p id="AKad_8.39">
            tato 'timahatā cakre śokena hṛdi me padam /<br />
            munir bhūtvādya caṇḍālyā ahaṃ krīḍāśukaḥ sthitaḥ //
             <span class="ref">AKad_8.39</span></p>
         
         
         <p id="AKad_8.40">
            vyaktāṃ vidadhatā vācaṃ jātiṃ smarayatā nijām /<br />
            aho jābālinā divyadṛṣṭināpakṛtaṃ mama //
             <span class="ref">AKad_8.40</span></p>
         
         
         <p id="AKad_8.41">
            aho bata mahat kaṣṭam aviṣahyam upasthitam /<br />
            brāhmaṇena mayā neyaḥ kālaś caṇḍālaveśmani //
             <span class="ref">AKad_8.41</span></p>
         
         
         <p id="AKad_8.42">
            bhavatvanaśanenaiva tyajāmi hatajīvitam /<br />
            tāḍyamāno 'pi nāśnāmi na vācaṃ visṛjāmi ca //
             <span class="ref">AKad_8.42</span></p>
         
         
         <p id="AKad_8.43">
            evamudvejitaiṣā māṃ hanyādvā yadi vā tyajet /<br />
            bhavaty ubhayathāpy eṣa panthāḥ śreyaskaro mama //
             <span class="ref">AKad_8.43</span></p>
         
         
         <p id="AKad_8.44">
            ity upārūḍhasaṃkalpam upāhṛtaphalodakā /<br />
            eṣā caṇḍālakanyā mām ākhyan madhurayā girā //
             <span class="ref">AKad_8.44</span></p>
         
         
         <p id="AKad_8.45">
            phalāny aśāna pānīyam upayuṅkṣva kim īkṣase /<br />
            bhagnamaunavrato 'py adya kiṃ maunam avalambase //
             <span class="ref">AKad_8.45</span></p>
         
         
         <p id="AKad_8.46">
            munir jātismaro 'si tvaṃ yadi ko 'pi tathāpi te /<br />
            tiryagjātyucitā prāṇavṛttir evādya saṃmatā //
             <span class="ref">AKad_8.46</span></p>
         
         
         <p id="AKad_8.47">
            na tiryagadhikāraṃ hi śāstraṃ śāstravido viduḥ /<br />
            tiraścāṃ kva ca saṃskārāś cauḍopanayanādayaḥ //
             <span class="ref">AKad_8.47</span></p>
         
         
         <p id="AKad_8.48">
            bhakṣyābhakṣyavicārādi yadi cādya cikīrṣasi /<br />
            tat kim ucchiṣṭaśaucādi nāśrame 'py āśritaṃ tvayā //
             <span class="ref">AKad_8.48</span></p>
         
         
         <p id="AKad_8.49">
            āpatkāle dvijātīnām apy anāśyaṃ na vidyate /<br />
            hastād asmākam ādatta viśvāmitraḥ śvajāghanīm //
             <span class="ref">AKad_8.49</span></p>
         
         
         <p id="AKad_8.50">
            kṛtadvitropavāso 'pi jihāsur iva jīvitam /<br />
            lakṣyase vatsa mā maivaṃ kṛthā bhuṅkṣva phalodakam //
             <span class="ref">AKad_8.50</span></p>
         
         
         <p id="AKad_8.51">
            ity acaṇḍālasadṛśair vākyair astrījanocitaiḥ /<br />
            tasyā vismayamāno 'haṃ ciram evam acintayam //
             <span class="ref">AKad_8.51</span></p>
         
         
         <p id="AKad_8.52">
            nūnam eṣā na caṇḍālī madvat kenāpi karmaṇā /<br />
            manye gatim imāṃ prāptā madarthenaiva vā punaḥ //
             <span class="ref">AKad_8.52</span></p>
         
         
         <p id="AKad_8.53">
            bibharty urasi māteva paśyati snigdhayā dṛśā /<br />
            vakti caivam ato 'muṣyāḥ karomi vacanaṃ varam //
             <span class="ref">AKad_8.53</span></p>
         
         
         <p id="AKad_8.54">
            iti matvāsṛjaṃ vācam abhavaṃ bhojanonmukhaḥ /<br />
            abhojayac ca mām eṣā jananīva dine dine //
             <span class="ref">AKad_8.54</span></p>
         
         
         <p id="AKad_8.55">
            tattvam asyāḥ parijñātum anvahaṃ prārthanāṃ vyadhām /<br />
            na tv eṣā prārthyamānāpi nijaṃ rūpam adīdṛśat //
             <span class="ref">AKad_8.55</span></p>
         
         
         <p id="AKad_8.56">
            nityam āśaṅkamāno 'ham etāṃ kām api devatām /<br />
            poṣyamāṇo 'nayā kālam anaiṣaṃ tatra pakvaṇe //
             <span class="ref">AKad_8.56</span></p>
         
         
         <p id="AKad_8.57">
            ekadā ca triyāmānte parityakto 'smi nidrayā /<br />
            adrākṣaṃ pakvaṇaṃ sarvam āryaprāyajanāvṛtam //
             <span class="ref">AKad_8.57</span></p>
         
         
         <p id="AKad_8.58">
            ātmānaṃ ca navodārahemapañjaravarṇitam /<br />
            kanyakām īdṛśīṃ caitāṃ dṛṣṭā devena yādṛśī //
             <span class="ref">AKad_8.58</span></p>
         
         
         <p>yugalakam</p>
         
         
         <p id="AKad_8.59">
            tat ko 'haṃ kim ahaṃ tatra rakṣitaś ciram enayā /<br />
            kasya hetor ihānīta iti rājan na vedmy aham //
             <span class="ref">AKad_8.59</span></p>
         
         
         <p id="AKad_8.60">
            ity ākarṇya kathām etāṃ vaiśampāyanavarṇitām /<br />
            sa rājā śūdrakaḥ śayyāgṛhād aṅganam āgamat //
             <span class="ref">AKad_8.60</span></p>
         
         
         <p id="AKad_8.61">
            sasambhramaṃ ca nirgatya tūrṇam ānāyayat punaḥ /<br />
            āsthānāvasare dṛṣṭāṃ tāṃ mātaṅgakumārikām //
             <span class="ref">AKad_8.61</span></p>
         
         
         <p id="AKad_8.62">
            atha sā praviśya vitatena tejasā dadatīva dikṣu śaradinducandrikām /<br />
            jitāraveṇuravabhinnavallakīdhvaninā svareṇa gadituṃ pracakrame //
             <span class="ref">AKad_8.62</span></p>
         
         
         <p id="AKad_8.63">
            he rohiṇīramaṇa sarvakalāniketa tārāpate rajaninātha sudhānidhāna /<br />
            kādambarīrasaguṇeṣu nibaddhabhāvam ātmānam arpitaśarīram anusmarendoḥ //
             <span class="ref">AKad_8.63</span></p>
         
         
         <p id="AKad_8.64">
            māṃ ca viddhi śaśaketana śriyaṃ sāham asya jananī durātmanaḥ /<br />
            pūrvaceṣṭitam avaitv ato bhavān ity amuṃ tava samīpam ānayam //
             <span class="ref">AKad_8.64</span></p>
         
         
         <p id="AKad_8.65">
            ayam api guruśāsanāṃ vilaṅghya smaraparatantramanāḥ prayātukāmaḥ /<br />
            avinayapariśaṅkinā tadānīm avikalayogadṛśā vyaloki pitrā //
             <span class="ref">AKad_8.65</span></p>
         
         
         <p id="AKad_8.66">
            tasyājñayaivam anubhāvayituṃ vipākam āsannam eva guruśāsanalaṅghanasya /<br />
            atrāvatīrya vipine janasaṅgabhītyā mātaṅgabhaṅgim avalambya tathā sthitāsmi //
             <span class="ref">AKad_8.66</span></p>
         
         
         <p id="AKad_8.67">
            gacchantam enaṃ viniyamya pāśais tīvrāṇi duḥkhāny anubhāvayantī /<br />
            śāpāvasānaṃ yuvayoḥ kratoś ca samāptim āsaṃ ciram īkṣamāṇā //
             <span class="ref">AKad_8.67</span></p>
         
         
         <p id="AKad_8.68">
            muner avabhṛthāvadhiḥ pitur amuṣya siddhaḥ kratuḥ kṛtas tvam api saṃsmṛtasvatanur
            adya tacchāsanāt /<br />
            tadujjhitamalīmasedṛśaśarīrayogau yuvāṃ nijena vapuṣādhunānubhavatāṃ priyāsaṃgamam
            //
             <span class="ref">AKad_8.68</span></p>
         
         
         <p id="AKad_8.69">
            ity uktvoccair gamanarabhasapraślathībhūtabandhasragvisrastaiḥ kusumavidalair arcayitveva
            pṛthvīm /<br />
            dikcakraṃ ca pracalaraśanānūpurotthair ninādair āmantryeva drutam udapatad dyām asau
            divyakāntiḥ //
             <span class="ref">AKad_8.69</span></p>
         
         
         <p id="AKad_8.70">
            svatanukāntitiraskṛtacandrikāṃ gaganam utpatitām avalokya tām /<br />
            suciram ūrdhvaniveśitalocanaḥ kam api vismayam āpa jano 'khilaḥ //
             <span class="ref">AKad_8.70</span></p>
         
         
         <p id="AKad_8.71">
            athāsya rājño hṛdi śūdrakasya nirastadhairyādiguṇaprabandhaḥ /<br />
            kādambarīsaṃsmaraṇānubandhalabdhāvakāśo madano jajṛmbhe //
             <span class="ref">AKad_8.71</span></p>
         
         
         <p id="AKad_8.72">
            na rājalakṣmīṃ bahu manyate sma norvīṃ na kīrtīṃ na sarasvatīṃ ca /<br />
            sa tadrasakṣība ivālalambe kādambarīm eva nitāntam antaḥ //
             <span class="ref">AKad_8.72</span></p>
         
         
         <p id="AKad_8.73">
            parāṅmukhaḥ sparśaraseṣv ajasraṃ nādatta karṇau madhure 'pi sa dhvanau /<br />
            jagāma nirlakṣyaniviṣṭalocanaḥ krameṇa sarvendriyavṛttiśūnyatām //
             <span class="ref">AKad_8.73</span></p>
         
         
         <p id="AKad_8.74">
            na guror upadeśam agrahīd bubudhe vastu tato na mūḍhadhīḥ /<br />
            yatate sma na tasya siddhaye na parispanditum apy apārayat //
             <span class="ref">AKad_8.74</span></p>
         
         
         <p id="AKad_8.75">
            bhūtābhibhūta iva mūḍha iva krameṇa niḥsaṃjñatāṃ virahavedanayopanītaḥ /<br />
            muktvā manobhavarujaṃ suciraṃ sa rājā prāṇān mumoca sahasaiva vihaṅgamo 'pi //
             <span class="ref">AKad_8.75</span></p>
         
         
         <p id="AKad_8.76">
            jīvātmakaṃ cāndramasaṃ ca tejaḥ kṛtāspadaṃ tasya tanau yadāsīt /<br />
            tad eva saṃkrānamathānyadehe citrā hi viśvaprakṛter vikārāḥ //
             <span class="ref">AKad_8.76</span></p>
         
         
         <p id="AKad_8.77">
            atrāntare citrarathātmajāyās tanuṃ priyasyānvaham arcayantyāḥ /<br />
            tathaiva kālaḥ sumahānagacchad āchodatīre tapasi sthitāyāḥ //
             <span class="ref">AKad_8.77</span></p>
         
         
         <p id="AKad_8.78">
            atha madhusamaye vijṛmbhite sā madanamahotsavavāsare sarāgam /<br />
            malayajaghanasārahārapuṣpais tanum atimātram alañcakāra bhartuḥ //
             <span class="ref">AKad_8.78</span></p>
         
         
         <p id="AKad_8.79">
            taṃ vīkṣya tāpasadṛśāpi tadā jagāma kāmasya gocaram asau madhujṛmbhitasya /<br />
            ekākinī sapad dikṣu nidhāya cakṣuḥ kāntaṃ svapantam iva nirbharamāliliṅga //
             <span class="ref">AKad_8.79</span></p>
         
         
         <p id="AKad_8.80">
            candrāpīḍaṃ sā ca jagrāha gāḍhaṃ kaṇṭhasthāne jīvitaṃ ca prapede /<br />
            tenāpūrvāṃ sā samullāsalakṣmīm induspṛṣṭā sindhuveleva bheje //
             <span class="ref">AKad_8.80</span></p>
         
         
         <p id="AKad_8.81">
            śilāśayyāṃ tyaktvā tadanu cirasuptotthita iva kṣaṇaṃ sthitvā jṛmbhālasavadanam unmīlya
            nayane /<br />
            tataś candrāpīḍaḥ prahatamurajadhvānapaṭunā svareṇa svenaiva smitamadhuram āha priyatamām
            //
             <span class="ref">AKad_8.81</span></p>
         
         
         <p id="AKad_8.82">
            tvagamṛtaprabhave 'psarasāṃ kule sutanu janma samarthitavaty asi /<br />
            yad amunā parirambhalavena te sapadi jīvitam āpad ayaṃ janaḥ //
             <span class="ref">AKad_8.82</span></p>
         
         
         <p id="AKad_8.83">
            mām anvabībhavad imām iyatīm avasthāṃ śāpaḥ kalaṅka iva kāntiharo dvitīyaḥ /<br />
            tvadviprayogakṛta eva babhūva tāpas tanvaṅgi śūdrakatanor api mṛtyave me //
             <span class="ref">AKad_8.83</span></p>
         
         
         <p id="AKad_8.84">
            saṃrakṣitā tanur iyaṃ tu tava priyeti śāpaḥ kṛśodari virāmam avāpa pāpaḥ /<br />
            adyaprabhṛty akhilam eva hi candralokaṃ śādhi svapādakṛtamudram imaṃ ca lokam //
             <span class="ref">AKad_8.84</span></p>
         
         
         <p id="AKad_8.85">
            sakhyāḥ priyaṃ pitṛtapobhir avāptadivyajīvaṃ kapiñjalakarārpitapāṇipadmam /<br />
            manmaṇḍalād avatarantam akhaṇḍakāntim āpāṇḍugaṇḍam avalokaya puṇḍarīkam //
             <span class="ref">AKad_8.85</span></p>
         
         
         <p id="AKad_8.86">
            kautūhalāt saha mayaiva gatendulokam ālokayiṣyasi kadācana pattralekhām /<br />
            kāpi priye sahacarī mama sā tatastyā mā te 'dya bhūt tadanavāptikṛto viṣādaḥ //
             <span class="ref">AKad_8.86</span></p>
         
         
         <p id="AKad_8.87">
            śrutveti tasya giram utsukatāṃ gatāsau romāñcakañcukamakṛtrimam udvahantī /<br />
            kādambarī caraṇayor nipapāta patyur ānandabāṣpakaṇaśīkaritekṣaṇaśrīḥ //
             <span class="ref">AKad_8.87</span></p>
         
         
         <p id="AKad_8.88">
            utthāya tvaritopasṛtya ca mahāśvetāṃ pariṣvajya sā pratyakṣīkṛtapuṇḍarīkapadavīṃ kṛtvā
            ca labdhotsavām /<br />
            diṣṭyā vardhayituṃ nyayuṅkta rabhasenāhūya keyūrakaṃ tārāpīḍatapovane parijanaṃ pitror
            gṛhe cāparam //
             <span class="ref">AKad_8.88</span></p>
         
         
         <p id="AKad_8.89">
            tārāpīḍaḥ kṛśapariṇato 'py āyayau tatra tūrṇasānandāntaḥpuraparijanāmātyavargānuyātaḥ
            /<br />
            tasmin kāle sakhisahacaraḥ puṇḍarīko 'pi nākāt kiñcillajjāvanatavadano vallabhāṃ svām
            upetaḥ //
             <span class="ref">AKad_8.89</span></p>
         
         
         <p id="AKad_8.90">
            candrāpīḍaḥ svām api jānann atha mūrtiṃ tārāpīḍaṃ putravad eva praṇanāma /<br />
            tadvat taṃ ca praśrayaśīlaḥ śukanāsaṃ dattānando 'vandata sarvāś ca janitrīḥ //
             <span class="ref">AKad_8.90</span></p>
         
         
         <p id="AKad_8.91">
            māyā dhātur iyaṃ bhaved bhagavataḥ kiṃ śvetaketor idaṃ sāmarthyaṃ tapasām athendumahasām
            atrendrajālāyitam /<br />
            vaiśampāyana ity avedi yad asāv eko 'pi tadbandhubhir yac cāsau sa tu puṇḍarīka iti
            te tasmin bhave saṃsthitāḥ //
             <span class="ref">AKad_8.91</span></p>
         
         
         <p id="AKad_8.92">
            sa puṇḍarīko munir apy apaśyad ātmānam antaḥ śukanāsaputram /<br />
            praṇamya bhūmau pitaraṃ krameṇa manoramādyā jananīr vavande //
             <span class="ref">AKad_8.92</span></p>
         
         
         <p id="AKad_8.93">
            atha vilāsavatī samanoramā stanayugasrutadugdhakaṇāvaliḥ /<br />
            sutavapuḥparirambhamahotsavaṃ phalitasarvamanoratham anvabhūt //
             <span class="ref">AKad_8.93</span></p>
         
         
         <p id="AKad_8.94">
            tārāpīḍas tu pādānatam anavarataprasrutānandabāṣpaś candrāpīḍaṃ bhujābhyāṃ katham
            api sahasotthāpya kaṇṭhe gṛhītvā /<br />
            śāpenātrāvatīrṇo yadi tad api bhavān uttamo lokapālaḥ prakhyāpyeti pratīpaṃ praṇatatanur
            asāv asya pādau vavande //
             <span class="ref">AKad_8.94</span></p>
         
         
         <p id="AKad_8.95">
            tasmai nivedya nṛpacakram anicchate 'pi yatnāt kramopanatayā saha rājalakṣmyā /<br />
            nojjhāñcakāra cirasaṃcitam āśramaṃ sat tatprārthito 'pi mahiṣīsahitaś caturtham //
             <span class="ref">AKad_8.95</span></p>
         
         
         <p id="AKad_8.96">
            ājagmus tatra valgatturagakhurapuṭoddhūtadhūlīkaḍāraiś cūḍāpratyuptabhāsvanmaṇiruciruciraiḥ
            śobhamānāḥ śirobhiḥ /<br />
            candrāpīḍendusaṃdarśanarabhasasamutphullalolekṣaṇābjā nirvyājautsukyasajjīkṛtaniratiśayopāyanāḥ
            pārthivendrāḥ //
             <span class="ref">AKad_8.96</span></p>
         
         
         <p id="AKad_8.97">
            saṃkalpādhikalābhaharṣarabhasojjṛmbhāvilolībhavadgandharvapramadākadambakṛtakrīḍākarāsphālanām
            /<br />
            sārdhaṃ citrarathas tato madirayā haṃsaś ca gauryā saha draṣṭuṃ nṛttamayīm iva vyavasitām
            ājagmatur medinīm //
             <span class="ref">AKad_8.97</span></p>
         
         
         <p id="AKad_8.98">
            tābhyām etya nirasya tāpasatanucchāyāṃ duhitroḥ kṛte bhāsvatkautukamaṅgale navavadhūveṣe
            manohāriṇi /<br />
            nirvṛtte ca samantrahomasubhagārambhe vivāhotsave tatrānyonyasamāgamapramuditāḥ sarve
            mudaṃ lebhire //
             <span class="ref">AKad_8.98</span></p>
         
         
         <p id="AKad_8.99">
            iti vitatavilāsaḥ puṇḍarīkeṇa sākaṃ divi bhuvi ca vicitrodyānalīlāvihāraḥ /<br />
            abhimataphalasampadvardhamānābhinandaḥ śriyam abhajata candrāpīḍamūrtir mṛgāṅkaḥ //
             <span class="ref">AKad_8.99</span></p>
         
         
         <p>iti śrīsakalavipaściccakravartiśrībhaṭṭajayantasūnor abhinandasya kṛtau kādambarīkathāsāre
            'ṣṭamaḥ sargaḥ ||</p>
         
         
         </div>
   </body>
</html>