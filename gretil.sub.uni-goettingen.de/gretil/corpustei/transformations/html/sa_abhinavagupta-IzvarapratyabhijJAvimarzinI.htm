<!DOCTYPE html><html xmlns="http://www.w3.org/1999/xhtml">
   <head>
      <meta http-equiv="Content-Type" content="text/html; charset=UTF-8" />
      <meta name="viewport" content="width=device-width, initial-scale=1.0" />
      <title>Abhinavagupta: Īśvarapratyabhijñāvimarśinī (GRETIL)
	</title>
      <style>@font-face {
    font-family: LinuxLibertineDisplay0Regular, times, serif;
    src: url(fonts/LinLibertine_DR.woff);
}
* {box-sizing: border-box;}
body {background-color: #FFFFFF; font-family: 'LinuxLibertineDisplayORegular'; font-weight: normal; font-style: normal; font-size: 18px; padding: 20px 100px 20px; width: 1600px;}

ul {list-style: circle;}

ul.dash {list-style: none; margin-left: .5em; padding-left: .5em;}
ul.dash > li:before {display: inline-block; content: "–"; width: 1em; margin-left: 0em;}

a:link {color: black; text-decoration: underline;}
a:visited {color: black; text-decoration: underline;}
a:hover {color: black; text-decoration: none;}
a:active {color: black; text-decoration: underline;}

p {padding-left: .5em; padding-right: .5em;}

h4 {margin-bottom: 0px;}
mark {background-color: #FFFFCC;}
q:before {content: "»";}
q:after {content: "«";}

.noindent {padding: 0px;}
.comm {padding-left: 1em; padding-right: 1em;}
.app {width: 80%; text-align: right; font-size: 14px; padding-left: 1em;}
.lem {display:inline-block;}
.ref {font-size: 14px; padding: inherit;}
.lb {font-weight: bold; font-size: 14px;}
.lb:before {content: "["}
.lb:after {content: "]"}
.pb {font-weight: bold; font-size: 14px;}
.pb:before {content: " ["}
.pb:after {content: "] "}
.note {font-weight: bold; font-size: 14px;}
.note:before {content: " ["}
.note:after {content: "] "}
.subhead {font-weight: bold; font-size: 14px;}
.appnote {font-size: 14px;}
.appnote:before {content: " ["}
.appnote:after {content: "] "}
.hi {font-style: italic}
.sic:before {content: "†"}
.sic:after {content: "†"}
.corr {color: #008000;}
.supplied {color: #1E90FF;}
.surplus {color: #ff3333;}
.unclear {color: #D2B48C;}

/* custom renditions */
.b, .bf, .textbf, .bold {font-weight: bold}
.i, .it, .textit, .italic {font-style: italic}
.u, .underline {text-decoration: underline}
.blue {color: #0000e6;}
.red {color: #b30000;}

.row:after {content: ""; display: table; clear: both;}
.column {float: left; width: 50%; padding-left: .5em; padding-right: .5em;}
.analysis {font-size: 14px; color: #0066ff; padding-left: .5em; padding-right: .5em; padding-top: .1em;}
.analysis:before {content: "["}
.analysis:after {content: "]"}

div.wapp:hover  span.lem {background-color: #FFFFCC;}

@media screen and (max-width: 800px) {
    body {font-size: 16px;}
    .column {width: 100%;}
    .analysis {width: 100%;}
}

@media screen and (max-width: 1200px) {
    body {padding: 10px;}
    .app {width: 90%;}
}

@media only screen and (max-width: 1600px) {
    body {width: auto; padding: 20px;}
}

#toc_container {background: #f9f9f9 none repeat scroll 0 0; border: 1px solid #aaa; display: table; font-size: 95%; margin-bottom: 1em; padding: 1em; width: auto;}
.toc_title {font-weight: 700; text-align: center;}	  
#toc_container li, #toc_container ul, #toc_container ul li{list-style: outside none none !important; padding-left: .5em;}
</style>
   </head>
   <body>
      <h1>Abhinavagupta: Īśvarapratyabhijñāvimarśinī</h1>
      <h2>Header</h2>
      <p>
         This file is an html transformation of <a href="http://gretil.sub.uni-goettingen.de/gretil/corpustei/sa_abhinavagupta-IzvarapratyabhijJAvimarzinI.xml">sa_abhinavagupta-IzvarapratyabhijJAvimarzinI.xml</a> with a rudimentary header. For a more extensive header please refer to the source
         file.
         </p>
      <p class="noindent"><b>Data entry: </b>Masahiro Takano</p>
      <p class="noindent"><b>Contribution: </b>Masahiro Takano</p>
      <p class="noindent"><b>Date of this version: </b>2020-07-31</p>
      <h4>
         <if test="fileDesc/sourceDesc/@xml:id" id=""></if>
         	  Source:
         	</h4>
      <ul class="dash">
         <li>Īśvara-pratyabhijñā-Vimarśinī of Abhinavagupta : doctrine of devine recognition, Sanskrit
            Text with the commentary Bhāskarī. vol.1-2 / edited by K.A. Subramania Iyer and K.C.Pandey.
            Delhi, etc. : Motilal Banarsidass , 1986 (repr.) (First Edition: The Princess of Wales
            Saraswati Bahvana , 1938(text no. 70) and 1950 (text no. 83).</li>
      </ul>
      <p class="noindent"><b>Publisher: </b>Göttingen Register of Electronic Texts in Indian Languages (GRETIL), SUB Göttingen</p>
      <h4>Licence:</h4>
      <p>This e-text was provided to GRETIL in good faith that no copyright rights have been
         infringed.
         	 If anyone wishes to assert copyright over this file, please contact the GRETIL management
         at gretil(at)sub(dot)uni-goettingen(dot)de.
         	 The file will be immediately removed pending resolution of the claim.</p>
      <p><a href="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International
            License.</a></p>
      <h4>Interpretive markup:</h4>
      <ul class="dash">
         <li><span class="hi">highlighted text</span></li>
      </ul>
      <h4>Notes:</h4>
      <notesStmt xmlns="http://www.tei-c.org/ns/1.0">
         	
         <p xmlns="http://www.w3.org/1999/xhtml">This file has been created by mass conversion of GRETIL's Sanskrit corpus from <a href="http://gretil.sub.uni-goettingen.de/gretil/1_sanskr/6_sastra/3_phil/saiva/abhiprvu.htm">abhiprvu.htm</a>. Due to the heterogeneity of the sources the header markup might be suboptimal. For
            the sake of transparency the header of the legacy file is documented in the &lt;note&gt; element below:</p>
         	
         <p xmlns="http://www.w3.org/1999/xhtml">
            	 Abhinavagupta: Isvarapratyabhijnavimarsini, Adhikaras 1-4
            <br />Based on the following edition:
            <br />Īśvara-pratyabhijñā-Vimarśinī of Abhinavagupta : doctrine of devine recognition,
            <br />Sanskrit Text with the commentary Bhāskarī. vol.1-2 / edited by K.A. Subramania Iyer
            and K.C.Pandey.
            <br />Delhi, etc. : Motilal Banarsidass , 1986 (repr.)
            <br />(First Edition: The Princess of Wales Saraswati Bahvana , 1938(text no. 70) and 1950(text
            no. 83).
            <br />
            <br />NOTE:
            <br />Variants of the Kashmir Sanskrit Series edition and the commentary Bhāskarī are not
            included!
            <br />
            <br />Input by Masahiro Takano
            <br />
            <br />STRUCTURE OF REFERENCES:
            <br />Ipk_n,n.n = Upaladeva's Īśvarapratyabhijñākārikā_adhikāra,āhnika.verse
            <br />(no āhnika-numbering in adhikāra 4!)
            <br />Ipv_ = Īśvarapratyabhijñāvṛtti
            <br />
            <br />BOLD for Īśvarapratyabhijñākārikā-verses
            <br />ITALICS for keywords in Īśvarapratyabhijñākārikā
            <br />{...} = quoted verses
            	</p>
         </notesStmt>
      <h4>Revisions:</h4>
      <ul class="dash">
         <li>2020-07-31: TEI encoding by mass conversion of GRETIL's Sanskrit corpus</li>
      </ul>
      <hr />
      <h2>Text</h2>
      <div xml:lang="sa-Latn">
         
         
         
         <p>oṃ namaḥ saṃvidvapuṣe śivāya /</p>
         
         
         <p>atha īśvarapratyabhijñāvimarśinī /</p>
         
         
         <p id="Ipkv_1">
            nirābhāsātpūrṇādahamiti purā bhāsayati ya <br />dviśākhāmāśāste tadanu ca vibhaṅktuṃ nijakalām /<br />
            svarūpādunmeṣaprasaraṇanimeṣasthitijuṣas-<br />tadadvaitaṃ vande paramaśivaśaktyātma nikhilam //
             <span class="ref">Ipkv_1</span></p>
         
         
         <p id="Ipkv_2">
            śrotraiyambakasadvaṃśamadhyamuktāmayasthiteḥ /<br />
            śrosomānandanāthasya vijñānapratibimbakam //
             <span class="ref">Ipkv_2</span></p>
         
         
         <p id="Ipkv_3">
            anuttarānanyasākṣipumarthopāyamabhyadhāt /<br />
            īśvarapratyabhijñākhyaṃ yaḥ śāstraṃ yatsunirmalam //
             <span class="ref">Ipkv_3</span></p>
         
         
         <p id="Ipkv_4">
            tatpraśiṣyaḥ karomyetāṃ tatsūtravivṛtiṃ laghum /<br />
            buddhvābhinavagupto 'haṃ śrīmallakṣmaṇaguptataḥ //
             <span class="ref">Ipkv_4</span></p>
         
         
         <p id="Ipkv_5">
            vṛttyā tātparyaṃ ṭīkayā tadvicāraḥ sūtreṣveteṣu granthakāreṇa dṛbdham /<br />
            tasmātsūtrārthaṃ mandabuddhīnpratītthaṃ samyagvyākhyāsye pratyabhijñāviviktyai //
             <span class="ref">Ipkv_5</span></p>
         
         
         <p id="Ipkv_6">
            sarvatrālpamatau yadvā kutrāpi sumahādhiyi /<br />
            na vānyatrāpi tu svātmanyeṣā syādupakāriṇī //
             <span class="ref">Ipkv_6</span></p>
         
         
         <p>granthakāraḥ aparokṣamātmadṛṣṭaśaktikāṃ parameśvaratanmayatāṃ paratra saṃcikramayiṣuḥ,
            svatādātmyasamarpaṇapūrvam avighnena tatsampattiṃ manyamānaḥ, parameśvarotkarṣaprahvatāparāmarśaśeṣatayā
            parameśvaratādātmyayogyatāpādanabuddhyāprayojanam āsūtrayatiḥ ----</p>
         
         
         <p id="Ipk_1.1.1">
            kathaṃcidāsādya maheśvarasya dāsyaṃ janasyāpyupakāramicchan /<br />
            samastasaṃpatsamavāptihetuṃ tatpratyabhijñāmupapādayāmi //
             <span class="ref">Ipk_1,1.1</span></p>
         
         
         <p>iha prameśvaraṃ prati yā iyaṃ kāyavāṅmanasāṃ tadekaviṣayatāniyojanālakṣaṇā prahvatā
            sā namaskārasya arthaḥ / sā ca tathā kartum ucitā prāmāṇikasya bhavati , yadi sarvato
            namaskaraṇīyasya utkarṣaṃ paśyet / anyathā yuktim aparāmṛśataḥ aparamārthe 'pi namaskārodyatasya
            sāṃsārikajanamadhyapātitvameva / yathoktam</p>
         
         
         
         
         
         <p>{na vindanti paraṃ devaṃ vidyārāgeṇa rañjitāḥ /}</p>
         
         
         <p>iti / tāvati hi māyīyāśuddhavidyārāgakalāsaṃcāryamāṇasya paśutvameva / itarāpekṣayā
            tu katipayādhvottīrṇatayā samutkarṣo 'pi syāt / taduktam</p>
         
         
         
         
         
         <p>
            {kasya nāma karaṇairakṛtrimaiḥ paśyatastava vibhūtimakṣatām /<br />
            vibhramādavarato 'pi jāyate tvāṃ vyudasya varadastutispṛhā //}
            </p>
         
         
         <p>iti śrīmadvidyādhipatinā / etaśca āgamakāṇḍe nirūpayiṣyāmaḥ / tasmāt nikhilotkarṣaparāmarśanamapi
            tatra svīkāryam / yadyapi āyātadṛḍheśvaraśaktipātasya svayameveyamiyatī paramaśivabhūmirabhyeti
            hṛdayagocaram, na tu atra svātmīyaḥ puruṣakāraḥ ko 'pi nirvahati, sarvasya tasya māyāmayatvenāndhatamasaprakhyasyāmāyīyaṃ
            śuddhaprakāśaṃ svapratidvandvinaṃ prati upāyat|anupapatteḥ, vajigamiṣayā niḥśeṣotkarṣaviśeṣābhidhīyi-jayatyādiśabdānuvedhena
            parāmarśanīyam, iti namaskāre ākṣepyaḥ / jayapadodīraṇe 'pi tādṛśasamutkarṣātiśayaśālini
            svātmānamaprahvīkurvāṇasya taṭasthasya paramanātmopakāritvam iti samutkarṣaviśeṣākṣipta
            eva namaskāro 'vaśyamabhyantarīkāryaḥ, ityanayā yuktyā jaya-namaskāraikataraprakrame
            anyatarasya arthākṣiptatā avaśyamaṅgīkartavyā / vandana-namana-smaraṇa-pradhyānaprabhṛtīnāmapi
            namaskāra-jayatyarthamātraparamārthatvād iyameva vartanī / atrāyaṃ punargranthakṛtā
            tādṛk prakrama āśritaḥ, yatra dvayamapi idaṃ svaśabdaparāmṛṣṭameva / etacca padārthavyākhyānāvasara
            eva prakaṭībhaviṣyati / svaśabdaparāmarśaśca sarvajanahitatvādyuktiyuktaḥ, sa hi sarvasyaiva
            jhaṭiti hṛdayaṃgamaḥ, arthākṣiptastu katicideva prati svapratibhoditavāktattvāvamarśāsaṃbhavāt,
            vāktattvāvamarśaśūnyasya ca prakāśasyāprakāśakalpatvāt / etacca sphuṭībhaviṣyati /
            abhiprāyeṇa prasiddhajaya-namaḥ prabhṛtiśabdaśaṭyānāśleṣeṇa imāṃ saraṇim anusarasi
            sma granthakāraḥ /</p>
         
         
         <p>iha yadyatkiṃ cana(KSS: kiṃcit) sphurati tattadvakṣyamāṇeśvararūpasvātmaprathāmātram,
            tatra tu upāyopeyabhāvaprabhṛtiḥ kāryakāraṇabhāvo 'pi yathāprakāśaṃ paramārthabhūta
            eva, prakāśasya anapahnavanīyatvāt / yadāha bhaṭṭativākaravatso vivekāñjane</p>
         
         
         
         
         
         <p>
            {prakāśaśvaiva bhāvānām ................................ /}
            </p>
         
         
         <p>ityādi</p>
         
         
         <p>
            {............................................ na śāpoktyā vilīyate /}
            </p>
         
         
         <p>ityantam / tatra tu kāryakāraṇabhāve 'pi kvacit paripūrṇasvātantryalakṣaṇamāheśvaryanāntarīyakatākroḍīkṛtānantaśakticakracumbitabhāvabhāvitaprathāntaravyacadhānaṃ
            cakāsti ; sa tu māyīyatvena sthāpayiṣyate , jaḍacetanādyavāntarabhedaśatasaṃbhinnaśca
            asau , tatkṛtaśca sarvo 'yaṃ niṣpādya ---- niṣpādakabhāvajñāpya-jñāpakabhāvāṃvabhāso
            lokavyavahārarūpaḥ / yatra tu śuddhasvātmarūpaprathātmakānuttaraśaktiśālinirargalasvātmaprakāśa
            eva māyīyaprathāntaravyavadhānavandhyo nibandhanam, tatra tasyaiva bhagavataḥ kāraṇatvam
            / eṣa ca anugrahalakṣaṇo 'ntyaḥ pañcamaḥ pārameśvaraḥ kṛtyaviśeṣaḥ parapuruṣārthaprāpakaḥ,
            tannibandhanatvāt paramārthamokṣasya / anyatratyo hi apavargaḥ kutaścinmuktiḥ, na
            sarvata iti niḥśreyasābhāsa iti vakṣyāmaḥ / sa cāyaṃ dvitīyaḥ kāryakāraṇabhāvo laukikānvayavyatirekasiddhaprasiddhakāryakāraṇabhāvavilakṣaṇatvāt
            sphuṭena rūpeṇāsaṃcetyamānaḥ kādācitkavastusadbhāvonneyaparamārthaḥ atidurghaṭakāritvalakṣaṇaiśvaryavijṛmbhābhāvitādbhutabhāvaḥ
            prathamakoṭisaṃbhāvanāśūnyakālikākārasvaprakāśāvaraṇanirākaraṇamanorathaśataduṣprāpa
            ityevaṃprakāraḥ kathamā dyotakanipātasahitena nirūpitaḥ 'kathaṃcit'; iti, kenacicca
            prakāreṇa parameśvarābhinnagurucaraṇasamārādhanena parameśvaraghaṭitenaiva / yathoktam</p>
         
         
         
         
         
         <p>
            {saṃbandho 'tīva durghaṭaḥ .............................. /}
            </p>
         
         
         <p>iti / ‘āsādya'; iti ā samantāt paripūrṇarūpatayā sādayitvā , svātmopabhogayogyatāṃ
            nirargalāṃ gamayitvā ; iyatā viditavedyatvena parārthe śāstrakaraṇe adhikāro darśitaḥ
            ; anyathā pratārakatāmātrameva syāt / paurvakālyena sāmanantaryam atra vivakṣitam
            / anyathā tu āsādanatāratamyaprāptau māyīyamalakalāpasaṃskāraprakṣaye kathaṃ paropadeśaḥ
            śakyakriyaḥ / saṃbhavanti hi māyāgarbhādhikāriṇo viṣṇuviriṃcādyāḥ , taduttīrṇā api
            mahāmāyādhikṛtāḥ śuddhāśuddhā mantra-tadīśa-tanmaheśātmānaḥ ; śuddhā api śrīsadāśivaprabhṛtayaḥ
            / te tu yadīyaiśvaryavipruḍbhirīśvarībhūtāḥ sa bhagavān anavacchinnaprakāśānandarūpasvātantryaparamārtho
            maheśvaraḥ , tasya 'dāsyam'; ityanena tatpratyabhijñopapādanasya mahāphalatvam āsūtrayati
            / dīyate asmai svāminā sarvaṃ yathābhilaṣitam iti dāsaḥ , tasya bhāva ityanena parameśvararūpasvātantryapātratā
            uktā / ‘janasya'; iti , yaḥ kaścit jāyamānaḥ tasya , ityanena adhikāriviṣayo nātra
            kaścinniyama iti darśayati , yasya yasya hi idaṃ svarūpaprathanaṃ tasya tasya mahāphalam
            , prathanasyaiva paramārthaphalatvāt , tasya ca pratibandhakasaṃmatairapratibandhanīyatvāt
            , na hi prathitamaprathitamiti nyāyāt / taduktam</p>
         
         
         
         
         
         <p>
            {nehābhikramanāśo 'sti pratyavāyo na vidyate /<br />
            svalpamapyasya darmasya trāyte mahato bhayāt //}
            </p>
         
         
         <p>iti / paramagurupādairapi śivadṛṣṭau</p>
         
         
         
         
         
         <p>
            {ekavāraṃ pramāṇena śāstrādvā guruvākyataḥ /<br />
            jñāte śivatve sarvasthe pratipattyā dṛḍhātmanā //
            </p>
         
         
         <p>
            karaṇena nāsti kṛtyaṃ kvāpi bhāvanayāpi vā /<br />
            sakṛjjhāte suvarṇe kiṃ satyatā karaṇādinā //
            </p>
         
         
         <p>
            sarvadā pitṛmātrāditulyadārḍyena satyatā /}
            </p>
         
         
         <p>iti / <span class="it">janasya</span> anavaratajananamaraṇapīḍitasya ityanena kṛpāspadatayā upakaraṇīyatvamāha / apiśabdaḥ
            svātmanaḥ tadabhinnatām āviṣkurvan pūrṇatvena svātmani parārthasaṃpattyatiriktaprayojanāntarāvakāśaṃ
            parākaroti / parārthaśca prayojanaṃ bhavatyeva tallakṣaṇatvāt , na hi ayaṃ daivaśāpaḥ
            svārtha eva prayojanaṃ na parārtha iti ; tasyāpi atallakṣaṇatve sati aprayojanatvāt
            ; saṃpādyatvena abhisaṃhitaṃ yat mukhyatayā tata eva kriyāsu prayojakaṃ tatprayojanam
            / ata eva bhedāde 'pi īśvarasya sṛṣṭyādikaraṇe parārtha eva prayojanam iti darśayituṃ
            nyāyanirmāṇavedhasā nirūpitam</p>
         
         
         
         
         
         <p>
            {yamarthamadhikṛtya puruṣaḥ pravartate tat prayojanam}
            </p>
         
         
         <p>iti / <span class="it">icchan</span> iti icchāviṣayīkṛtasya phalasya pravṛtto hetutvaṃ śatrā darśayati / icchāśaktiśca
            uttarottaram ucchūnasvabhāvatayā kriyāśaktiparyantībhavati ---- iti darśayiṣyāmaḥ
            / upaśabdaḥ samīpārthaḥ , tena janasya parameśvaradharmasamīpatākaraṇam atra phalam
            / ata evāha <span class="it">samasta</span> iti / parameśvaratālābhe hi samastāḥ saṃpadaḥ tanniḥṣyandamayyaḥ saṃpannā eva , rohaṇalābhe
            ratnasaṃpada iva / pramuṣitasvātmaparamārthasya hi kim anyena labdhena , labdhatatparamārthasyāpi
            tadanyat nāsti yad vāñchanīyam / yaduktaṃ granthakṛtaivaḥ</p>
         
         
         
         
         
         <p>
            {bhaktilakṣmīsamṛddhānāṃ kimanyadupayācitam /<br />
            enayā vā daridrāṇāṃ kimanyadupayācitam //}
            </p>
         
         
         <p>ityevaṃ ṣaṣṭhīsamāsena prayojanamuktam , bahubrīhiṇā tu upāyaḥ sūcyate / <span class="it">samastasya</span> bhāvābhāvarūpasya bāhyābhyantarasya nīlasukhādeḥ yā <span class="it">saṃpat</span> saṃpattiḥ siddhiḥ tathātvaprakāśaḥ , tasyāḥ samyak <span class="it">avāptiḥ</span> vimarśarūḍhiḥ , saiva <span class="it">hetuḥ</span> yasyāṃ tatpratyabhijñāyām , tathā hi ---- sphuṭatarabhāsasamānanīlasukhādipramānveṣaṇadvāreṇaiva
            pāramārthikapramātṛlābha iha upadiśyate / yadāha anyatraḥ</p>
         
         
         
         
         
         <p>
            {idamityasya vicchinnavimarśasya kṛtārthatā /<br />
            yā svasvarūpe viśrāntirvimarśaḥ so 'hamityayam //}
            </p>
         
         
         <p>iti / tathā tatraiva</p>
         
         
         
         
         
         <p>
            {prakāśasyātmaviśrāntirahaṃbhāvo hi kīrtitaḥ /<br />
            uktā ca saiva viśrāntiḥ sarvāpekṣānirodhataḥ //
            </p>
         
         
         <p>
            svātantryamatha kartṛtvaṃ mukhyamīśvaratāpi ca /}
            </p>
         
         
         <p>iti / iyatā ca upāye atidurghaṭatvāśaṅkā parākṛtā / yadante nirūpayiṣyati</p>
         
         
         
         
         
         <p>
            {sughaṭa eṣa mārgo navaḥ}(Ipv_4,1.16)
            </p>
         
         
         <p>iti / <span class="it">tamya</span> maheśvarasya <span class="it">pratyabhijñā</span> pratīpamātmābhimukhyena jñānaṃ prakāśaḥ pratyabhijñā / pratīpam iti ---- svātmāvabhāso
            hi na ananubhūtapūrvo'vicchinnaprakāśatvāt tasya , sa tu tacchaktyaiva vicchinna iva
            vikalpita iva lakṣyate ---- iti vakṣyate / pratyabhijñā ca ---- bhātabhāsamānarūpānusaṃdhānātmikā
            , sa evāyaṃ caitra ---- iti pratisaṃdhānena abhimukhībhūte vastuni jñānam ; loke'pi
            etatputra evaṃguṇa evaṃrūpaka ityevaṃ vā , antato'pi sāmānyātmanā vā jñātasya punarabhimukhībhāvāvasare
            pratisaṃdhiprāṇitameva jñānaṃ pratyabhijñā ---- iti vyavahriyate ; nṛpaṃ prati pratyabhijñāpito'yam
            ---- ityādau / ihāpi prasiddhapurāṇasiddhāntāgamānumānādividitapūrṇaśaktisvabhāve
            īśvare sati svātmanyabhimukhībhūte tatpratisaṃdhānena jñānam udeti , nūnaṃ sa eva
            īśvaro'ham ---- iti / tāmenām <span class="it">upapādayāmi</span> iti / upapattiḥ saṃbhavaḥ , tāṃ saṃbhavantīṃ tatsamarthācaraṇena prayojakavyāpāreṇa
            saṃpādayāmi / tathā hi ---- saṃbhavati tāvad asau , avicchinnaprakāśatvāt ; nirodhakābhimatamāyāśaktisamapasāraṇamātrameva
            tu tatra upapādanam / pratyabhijñopapattau svaparavibhāgābhāve tadapekṣaṃ kartrabhiprāyādi
            asaṃbhāvyam iti parasmaipadaprayogaḥ / itthaṃ ca atra śloke yojanā , ---- maheśvarasya
            dāsyaṃ samastasaṃpallābhahetuṃ kathaṃcit āsādya , janasyāpi kathaṃcit tatpratyabhijñām
            āsādya prāpayya , upakāraṃ samastasaṃpallābhahetubhūtaṃ maheśvaradāsyātmakam icchan
            , tāmeva samastasaṃpatsamavāptihetukāṃ tatpratyabhijñām upapādayāmi / <span class="it">āsādya</span> iti āvṛttiyojane dvau ṇicau / iyati ca vyākhyāne vṛttikṛtā bharo na kṛtaḥ , tātparyavyākhyānāt
            / yaduktam</p>
         
         
         
         
         
         <p>
            {saṃvṛtasautranirdeśavivṛtimātravyāpārāyām /}
            </p>
         
         
         <p>iti / ṭīkākāreṇāpi vṛttimātraṃ vyākhyātumudyatena nedaṃ spṛṣṭam , asmākaṃ tu sūtravyākhyāna
            eva udyama -- iti vibhajya vyākhyātam / evaṃ sarvatra / evamanena ślokena abhidheyam
            , prayojanam , tatprayojanam , tatprayojanam , adhikārinirūpaṇam , guruparvakramaḥ
            saṃbandha -- iti darśitam / tathā hi ---- samastasaṃpallakṣaṇo vyākhyāto yo'rthaḥ
            pūrvaṃ puṇyapāpādau saṃsāramūlakāraṇe hetuḥ , sa eva pratyabhijñāyate anayā ---- iti
            karaṇavyutpattyā upāyaḥ iha lokottaramārgaṃ prati nirṇītaḥ , iti atidurghaṭakāritvalakṣaṇamaiśvaryam</p>
         
         
         <p>
            {mārgo nava}(Ipv_4,1.16.)
            </p>
         
         
         <p>iti śākhānte nirūpayiṣyamāṇaṃ sūcayatā upāyaḥ darśitaḥ abhidheyatvena / ata eva</p>
         
         
         <p>
            {tathā hi jaḍabhūtānām}(Ipv_1,1.4.)
            </p>
         
         
         <p>ityupakramapūrvakaṃ ślokāntaraṃ bhaviṣyati / prayojanaṃ ca pratyabhijñopāyajñānam
            , tasya prayojanam pratyabhijñānam , tasyāpi prayojanaṃ samastasaṃpallakṣaṇapāramaiśvaryaikarūparathanam
            , tataḥ paraṃ nāstyeva , tasya sarvaparyantaphalatvādaṃśāṃśikayāpi / yaduktaṃ mayaiva
            stotre</p>
         
         
         
         
         
         <p>
            {phalaṃ kriyāṇāmathavā vidhīnāṃ paryantatastvanmayataiva deva /<br />
            pahlepsavo ye punaratra teṣāṃ mūḍhā sthitiḥ syādanavasthayaiva //}
            </p>
         
         
         <p>iti / etad vakṣyati</p>
         
         
         
         
         
         <p>
            {tadatra nidadhatpadam}(Ipv_4,1.16.)
            </p>
         
         
         <p>iti pādadvayena / <span class="it">janasya</span> ityanena adhikārī darśitaḥ / yat nigamayiṣyati</p>
         
         
         
         
         
         <p>
            {aniśamāviśan}(Ipv_4,1.16.)
            </p>
         
         
         <p>iti / <span class="it">kathaṃcit</span> ityanena guruparvakramaḥ / vakṣyati</p>
         
         
         
         
         
         <p>
            {mahāgurubhirucyate sma śivadṛṣṭiśāstre yathā}(Ipv_4,1.16.)
            </p>
         
         
         <p>iti / evaṃ pratyabhijñātavyasamastavastusaṃgrahaṇena idaṃ vākyamuddeśarūpaṃ pratijñāpiṇḍātmakaṃ
            ca , madhyagranthastu hetvādinirūpakaḥ ,</p>
         
         
         <p>
            {iti prakaṭito mayā}(Ipv_4,1.16.)
            </p>
         
         
         <p>iti ca antyaśloko nigamanagranthaḥ -- ityevaṃ pañcāvayavātmakamidaṃ śāstraṃ paravyutpattiphalam
            / naiyāyikakramasyaiva māyāpade pāramārthikatvam ---- iti granthakārābhiprāyaḥ</p>
         
         
         <p>
            {kriyāsaṃbandhasāmānya}(Ipv_2,2.1.)
            </p>
         
         
         <p>ityādiṣu uddeśeṣu prakaṭībhaviṣyati -- iti tāvad granthasya tātparyam sujanaśca laukikeśvaraparicita
            īśvaraviṣaye janam anujīviguṇasaṃpannaṃ prakāśayati ,
            janaviṣaye ca abhigāmikādiguṇasaṃpannam īśvaraṃ prakāśayati - iti
            iyānarthaḥ sāmānyena ṣaṣṭhosamāsena darśitaḥ <span class="it">tasya pratyabhijñā</span> iti / etacchlokākarṇanasamaye ca śiṣyāṇām etadarthasaṃkramaṇakrameṇa parameśvaratādātmyameva
            upajāyate tāvat / tathā hi ---- <span class="it">janasya</span> ityākarṇanāt vayaṃ te jananamaraṇapīḍitā aparyupastavṛttayaśca , asmākamayam upakāram
            icchan , maheśvarasya dāsyam āsādya , samastasaṃpatsamavāptihetuṃ tatpratyabhijñām
            upapādayati ; tataśca tatpratyabhijñāmevaṃbhūtāṃ vayaṃ prāptā eva , itītthameva hi
            adhikāriṇi śāstrārthasya bimbapratibimbavat saṃkrāntiḥ loḍliṅādīnāṃ viṣayībhavati
            prathamapuruṣārtha uttamapuruṣārthe paryasyati , na tu tāṭasthyena ; adhikāryanadhikāriṇoḥ
            pratipattau viśeṣābhāvaprasaṅgāt / ārogyakāmāḥ śivāṃ sevantāṃ sevadhvam ---- iti vā
            vākyārthasya sevāmahai -- ityevaṃrūpeṇa adhikāriṇi dvitīyā kakṣyā saṃkrāntau , tṛṭīyakakṣyāmeva
            bhāvikoṭipatitāmapi puruṣārthasaṃpattim akālakalitasvarūpānupraveśena svātmīkṛtām
            abhimanyamāne , tata eva vitatasaṃvitsundaraparāmarśo pūrṇatābhimānapratilambhāt ,
            anyasya tu anevaṃrūpatvenaiva anadhikāritā tāṭasthyaprāṇā ---- iti / tadāstām avāntarametat
            atigahanaṃ ca ---- iti sthitametat / etena ślokena īśvarasāṃmukhyaṃ vineyānāṃ prayojanādipratipādanaṃ
            ca kriyate ---- iti /</p>
         
         
         <p>
            {anantabhāvasaṃbhārabhāsane spandanaṃ param /<br />
            upoddhātāyate yasya taṃ stumaḥ sarvadā śivam //}
            </p>
         
         
         <p>//1//</p>
         
         
         <p>nanu īśvarasya siddhireva kartavyā / keyaṃ siddhiḥ ? na tāvat utpattiḥ , nityatvāt
            / nāpi īśvarasiddhikārādayastasyopapattiṃ vidadhate / jñaptiḥ siddhiriti cet , anavacchinnaprakāśasya
            pramāṇavyāpāropādheyaprakāśātmakasiddhyanupayoga eva / nanu anavacchinnastadīyaḥ prakāśa
            -- iti kathametat ; nīlasukhādiprakāśe hi tatprakāśaḥ kutaḥ ? tadaprakāśe'pi suptamūrchādau
            nitarām , svaprakāśe'pi vā īśvare pramātḥṇāṃ kiṃ vṛttaṃ yena teṣāṃ pramāṇavyāpārānupayoga
            ityāśaṅkyāha</p>
         
         
         
         
         
         <p id="Ipk_1.1.2">
            kartari jñātari svātmanyādisiddhe maheśvare /<br />
            ajaḍātmā niṣedhaṃ vā siddhiṃ vā vidadhīta kaḥ //
             <span class="ref">Ipk_1,1.2</span></p>
         
         
         <p>iha ka īśvare kīdṛśe kīdṛśena pramāṇena asti iti jñānalakṣaṇāṃ siddhim , nāstīti jñānalakṣaṇaṃ
            vā niṣedhaṃ kuryāt ? pramātā iti cet , sa eva kaḥ ?
            dehādirjaḍaḥ uta tadanyo vā kaścit ātmādiśabdavācyaḥ ? so'pi svaprakāśasvabhāvo vā
            na vā ? dehādirjaḍaḥ iti cet , sa eva svātmani asiddhaḥ paratra kāṃ siddhiṃ kuryāt
            ? ātmāpi asvaprakāśo jaḍa eva tattulyayogakṣemaḥ / svaprakāśasvabhāvaḥ iti cet , kīdṛśena
            svena rūpeṇa bhāti ? yadi pariniṣṭhitasaṃvinmātrarūpeṇa , tadā saṃvidāṃ bhedanam ,
            bheditānāṃ ca antaranusaṃdhānena abhedanaṃ na syāt ; tena svatantrasvaprakāśātmatayā
            tāvat sa bhāsate , bheditānāṃ ca antaranusaṃdhānena abhedanaṃ na syāt ; tena svatantrasvaprakāśātmatayā
            tāvat sa bhāsate , tathābhāsamānaśca kīdṛśamīśvaraṃ sādhayet niṣedhet vā ? kartṛjñātṛsvabhāvam
            iti cet nanu sa pramātaiva tathābhūtaḥ iti ko'nyaḥ saḥ ? nanu sarvakartṛtvasarvajñatve
            pramāturna staḥ ; na khalu sarvaśabdārtho jñātṛkartṛtvayoḥ svarūpaṃ bhinatti , bhedadarśane'pi
            īśvarajñānacikīrṣāyajñādernityasya viṣayeṇa akāraṇabhūtena anādheyātiśayatvāt / prakāśamānatānayanameva
            viṣayatvam iti cet , aprakāśasvabhāvasya tathātvamanucitam ---- iti vakṣyāmaḥ / prakāśamānasvabhāvatve
            viṣayo'pi sarvātmanā prakāśa eva nimagna iti prakāśaḥ prakāśate ---- ityetāvanmātraparamārthatve
            kaḥ sarvajñāsarvajñavibhāgaḥ ? , pramāṇamapi evaṃ siddhatvāsiddhatvābhyāṃ paryanuyojyam
            ; evaṃ siddhirapi / tasmāt viṣayābhimataṃ vastu śarīratayā gṛhītvā tāvat nirbhāsamāna
            ātmaiva prakāśate vicchedaśūnyaḥ , suṣuptamapi prati prakāśata eva , anyathā smṛtyayogāt
            ; prakāśasya ca nityatvāt vicchedahetorabhāvena , anyapramātrapekṣayā ca prakāśamānatvāt
            , svaparapramātṛvibhāgasya tatsṛṣṭasya māyīyatvena vakṣyamāṇatvāt / sa cāyaṃ svatantraḥ
            / svātantryaṃ ca asya abhede bhedanam , bhedite ca antaranusaṃdhānena abhedanam ----
            iti bahuprakāraṃ vakṣyāmaḥ / etadeva asya pārameśvaryaṃ mukhyamānandamayaṃ rūpam ----
            iti pūrvamupāttaṃ <span class="it">kartari</span> iti / tadeva tu svātantryaṃ vibhajya vaktuṃ <span class="it">jñātari</span> iti pañcānnirdiṣṭam / jñānapallavasvabhāvaiva hi kriyā ---- iti vakṣyate / tena sarvakriyāsvatantre
            sarvaśaktike ---- iti yāvad uktaṃ bhavet tāvadeva <span class="it">kartari jñātari</span> iti / iyameva ca saṃvitsvabhāvatā / saṃviditi tu ucyamānā vikalpyatvena prameyatāṃ
            spṛśanto sṛṣṭatvāt na paramārthasaṃvit ---- iti vakṣyāmaḥ / kartā jñātā ca maheśvara
            ---- ityabhidhāne'pi sa eva prakāra āpatet , iti yathā yathā prameyabhūmikāpādananyakkārakalaṅkaparihāraḥ
            śakyaḥ tathā tathā yāvadgati yatitavyam , iti bhūtavibhaktyā nirdeśaḥ kṛtaḥ / upadeśāvasare
            hi sarvātmanā tāvat sā prameyatā asya parihartum aśakyā / <span class="it">svātmani</span> iti , svasmin anapāyirūpe svabhāve ityanena , vaiśeṣikādyabhimatajaḍātmavādanirāsaḥ
            / <span class="it">ādisiddhe</span> iti , avicchinnaprakāśe ityarthaḥ / <span class="it">maheśvare</span> iti , etadeva māheśvarya yad anavacchinnaparkāśatvena jñātṛkartṛtvadhāropārohaḥ /
            <span class="it">ajaḍātmā</span> iti , yasya tu vaiśeṣikāderjaḍa ātmā sa siddhiṃ karotu īśvaraviṣayām ; anyastu sāṃkhyādiniṣedham
            ; sāṃkhyo'pi viṣayāvabhāsanarūpaṃ jñānaṃ buddhidharmamicchan ātmānaṃ vastuto jaḍameva
            upaiti ; na ca jaḍātmā svātmanyapi durlabhaprakāśasvātantryaleśaḥ kiṃcit sādhayituṃ
            niṣeddhuṃ vā prabhaviṣṇuḥ pāṣāṇa iva ; na ca ajaḍātmano'pi etad ucitam , tathā hi
            ---- sa svātmani siddhimitthaṃ kuryāt ---- yadi asya so'bhinavatvena bhāsamānaḥ pūrvaṃ
            na bhāsate , na bhāsanaṃ cet jaḍataiva / niṣedhaṃ ca itthaṃ vidadhyāt ---- yadi sa
            na prakāśate tathā ca jaḍaḥ , na ca jaḍasya etat yuktam ityuktam , nāpi ajaḍasya ;
            tasmāt saṃvitprakāśa eva ghaṭādiprakāśaḥ , na tvasau svatantraḥ kaścit vāstavaḥ ;
            prakāśa eva ca ātmāḥ ; tat na tatra kārakavyāpāravat pramāṇavyāpāro'pi nityatvavat
            svaprakāśatvasyāpi tatra bhāvāt //2//</p>
         
         
         <p>nanu kārakavyāpāraḥ pramāṇavyāpāraśca yadi īśvare na saṃbhavati , tarhi pratyabhijñāpayāmi
            ---- iti yo vyāpāra uktaḥ sa katamo vyāpāraḥ</p>
         
         
         
         
         
         <p>ityāśaṅkyāha</p>
         
         
         
         
         
         <p id="Ipk_1.1.3">
            kiṃtu mohavaśādasmindṛṣṭe 'pyanupalakṣite /<br />
            śaktyāviṣkaraṇeneyaṃ pratyabhijñopadarśyate //
             <span class="ref">Ipk_1,1.3</span></p>
         
         
         <p>sa īśvarasvabhāva ātmā prakāśate tāvat , tatra ca asya svātantryam iti na kenacidvapuṣā
            na prakāśate , tatra aprakāśātmanāpi prakāśate prakāśātmanāpi ,
            tatrāpi prakāśātmani sarvathā prakāśātmanā prakāśo bhāgaśo vā ; bhāgaśaḥ prakāśane
            sarvasya vyatirekeṇa avyatirekeṇa vā , katipayasya vyatirekeṇa avyatirekeṇa vā , uktaprakārapūrṇatayā
            vā ; tadamī sapta prakārāḥ / tatra prathamaḥ prakāro jaḍollāsaḥ , antyaḥ paramaśivātmā
            , madhyamā jīvā bhāsāḥ , saiva bhagavato māyā vimohinī nāma śaktiḥ , tadvaśāt prakāśātmatayā
            satatam avabhāsamāne'pi ātmani bhāgena aprakāśanavaśād <span class="it">anupalakṣite</span> sarvathā hṛdayaṃgamībhāvamaprāpte ata eva pūrṇatāvabhāsanasādhyām arthakriyām akurvati
            , tatpūrṇatāvabhāsanātmakābhimānaviśeṣasiddhaye</p>
         
         
         <p><span class="it">pratyabhijñā</span> vyākhyātapūrvā pradarśyate , katham ? <span class="it">śakteḥ</span> īśvaraniṣṭhatvena prasiddhāyā dṛkkriyātmikāyāḥ , <span class="it">āviṣkaraṇena</span> pradarśanena , abhimānasādhyārthakriyāṇāṃ tadabhimānasiddhyā vinā asiddheḥ ; tathā
            ca dṛṣṭāntaṃ darśayati</p>
         
         
         
         
         
         <p>
            {taistairapyupayācitaiḥ /}(Ipv_4,1.17.)
            </p>
         
         
         <p>iti / etaduktaṃ bhavati ---- na kārakavyāpāro bhagavati , nāpi jñāpakavyāpāro'yam
            , api tu mohāpasāraṇamātrametat , vyavahārasādhanānāṃ pramāṇānāṃ tāvatyeva viśrānteḥ
            / ghaṭo'yamagragaḥ pratyakṣatvāt ---- ityanena hi ghaṭo na jñāpyate pratyakṣeṇaiva
            prakāśamānatvāt , anyathā pakṣe hetvasiddheḥ , kevalaṃ mohamātramapasāryate / yaścāyaṃ
            mohastadapasāraṇaṃ ca yat , tadubhayamapi bhagavata eva vijṛmbhāmātram , na tu adhikaṃ
            kiṃcit ---- ityuktaṃ vakṣyate ca //3//</p>
         
         
         <p>nanu paridṛśyamāne bhāvarāśau kimīyā śaktirāviṣkriyate kaṃ ca prati iti / jaḍānāṃ
            tāvat na jñānātmikā śaktirasti , kriyātmikāpi svātantryaprāṃā svātantryavyapagamād
            asaṃbhāvanābhūmireva ; tathā ca ratho gacchati ---- ityādau upacāraṃ kecana pratipannāḥ
            , na ca jaḍānprati vyavahārasādhanam ucitam ; atha ajaḍajīvajjanatādhikāreṇa ubhayamapi
            , tarhi sarvasya svātmā maheśvara ---- iti dūrataraṃ viprakarṣitā pratyāśā , tadetad
            āśṅkya nirūpayati</p>
         
         
         
         
         
         <p id="Ipk_1.1.4">
            tathā hi jaḍabhūtānāṃ pratiṣṭhā jīvadāśrayā /<br />
            jñānaṃ kriyā ca bhūtānāṃ jīvatāṃ jīvanaṃ matam //
             <span class="ref">Ipk_1,1.4</span></p>
         
         
         <p><span class="it">tathā hi</span> iti yuktyupakramaṃ dyotayati , dṛśyatāṃ kila ityarthaḥ / <span class="it">tathā</span> ityanena sādhyaṃ sūcyate , hinā heturityanye , prakṛtaṃ sādhyaṃ hetusiddhyāyattamupakramyate
            ityarthaḥ / tena iti buddhivartinā , tata eva smaryamāṇena granthena varṇayiṣyamāṇena
            prakāreṇa yasmāt sarvametad yuktam iti <span class="it">tathā hi</span> iti śabdasya vārthaḥ / iha tāvat bhāvarāśiryathā vimṛśyate tathā asti , astitvasya
            prakāśaṃ śaraṇīkurvataḥ prakāśaprāṇitadeśīyaṃ āśritya samunmevāt , avimṛṣṭaṃ hi yadi
            vastu tanna nīlaṃ na pītaṃ na sat na asaditi kuta iti paryanuyoge kimuttaraṃ syāt
            / tena yad yathā yāvat avādhitaṃ vimṛśyate tat tathā tāvat asti , tat eva deśakālākāravitatātmāno
            'pi dravyakriyāsaṃbandhādayaḥ ekatvena paramārthasanta iti vakṣyate</p>
         
         
         <p>
            {kriyāsaṃbandhasāmānya}(Ipv_2,2.1)
            </p>
         
         
         <p>ityādinā , tataśca vitatamapi idaṃ viśvaṃ saṃkṣepavimarśadaśādhirohe jaḍaṃ jīvacca
            ---- ityetāvatā dvayarūpeṇa asti / tatra jaḍā vimṛśyamānā na svatantrā bhavanti ,
            vimṛśyamānatā hi teṣāṃ na svaśarīraviśrāntaḥ ko 'pi dharmaḥ jaḍatvābhāvaprasaṃgāt
            , mama nīlaṃ bhāti mayā nīlaṃ jñāyate iti / teṣām <span class="it">jaḍabhūtānāṃ</span> cinmayatve 'pi māyākhyayā īśvaraśaktyā jāḍyaṃ prāpitānām , <span class="it">jīvantaṃ</span> pramātāramāśritya <span class="it">pratiṣṭhā</span> tatpramātrābhimukhyena avasthānam , tato jaḍā nāma na pṛthak santi / yathoktaṃ granthakṛtaivaḥ</p>
         
         
         
         
         
         <p>
            {evamātmanyasatkalpāḥ prakāśasyaiva santyamī /<br />
            jaḍāḥ prakāśa evaikaḥ svātmanaḥ svaparātmabhiḥ //}
            </p>
         
         
         <p>iti / sa eva hi svātmanā san vaktavyo yasya anyānupahitaṃ rūpaṃ cakāsti ; na ca bhārūpānupahitaṃ
            jaḍaṃ nāma kiñcit , tena jaḍānāṃ hi śaktirāviṣkriyate jaḍānprati ---- ityetat tāvat
            nirutthānameva / ye tu anye jaḍebhyo jīvanta ---- iti nāma prasiddhāḥ teṣāmapi śarīraprāṇapuryaṣṭakaśūnyākārāḥ
            tāvat jaḍā eva iti teṣāmapi kimucyate / ata eva ghaṭaśarīraprāṇasukhatadbh|avarūpaṃ
            yallagnaṃ bhāti tadeva jīvarūpabhūtaṃ satyam ; tasya ca āpāte yadyapi bahutvaṃ bhāti
            tathāpi tat jaḍātmakavedyaśarīrādyupādheḥ / tatastat apārabhārthikam anyonyāśrayāt
            , jīvā hi jaḍabhedāt bhedabhāginaḥ jaḍāśca jīvabhedāt , etaddeho 'yam etadvedyo 'yam
            ---- iti bhedam upeyuḥ , nīlapītādibhāvabhedāstu pramātṛsaṃlagnatayā bhedabhūmimeva
            paramadhirūḍhā iti / kim tena / tadayaṃ jīvānāmabheda eva saṃpanna iti jīvan pramātā
            ---- iti jātam / jīvanaṃ ca jīvanakartṛtvaṃ tacca jñānakriyātmakam , yo hi jānāti
            ca karoti ca sa jīvati ---- ityucyate / tadayaṃ pramātā jñānakriyāśaktiyogād īśvara
            ---- iti vyavahartavayaḥ purāṇāgamādiprasiddheśvaravat ; tadprasiddhāvapi sarvaviṣayajñānakriyāśaktimattvasvabhāvameva
            aiśvaryaṃ tanmātrānubandhitvādeva siddham ; tadapi ca kalpiteśvare rājādau tathā vyāptigrahaṇāt
            , yo yāvati jñātā kartā ca sa tāvati īśvarp rājeva , anīśvarasya jñātṛtvakartṛtve
            svabhāvaviruddhe yataḥ ; ātmā ca viśvatra jñātā kartā ca ---- iti siddhā pratyabhijñā
            / jñānakriyāśakto eva svābhāvikyau aprarūḍhabhedonmeṣe sadāśiveśvarau , bhedasya sāmānyataḥ
            prarohe vidyākale , viśoṣataḥ prarohe buddhikarmendriyagaṇa iva bhaviṣyati / jaḍā
            iti ajīvantaḥ , anye ca jīvanta ---- ityāpāte tāvad bhāti na tu saṃvidāpāte bhātīti
            jīvatāmiti jaṅgamā eva amī itthaṃ nirdiṣṭāḥ //4//</p>
         
         
         <p>nanu jñānakriye eva kathaṃ siddhe yata aiśvaryavyavahāraḥ prasādhyate ---- iti śaṅkāṃ
            śamayitumāha</p>
         
         
         
         
         
         <p id="Ipv_1-1.5x">
            tatra jñānaṃ svataḥ siddhaṃ kriyā kāyāśritā satī /<br />
            parairapyupalakṣyeta tayānyajñānamūhyate //
             <span class="ref">5 [Ipv_1,1.5]</span></p>
         
         
         <p>ahaṃ jānāmi , mayā jñātaṃ jñāsyate ca ---- ityevaṃ svaprakāśāhaṃparāmarśapariniṣṭhitameva
            idaṃ jñānaṃ nāma , kiṃ tatra anyat vicāryate , tadaprakāśe hi viśvam andhatamasaṃ
            syāt , tadapi vā na syāt , bālo 'pi hi prakāśaviśrāntimeva saṃvedayate / taduktam</p>
         
         
         
         
         
         <p>
            {vijñātāramare kena bojānīyāt /}(bṛ. 2,5.19)
            </p>
         
         
         <p>iti / tannihnave hi kaḥ praśnaḥ , kim uttaraṃ ca syāt ---- iti / tatra ca jānāmi ----
            ityantaḥsaṃrambhayogo 'pi bhāti , yena śuklāderguṇāt atyantajaḍāt jānāmi ---- iti
            ---- vapuḥ citsvabhāvatām abhyetiḥ ; sa ca saṃrambho vimarśaḥ kriyāśaktirbhavati /
            yaduktam asmatparameṣṭhiśrosromānandapādaiḥ ----</p>
         
         
         <p>
            {ghaṭādigrahakāle 'pi ghaṭaṃ jānāti sā kriyā /}
            </p>
         
         
         <p>iti / tena āntarī kriyāśaktiḥ jñānavadeva svataḥ siddhā svaprakāśā , saiva tu svaśaktyā
            / prāṇapuryaṣṭakakrameṇa śarīramapi saṃcaramāṇā spandanarūpā satī vyāpārātmikā māthāpade
            'pi pramāṇasya pratyakṣāderviṣayaḥ / sā ca paraśarīrādisāhityena avagatā svaṃ svabhāvaṃ
            jñātmakamavagamayati , na ca jñānam idantathā bhāti , idantā hi ajñānatvam , na ca
            anyadvastu anyena vapuṣā bhātaṃ bhātaṃ bhavet , tat jñānaṃ bhātyeva param , bhāti
            ca yat tadeva ahamityasya vapuḥ iti parajñānamapi svātmaivaḥ ; paratvaṃ kevalam upādherdehādeḥ
            , sa cāpi vicārito yāvat na anya iti viśvaḥ pramātṛvargaḥ paramārthata ekaḥ pramātā
            sa eva ca asti / taduktam</p>
         
         
         
         
         
         <p>
            {........... prakāśa evāsti svātmanaḥ svaparātmabhiḥ /}
            </p>
         
         
         <p>iti / tataśca bhagavān sadāśivo jānāti ityataḥ prabhṛti krimirapi jānāti ---- ityantam
            eka eva pramātā iti phalataḥ sarvajñatvaṃ pramātuḥ / evaṃ kartṛtve 'pi vācyam / yaduktam
            asmatparameṣṭhibhiḥ śivadṛṣṭau</p>
         
         
         
         
         
         <p>
            {ghaṭo madātmanā vetti vedmyahaṃ ca ghaṭātmanā /<br />
            sadāśivātmanā vedmi sa vā vetti madātmanā //
            </p>
         
         
         <p>
            nānābhāvaiḥ svamātmānaṃ jānannāste svayaṃ śivaḥ /}
            </p>
         
         
         <p>ityādi / <span class="it">ūhyate</span> ityanena jñānena jñānasya prameyatvaṃ na nirvahati ---- iti darśayati , anyathā hi
            anumīyate ---- iti brūyāt /</p>
         
         
         <p>tadevaṃ yeṣāṃ tārkikapravādapāṃsupātadhūsarībhāvo na vṛtto 'smin saṃvedanapathe ,
            te iyataiva ātmānamīśvaraṃ vidvāṃso ghaṭaśarīraprāṇasukhatadabhāvān tatraiva nimajjayanta
            īśvarasamāviṣṭā eva bhavanti / tato 'yam upoddhātaḥ / upa iti ātmanaḥ samīpe ṭaṅkavat
            īśvarapratyabhijñānalakṣaṇa utkarṣo hanyate viśrāmyate yena ; etāvadeva ca asya granthasya
            tātparyam ---- iti / tato 'pi ayam upoddhātaḥ / upāṃśu avitataṃ kṛtvā uditi śāstrasya
            ūrdhva eva hanyate apasāryate prameyaviṣayo vyāmoho yena ---- iti / gatyarthatvādvā
            hanterjñānamarthaḥ , jñāyate prameyaṃ yena iti / kecittu gatiṃ striyaṃ gacchati ----
            ityetadviṣayameva hantyarthamāhuḥ / evaṃ ślokacatuṣṭayārthabhāvanādārḍhy|adeva labhyate
            paramaśivaḥ / iti śivam //5//</p>
         
         
         <p>iti śrīmadācāryotpaladevaśiṣya ---- śrīmadācāryalakṣmaṇaguptadattopadeśa ---- śrīmadācāryābhinavaguptaviracitāyāṃ
            śrīpratyabhijñāvimarśinyāṃ jñānādhikāre upoddhātaḥ /
            iti prathamāhnikam // 1 //</p>
         
         
         
         
         
         <p>atha dvitīyamāhnikam /</p>
         
         
         <p>
            {pūrvapakṣatayā yena viśvamābhāsya bhedataḥ /<br />
            abhedottarapakṣāntaṃ nīyate taṃ stumaḥ śivaḥ //}
            </p>
         
         
         <p>iha yat paramārtharūpaṃ āśaṅkyamānapratipakṣapratikṣepeṇa nirūpayiṣyamāṇaṃ suṣṭhutamāṃ
            spaṣṭokṛtaṃ bhavati / yadāha bhaṭṭanārāyaṇaḥ</p>
         
         
         
         
         
         <p>
            {namaste bhavasaṃbhrāntabhrāntimudbhāvya bhindate /<br />
            jñānānandaṃ ca nirdvandvaṃ deva vṛtvā vivṛṇvate //}
            </p>
         
         
         <p>tatreha anātmānīśvaravādināṃ bhrāntibhedanapūrvakaṃ paramārthaṃ vivarīṣyan tadudbhāvanaṃ
            tāvat ekādaśabhiḥ ślokaiḥ karoti</p>
         
         
         <p>
            {nanu svalakṣaṇābhāsam ...................................................................
            /}
            </p>
         
         
         <p>ityādibhiḥ</p>
         
         
         <p>
            {......................................................................... tena kartāpi
            kalpitaḥ //}
            </p>
         
         
         <p>ityantaiḥ / tatra ślokadvayena ātmano dhruvasya dṛśyānupalabdhyā abhāva uktaḥ pratyakṣātmavādinaḥ
            prati / tatra ślokatrayeṇa smṛtyanusaṃdhānaṃ saṃskārāt siddham iti anyabāsiddhatvāt
            ātmānumānāya na paryāptam ---- iti proktam anumeyātmavādinaḥ prati / tatra ślokena
            jñānādi guṇairguṇini pratipattiḥ ---- iti anumānaṃ nirastam / evam ātmānaṃ nirākṛtya
            , tato jñānakriyāśaktisaṃbandharūpamaiśvarya nirākartuṃ jñānasya svarūpameva vyatiriktaṃ
            vādyantaramate , sāṃkhyamate ca ayujyamānam ---- iti nirūpitaṃ ślokadvayena / tata
            ekena kriyā nāma na kācit kvacidapi asti ---- iti kathitam / tatra sādhakaṃ pratikṣipya
            bādhakaṃ ca upanyasyati / tataḥ saṃbandhasya ślokena nāstitvaṃ pratipāditaṃ pramāṇābhāvaṃ
            vadatā / ślokenaiva tatra bādhakaṃ pramāṇamuktvā , na ātmā sthiro nāpi jñātṛtvakartṛtvalakṣaṇam
            asya aiśvaryam ---- iti svapakṣa upasaṃhṛtaḥ ---- iti pūrvapakṣasya piṇḍārthaḥ /</p>
         
         
         <p>
            atha granthārtho vyākhyāyate /
            </p>
         
         
         <p id="Ipk_1.2.1">
            nanu svalakṣaṇābhāsaṃ jñānamekaṃ paraṃ punaḥ /<br />
            sābhilāpaṃ vikalpākhyaṃ bahudhā nāpi tad dvayam //
             <span class="ref">Ipk_1,2.1</span></p>
         
         
         <p id="Ipk_1.2.2">
            nityasya kasyacid draṣṭustasyātrānavabhāsataḥ /<br />
            ahaṃpratītirapyeṣā śarīrādyavasāyinī //
             <span class="ref">Ipk_1,2.2</span></p>
         
         
         <p><span class="it">nanu</span> iti ākṣepe ; iha ātmā saṃvitsvabhāvaḥ sthiraḥ iti tāvadayuktam , sthirasyāpi svaprakāśasya
            aprakāśanāt / tathā hi ---- ghaṭaprakāśo ghaṭavikalpo ghaṭapratyabhijñā ghaṭasmṛtiḥ
            ghaṭotprekṣā ---- ityādirūpeṇa jñānānyeva prakāśante bhinnakāntāni bhinnaviṣayāṇi
            bhinnakārāṇi ca / tatra nīlasya prakāśaḥ <span class="it">svalakṣaṇābhāsaṃ jñānam</span> <span class="it">svam</span> anyānanuyāyi svarūpasaṃkocabhāji , <span class="it">lakṣaṇam</span> deśakālākārarūpaṃ yasya <span class="it">ābhāsaḥ</span> prakāśanam antarmukhaṃ yasmin bahirmukhīnasvarūpadhāriṇi jñāne tat avikalpakam viṣayabhede
            'pi ekajātīyam , svarūpavaicitrye 'pi kāraṇābhāvāt / vikalpe hi vaicitryakāraṇam abhilāpaḥ
            , sa ca ata nāsti ; na hi abhilāpo nīlasya dharmaḥ , na ca cakṣurgrāhyaḥ , tato 'sau
            prācyaḥ smartavyaḥ , aprabuddhe ca saṃskāre na smṛtiḥ , tatprabodhaśca vastudarśanotthitaḥ
            iti vastudarśanasamaye 'bhilāpasmṛtirnāsti /</p>
         
         
         <p>tataḥ <span class="it">paraṃ</span> vikalpakaṃ jñānam , sarvasya vikalpasya sākṣāt pāramparyeṇa vā nirvikalpakamūlatvāt
            / <span class="it">param</span> iti ca anyarūpaṃ sāmānyalakṣaṇaṃ tasya viṣayaḥ , svalakṣaṇe 'tisaṃkocini vitatavikalpasādhyasya
            vrḍdhavyāvahārikasya , aupadeśikasya vā saṃketasya kartum aśakyatvāt , kṛtasyāpi vaiyarthyāt
            , tena hi ananuyāyinā na punarvyavahāraḥ / tacca bahubhedam , yatastat abhilāpena
            saṃjalpātmanā śabdarūpeṇa saha vartate / śabdanaṃ ca idam ---- iti , tat ---- iti
            , tadidam ---- iti , bhavedidam ---- iti , idaṃ vā idam ---- ityādi bahudhā bhidyate
            / tacca na viṣayapakṣo vartate , api tu tasya vikalpasya svarūpameva vicitrokurvat
            pratibhāti iti vikalpo bahubhedaḥ / evam anubhavavikalpaparamparā tāvat svaprakāśatvena
            bhāti /</p>
         
         
         <p>syādetat , yallagnāsau paramparā so'pi ābhāti ---- iti ; tatra , yato dvayamapi etad
            avikalpetararūpaṃ na anyasya <span class="it">kasyacit</span> etadatiriktasya draṣṭuḥ anubhavituḥ saṃbandhi , dṛśyasya tu bhavatu bāhyārthavāde
            / atra hetuḥ ---- yataḥ <span class="it">tasya</span> draṣṭuḥ , ata eva saṃvitsvabhāvatopagamāt svaprakāśatāyogyatvāt āpannopalabdhilakṣaṇaprāpteḥ
            , <span class="it">atra</span> etadbodhadvayamadhye nāsti avabhāsaḥ / nanu astyeva avabhāsaḥ ---- iti asiddhā dṛśyānupalabdhiḥ
            / tathā hi ---- ahaṃ vedmi , niścinomi , smarāmi idam ---- iti vidādiprakṛtyartharūpāt
            jñānasmṛtyādeḥ idam ---- iti ca karmarūpāt viṣayāt atiriktameva aham ---- iti anuyāyini
            prakāśe anuyāyirūpaṃ bhāti / ka evamāha bhāti ---- iti ? bhānaṃ hi avikalpakam , aham
            ---- iti śabdānuviddho vikalpapratyayaḥ / nanu tathāpi kim anena vikalpyate , śarīrasantāno
            vā kṛśo'ham ---- ityādipratyayāt , jñānasantāno vā sukhyaham ---- iti pratīteḥ ? matvarthīyaśca
            santānameva spṛśati nātiriktam / tadetaduktam ---- <span class="it">ahaṃpratītirapi</span> śarīram , ādigrahaṇāt jñānam , avasyati , saṃtānarūpatayā vikalpayati avaśyam ; sadṛśāparabhāvabhedagrahaṇasāmarthyavāsanāviṣṭatvāt
            ---- iti / <span class="it">eṣā</span> iti na asmābhirnihnutā , <span class="it">sābhilāpaṃ vikalpākhyam</span> ityanena saṃgṛhītatvāt / etaduktaṃ bhavati ---- ahaṃpratītireva tāvat na ātmā , tasyā
            api vikalparūpatvāt asthairyācca / etatpratītipratyayo 'pi nāsti anyaḥ śarīrādeḥ ,
            bhavannapi vā vedyapakṣapatitaḥ syāt ---- iti / tathāpi saṃvitsaṃvedyavyatiriktasya
            ātmano na siddhiḥ ---- ityetat apiśabdena dyotitam / evaṃ nāsti ātmā saṃvitsaṃvedyatryatirikto
            dṛśyasya tasyānupalabdheḥ ---- iti //1// //2//</p>
         
         
         <p>atra ātmavādyanumānamutthāpayati</p>
         
         
         
         
         
         <p id="Ipk_1.2.3">
            athānubhavavidhvaṃse smṛtistadanurodhinī /<br />
            kathaṃ bhavenna nityaḥ syādātmā yadyanubhāvakaḥ //
             <span class="ref">Ipk_1,2.3</span></p>
         
         
         <p>iha smṛtikāle susmūrṣito 'rtho bhavatu , dhvaṃsatāṃ vā ---- iti kintena(KSS: kimanena)
            , anubhavastāvat dhvastaḥ ---- ityatra sarvasya avivādaḥ , tameva ca anurundhānā smṛtirjāyate
            / tathā hi ---- smṛtau na arthasya prakāśaḥ , na adhyavasāyaḥ , nāpi anubhavasya arthasya
            ca aṅgulidvayavat , nāpi anubhavaviśiṣṭasya arthasya daṇḍivat , sarvatra ayam ----
            iti pratyayaprasaṅgāt ; kiṃtu anubhavaprakāśa eva smṛtau pradhānam , anubhavasya tu
            arthaprakāśātmakatvāt anubhavaprakāśanāntarīyako 'rthāvabhāsaḥ iti / sarvathā yadi
            anubhavo dhvastaḥ , tadā tatprakāśarūpā kathaṃ smṛtistaddvāreṇa arthaviṣayā syāt ,
            tayā ca sarvo vyavahāraḥ kriyamāṇo dṛṣṭaḥ ityasau svarūpeṇa anapahnavanīyā satī anubhavasya
            nāśe kiṃcit avinaṣṭam āvedayati / tadeva ca anubhavakartṛ ---- anubhavitṛrūpam , ātmā
            anubhāvako nityaḥ ---- iti / iyadeva ca ātmasiddherjīvitam / tattu na adhikam ihaiva
            unmīlitam ācāryeṇa , vaktavyaśeṣavivakṣayā pūrvapakṣo mā tāvat samāpat ityāśayena
            / <span class="it">kathaṃ bhavet</span> iti / arhtastāvat tasyām akiṃcitkaraḥ , anubhavaśca dhvastaḥ iti na kenacitprakāreṇa
            smṛtiḥ syāt , tadabhāve ca saṃketaśabdasmṛtyāyattā api astaṅgatāḥ sarve vikalpāḥ ,
            nirvikalpaṃ ca andhabadhiramūkaprāyam iti hanta nirākrandam avasīdet viśvam ---- iti
            //3//</p>
         
         
         <p>iha kāryātirekeṇa tādṛk kalpanīyaṃ yat kāryasiddhaye paryāpnoti , na caivam ātmā ,
            artho hi tāvat smaryate , sa ca anubhavaprakāśamukhena , anubhavaśca dhvastaḥ ----
            ityuktam ; yadi ātmā kaścidasti , kiṃ tena / etadapi hi vaktavyam ---- ākāśamapi asti
            ---- iti / atha ucyate ---- na kevalena ātmanā etat siddhyati , api tu anubhavasaṃskāro
            'pi atra upayogī ---- iti , tarhi sa evāstu , kim anena ? ---- tadetat darśayati</p>
         
         
         
         
         
         <p id="Ipk_1.2.4">
            satyāpyātmani dṛṅnāśāttaddvārā dṛṣṭavastuṣu /<br />
            smṛtiḥ kenātha yatraivānubhavastatpadaiva sā //
             <span class="ref">Ipk_1,2.4</span></p>
         
         
         <p><span class="it">dṛṣṭeṣu</span> anubhūteṣu <span class="it">vastuṣu</span> yā <span class="it">smṛtiḥ</span> tasyām anubhavo dṛgātmā <span class="it">dvāram</span> arthāśasparśe , sa ca <span class="it">satyapy ātmani</span> naṣṭo'nubhavaḥ ,
            tasya hi anāśe idam ---- ityeṣa eva atruṭitaḥ prakāśaḥ iti kā smṛtiḥ , tadanubhavitā
            kiṃ smṛteḥ kuryāt ---- iti /</p>
         
         
         <p><span class="it">yatraiva</span> viṣaye <span class="it">anubhavo</span> vṛttaḥ <span class="it">tadeva</span> tasyāḥ smṛteḥ <span class="it">padaṃ</span> smaryamāṇam / tatpadā ---- iti bahuvrīhiḥ , <span class="it">sā</span> iti smṛtiḥ //4//</p>
         
         
         <p>nanu jñānāntarasya viṣayeṇa kathaṃ tasyāḥ viṣayitvābhimānaḥ ---- ityāśaṅkyāha</p>
         
         
         
         
         
         <p id="Ipk_1.2.5">
            yato hi pūrvānubhavasaṃskārātsmṛtisaṃbhavaḥ /<br />
            yadyevamantargaḍunā ko'rthaḥ syātsthāyinātmanā //
             <span class="ref">Ipk_1,2.5</span></p>
         
         
         <p>anubhavena hi saṃskāro janyate svocitaḥ , saṃskāraśca prātanarūpāṃ sthitiṃ sthāpayati
            , ākṛṣṭaśākhādeścirasaṃvartitasya vivartyamānasya bhūrjādeḥ / tena atrāpi saṃskāraḥ
            tāṃ smṛtiṃ pūrvānubhavānukāriṇīṃ karoti ---- iti tadviṣaya eva smṛterviṣayaḥ /</p>
         
         
         <p>evaṃ tarhi <span class="it">antargaḍuḥ</span> yathā āyāsāya param , tadvat ātmā sthiraḥ kalpanāyāsamātraphalaḥ iti kiṃ tena , sarvaṃ
            hi saṃskāreṇa jagadvyavahārakuṭumbakaṃ kṛtakarāvalambam ---- iti //5//</p>
         
         
         <p>nanu tasmaiva saṃskārasya āśrayo vaktavyaḥ , sa hi guṇatvād āśrayamapekṣate , ya āśrayaḥ
            sa ātmā syāt ---- ityāśaṅkyāha</p>
         
         
         
         
         
         <p id="Ipk_1.2.6">
            tato bhinneṣu dharmeṣu tatsvarūpāviśeṣatah /<br />
            saṃskārātsmṛitisiddhau syātsmartā draṣṭeva kalpitaḥ //
             <span class="ref">Ipk_1,2.6</span></p>
         
         
         <p>iha saṃskāre jāyamāne , yadi ātmano viśeṣaḥ , sa tarhi avyatiriktaḥ iti na nityaḥ
            syāt ; atha na kaścit asya viśeṣaḥ , tena tarhi kim / atha saṃskāra eva asya viśeṣaḥ
            , tarhi na vyatirikto 'sau iti punarapi anitye jñāne saṃskāraḥ ---- ityāyātam / anubhavādviśiṣṭaṃ
            viśiṣṭasmrṭyākhyakāryakāri jñānaṃ paramparayā jāyate ---- iti iyāneva saṃskārārthaḥ
            / atha saṃskārātmā vyatirikto viśeṣaḥ , tasya tarhi kimasau / saṃbandhaśca vyatirikto
            nirākariṣyate / evaṃ jñānasukhaduḥkhecchādveṣaprayatnadharmādharmā api vikalpanīyāḥ
            / etadāha ---- <span class="it">tataḥ</span> iti ātmano <span class="it">bhinneṣu dharmeṣu</span> aṅgīkriyamāṇeṣu teṣu satsvapi , ātmanaḥ <span class="it">svarūpe</span> viśeṣābhāvāt sa tāvat ātmā smrṭau na vyāpriyeta , asmatṛrūpāsaṃskṛtarūpādiprācyarūp|anapāyāt
            , iti <span class="it">saṃskārādeva smṛteḥ siddhiḥ</span> ---- iti / ahaṃ smarāmi ---- iti yaḥ <span class="it">smartā</span> so'pi śarīrasaṃtāno jñānasaṃtānaśca adhyāvasīyate , <span class="it">yathā draṣṭā</span> / pūrvaṃ hi uktam</p>
         
         
         
         
         
         <p>
            {ahaṃpratītirapyeṣā śarīrādyavasāyinī /}(Ipv_1,2.2)
            </p>
         
         
         <p>iti / evam ātmani sādhakaṃ pramāṇaṃ pratyakṣamanumānaṃ ca parākṛtam , bādhakaṃ ca
            sūcitaṃ ---- dharmayoge nityatāhāni , anyathā kiṃ tena / taduktam</p>
         
         
         
         
         
         <p>{carmopamaścetso'nityaḥ svatukyaścedasatsamaḥ /
            varṣātapābhyāṃ kiṃ vyomnaścarmaṇyasti hi tatphalam //}</p>
         
         
         <p>iti //6//</p>
         
         
         <p>ittham ātmānaṃ nirākṛtya , tasya aiśvaryamapi nirākartuṃ jñānaśaktimeva parīkṣitumāha</p>
         
         
         
         
         
         <p id="Ipk_1.2.7">
            jñānaṃ ca citsvarūpaṃ cet tad anityaṃ kimātmavat /<br />
            athāpi jaḍametasya kathamarthaprakāśatā //
             <span class="ref">Ipk_1,2.7</span></p>
         
         
         <p>parābhyupagamena prasaṅgāpādanam etat pūrvapakṣavādī karoti ---- prasaṅgaviparyayalābho
            me bhaviṣyati ---- iti / tatra ātmavādī nityatvam ātmana itthaṃ brūte ---- iha kālo
            nāma idaṃbhāvaviśiṣṭasya viśeṣaṇatām avalambamānaḥ taṃ viśiṣṭīkurvan tatsaṃkocāt anityaṃ
            saṃpādayati / ātmanaśca citsvabhāvatvāt idam ---- iti prathanābhāvena viśeṣyatvaṃ
            nāsti , viśeṣaṇaviśeṣyabhāvo hi yojakāyattaḥ , na ca svaprakāśe yojakāntaram asti
            / sa itthaṃ bruvāṇaḥ paryanuyujyate ---- <span class="it">jñānamapi</span> tarhi svaprakāśam iti tatrāpi eṣaiva vārtā iti tadapi kasmāt na nityam ? na ca dvayornityayoḥ
            kaścit saṃbandhaḥ , kāryakāraṇabhāvo hi asau nānyaḥ , tata ātmano jñānaṃ śaktiḥ iti
            avasannam adaḥ / atha na svaprakāśaṃ jñānaṃ tarhi parasyāpi ado na prakāśaḥ ,
            svaprakāśarūpāveśanaṃ hi asau parasya vidadhat bodhaḥ prakāśo bhavati parasyāpi ,
            tataḥ svaprakāśatāśūnyo na asau arthasya prakāśaḥ syāt , bhāvāntaravat //7//</p>
         
         
         <p>jaḍo'pyasau ittham arthasya prakāśo bhaviṣyati ---- iti sāṃkhyamatam āśaṅkate</p>
         
         
         
         
         
         <p id="Ipk_1-2.8x">
            athārthasya yathā rūpaṃ dhatte buddhistathātmanaḥ /<br />
            caitanyam .............................................................. //
             <span class="ref">8 [Ipk_1,2.8]</span></p>
         
         
         <p>iha tāvat arthaṃ jānāmi ----ityasti vyavahāraḥ / tatra arthasya prakāśaḥ ---- ityetāvāneva
            paramārthaḥ / tat na arthasya svaṃ rūpam , sarvaṃ prati tathātvaprasaṅgāt , na kaṃcitprati
            vā iti sarvajñam ajñaṃ vā jagat syāt / nāpi arthe anyata etadrūpam upanipatitam ,
            eṣa eva hi doṣaḥ syāt / tat nūnam anyatraiva ayaṃ dharmaḥ tattvāntare , tatrāpi katham
            arthasya prakāśaḥ syāt iti nūnaṃ tatra tattvāntare so'rthaḥ pratibimbatvena upasaṃkrāmati
            / tat tattvāntaraṃ sattvaprādhānyāt pratibimbagrahayogyaṃ tamasā''cchāditatvāt sakalapratibimbanato
            vyāvartitam , bhāge rajasā tamaso'pasāraṇāt kiṃcideva pratibimbakaṃ gṛhyāti , tadeva
            buddhitattvam ucyate / arthapratibimbagrahaśca jñānam asya vṛttirūpaṃ pūrvavyapadeśatirodhāyakadadhyādipariṇāmavilakṣaṇapariṇativiśeṣātmakam
            / evam <span class="it">arthasya</span> tāvat <span class="it">rūpaṃ buddhiḥ</span> dhārayati / iyaśca sattvādīnāṃ sukhaduḥkhamoharūpatayāṃ bhogyatvāt jaḍam iti darpakṣavat
            aprakāśam / na ca bhogyasya aprakāśasya tadviruddhabhoktṛtārūpaprakāśātmakasvabhāvasaṃbhavo
            yuktyanupātī iti tadvilakṣaṇena bhoktrā bhavitavyam / sa ca prakāśaḥ ---- ityetāvatsvabhāvaḥ
            , svabhāvāntaraṃ hi aprakāśarūpaṃ bhogyaṃ kathaṃ bhoktuḥ svabhāvatayā saṃbhāvyeta
            / sa ca prakāśamātrasvabhāvatvenaiva yadi viśvasya prakāśaḥ ,
            tarhi yugapadeva prakāśeta , ghaṭaprakāśo'pi paṭaprakāśaḥ syāt iti viśvaṃ saṃkīryeta
            / sa ca arthāt arthapratibimbāt tadādhārācca buddhitattvāt anyaḥ katham arthasya prakāśaḥ
            syāt , asaṃbandhāt / tasmāt buddhireva svacchatvāt prakāśapratibimbamapi gṛhṇāti /
            tataḥ prakāśapratibimbaparigrahamahimopanataprakāśāveśabuddhitattvāveśitapratibimbakanīlādyarthaparyantasaṃkrānteḥ
            prakāśāveśasya arthaḥ prakāśate iti siddho vyavahāraḥ / tadevaṃ jñānaṃ jaḍabuddhitattvāvyatirekāt
            jaḍamapi citpratibimbayogāt viṣayasya prakāśaḥ ---- iti /</p>
         
         
         <p>etadeva tāvat anucitam ---- yat prakāśātmā pumān buddhau pratibimbam arpayati , samānaguṇe
            bimbakāpekṣayā ca vimale pratibimbasaṃkrāntidarśanāt , rūpavati ādarśe ghaṭarūpapratibimbavat
            ; ātmabuddhyośca ativailakṣaṇyam , ātmāpekṣayā ca na buddhirvimalā tat bahvatu tāvat
            etat ---- iti <span class="it">atha</span> śabdena sūcayati /</p>
         
         
         <p>kiṃtu pratibimbavādenāpi na kiṃcit pratisamāhitaṃ bhavet ---- iti darśayati</p>
         
         
         
         
         
         <p><span class="bold">.............. ajaḍā saivaṃ jāḍye nārthaprakāsatā // Ipk_1,2.8 //</span></p>
         
         
         <p>caitanyapratibimbayoge yadi tāvat tatpratibimbakamapi mukhyaṃ prakāśarūpameva na bhavati
            , tenāpi na kiṃcit kṛtaṃ syāt , na hi pratibimbatavahnipuñja ādarśo dāhyaṃ dahet /
            atha mukhyaprakāśarūpameva tatpratibimbakam , tat tarhi buddheravyatiriktam iti mukhyaprakāśarūpaiva
            buddhirjātā iti / yato viruddhadharmādhyāsāt bhīrubhiḥ etat kalpitam / sa eva punaḥ
            jājvalyamānaṃ nijam ojo jṛmbhayati , tataśca sā buddhireva cinmayī syāt , kiṃ puruṣeṇa
            / evam arthapratibimbakadvāreṇa arthamayī ---- ityapi āyāto vijñānavādaḥ / kuta etasyāḥ
            tadrūpatvam ---- iti , pūrvakāraṇaparamparātaḥ ---- iti utaraṃ vācyam / evaṃ saiva
            cet cidrūpā , prāgvat nityatāprasaṅgaḥ ; na ceta cidrūpasyāpi nityatā , tarhi ātmā
            na nityaḥ kaścidasti , yasya jñānaṃ nāma śaktiḥ syāt iti jñānamātrameva asti / yo
            'rthaprakāśarūpo bodho yaśca vikalpasmṛtyādirūpaḥ tāvatā arthavyavahārasiddheḥ ----
            iti prasaṅgaviparyayalābhaḥ <span class="it">jñānaṃ ca citsvarūpaṃ cet</span> ityādeḥ ślokadvayasya tātparyam //8//</p>
         
         
         <p>evaṃ jñānaṃ parīkṣya kriyāṃ parīkṣate</p>
         
         
         
         
         
         <p id="Ipk_1.2.9">
            kriyāpyarthasya kāyādestattaddeśādijātatā /<br />
            nānyādṛṣṭeḥ ............................................. //
             <span class="ref">Ipk_1,2.9</span></p>
         
         
         <p>iha parispandarūpaṃ tāvat gavcchati , calati, patati ---- ityādi yat pratibhāsagocaram
            , tatra gṛhaseśagatadevadattasvarūpāt anantaraṃ bāhyadeśavartidevadattasvarūpam ----
            ityetāvat upalabhyate , na tu tatsvarūpātiriktāṃ kāṃcit anyāṃ kriyāṃ pratīmaḥ / <span class="it">devadatto dinaṃ tiṣṭhati</span> ityatra tu prabhātakālāviṣṭadevadattasvarūpaṃ tataḥ praharakālāliṅgitatatsvarūpam
            ---- ityādi bhāti , <span class="it">dugdhaṃ pariṇamate</span> ityatra madhuravasturūpam amlavasturūpam dravarūpaṃ kaṭhinarūpam ---- ityādi / evaṃ
            sādṛśyācca tatra pratyabhijñā bhinne'pi kāyakeśanasvādāviva / deśākārānyatve tu kālānyatvam
            avaśyaṃbhāvideśakālānyatve 'pi , svarūpasyaiva deśatvāt , kālabhede ca svarūpabhedāt
            , deśakālākārā ākāra eva yadyapi paryavasmanti , tathāpi sthūladṛṣṭyā asti bhedaḥ
            iti te hi bhedena bauddhairucyante ---- iti tātparyam / evaṃ pratyakṣeṇa na dṛśyate
            kacit kriyā , tadbhāvāt na tatpūrvakeṇa anumānena , kāryaṃ ca prāmaprāptyādyuttarakṣaṇarūpaṃ
            taddeśavasturūpādi iti kāryānyathānupapattyāpi na sā kalpyā / evaṃ pratyakṣānumānābhyāṃ
            tasyā adṛṣṭiḥ ---- iti sādhakapramāṇābhāva uktaḥ /</p>
         
         
         <p>bādhakamapi āha</p>
         
         
         
         
         
         <p><span class="bold">................... na sāpyekā kramikaikasya cocitā // Ipk_1,2.9 //</span></p>
         
         
         <p>tatra pūrvāpararūpatā kṣaṇānāṃ vikalpabudvyānusaṃdhānāt , na tu svātmani kiṃcit pūrvam
            aparaṃ vā , vastumātraṃ hi tat / ato vikalpaprāṇitaṃ pūrvāparībhūtatvaṃ kramarūpatā
            kriyāyāḥ kiṃcit kṣaṇaṃ na vastu spṛśati , te hi kṣaṇā na anyonyasvarūpāviṣṭāḥ iti
            katham <span class="it">ekā</span> kriyā , kramo hi bhedena vyāptaḥ abhiśne tadabhāvāt , bhedasya viruddham ekyam iti
            kathaṃ <span class="it">kramikā ekā ca</span> iti syāt ? atha ekatra āśraye'vasthānāt ekā , tatrāpi tatkṣaṇātirikto na kaścit āśrayo'nubhūyate
            , kṣaṇā eva hi prabandhavṛttayo bhānti / kiṃ ca tathābhūtairbhinnadeśakālākāraiḥ kriyākṣaṇairāviṣṭa
            āśrayaḥ kathamekaḥ syāt ?
            ata eva <span class="it">devadatto'yam, sa eva grāmaṃ prāptaḥ</span> iti sādṛśyāt bhavantī pratyabhijñā na aikyaṃ vāstavaṃ gamayitumalam //9//</p>
         
         
         <p>evaṃ jñānaṃ kriyāṃ ca parīkṣya , yasmin sati te saṃbaddhe sarvajñatvasarvakartṛtārūpaiśvaryaprasādhanāya
            prabhavataḥ , taṃ saṃbandhaṃ dhvaṃsayituṃ tadviṣayaṃ pramāṇābhāvaṃ tāvadāha</p>
         
         
         
         
         
         <p id="Ipk_1.2.10">
            tatra tatra sthite tattadbhavatītyeva dṛśyate /<br />
            nānyannānyo'sti saṃbandhaḥ kāryakāraṇabhāvataḥ //
             <span class="ref">Ipk_1,2.10</span></p>
         
         
         <p>mṛtppiṇḍe sati stūpakaḥ , tatra sati śiviko yāvat ghaṭaḥ ityevaṃ bhāvakṣaṇā eva upalabhyante
            , na adhikaṃ kiṃcit pratyakṣeṇa avabhāsate , nāpi anumānena ---- iti kriyāyāmiva vācyam
            / sarvatra ādhārādheyabhāvādau ayameva panthāḥ ---- pṛthagrūpakuṇḍavadarakṣaṇānantaraṃ
            nirantarātmakaviśiṣṭakuṇḍavadarodayaḥ ---- iti / ayameva ca bhāvo bhāvāntareṇa saha
            niyatapūrvāparatayā vikalpena vyavahiyamāṇaḥ kāryakāraṇabhāvaḥ ---- iti abhidhīyate
            / na ca jñānakriyābhyāṃ saha ātmanaḥ kāryakāraṇabhāvaḥ ātmanastatkāryatvābhāvāt ,
            jñānasya ca svasāmagrokāryatvāt , kriyāyāśca abhāvāt iti na jñānakriyāsaṃbandho yato
            jñātṛtvakartṛtve syātām //10//</p>
         
         
         <p>evaṃ pramāṇaṃ parākṛtya , saṃbandhe bādhakaṃ sāmānyaviśeṣamukhena nirūpayati</p>
         
         
         
         
         
         <p id="Ipk_1.2.11">
            dviṣṭhasyānekarūpatvāt siddhasyānyānapekṣaṇāt /<br />
            pāratantryādyayogācca tena kartāpi kalpitaḥ //
             <span class="ref">Ipk_1,2.11</span></p>
         
         
         <p>saṃbandhastāvat parasparaprāptirūpo dvayoḥ prāptibhājorekastiṣṭhati ---- iti sāmānyalakṣaṇam
            / tacca katham ? na hi ekatra viśramitāśeṣaśarīrasāro'nyatra viśramitum alam svarūpabhedaprasaṅgāt
            / etena saṃyogasamavāyau tanmūlāśca anye'pi saṃbandhā bādhavidhurāṃ dhuram adhyāropitā
            mantavyāḥ / yo'pi cetaneṣu tatkalpanayā ca acetaneṣu pāratantryātmā saṃbandho vyavahiyate
            , tatra siddhasya na pāratantryam asti siddhatvādeva , asiddhasya natarāṃ niḥsvarūpasya
            tāddharmyāyogāt / evamapekṣāyāmapi vācyam / dve ca rūpe kathaṃ śliṣyataḥ ? dvayorekatvānupapatteḥ
            ; ekatve vā kaḥ śleṣaḥ ? tasmāt jñānasaṃbandhāt <span class="it">jñātā</span> iti yathā vikalpakalpito 'rtho na vastu tathā kriyāsaṃbandhāt <span class="it">kartā</span> ityapi kalpanāmātram ---- iti pūrvapakṣasya saṃkṣepaḥ / iti śivam //11// āditaḥ 16
            //</p>
         
         
         <p>iti śrīmadācāryābhinavaguptaviracitāyāṃ pratyabhijñāsūtravimarśinyāṃ jñānādhikāre
            pūrvapakṣavivṛtirnāma dvitīyamāhnikam // 2 //</p>
         
         
         
         
         
         <p>atha tṛtīyamāhnikam /</p>
         
         
         <p>
            {vinā yena na kiṃcitsyātsamastā api dṛṣṭayaḥ /<br />
            anastamitasaṃbodhasvarūpaṃ taṃ stumaḥ śivam //}
            </p>
         
         
         <p>etasmin pūrvapakṣe yaduktaṃ smṛteḥ saṃskāramātrādeva siddhiḥ ---- iti , tadeva dūṣayituṃ</p>
         
         
         <p>
            {satyaṃ ....................................................... /}
            </p>
         
         
         <p>ityādi</p>
         
         
         <p>
            {................ jñānasmṛtyapohanaśaktimān //}
            </p>
         
         
         <p>ityantaṃ ślokasaptakam / kriyāyāṃ saṃbandhe ca dūṣaṇoddharaṇaṃ dvitīye kriyādhikāre
            bhaviṣyati / yattu pareṇa vyatiriktaṃ jñānaṃ kāśādasāṃkhyādidṛṣṭau nirākṛtaṃ tadabhimatameva
            granthakṛta iti tat dūṣaṇāntarameva / tatra ślokadvayena jñānasya svasaṃvedanarūpatayā
            anubhavasya smṛtau aprakāśatvaṃ darśitaṃ saṃskārajatve 'pi / tataḥ ślokadvayena smṛteḥ
            bhrāntitvam āśaṅkāpūrvakaṃ parākṛtya tṛtīyena prasaṅgāt sarvādhyavasāyānāmapi bhrāntitvāśaṅkā
            śamitā / tataḥ satyapi saṃskāre smṛtyanupapattau vyavahārocchedaḥ ---- iti ślokenoktvā
            svapakṣe tadupapattiḥ ---- iti ślokenoktam ---- iti tātparyam / granthārthastu nirūpyate
            /</p>
         
         
         <p id="Ipk_1.3.1">
            satyaṃ kiṃtu smṛtijñānaṃ pūrvānubhavasaṃskṛteḥ /<br />
            jātamapyātmaniṣṭhaṃ tannādyānubhavavedakam //
             <span class="ref">Ipk_1,3.1</span></p>
         
         
         <p>pūrvapakṣamadhyāt mayā tāvat bahu aṅgīkartavyam ---- iti <span class="it">satyam</span> ityanena darśitam / yattu na aṅgīkartavyaṃ tat dūṣyate ---- ityetaduktaṃ <span class="it">kiṃtu</span> ityanena viśeṣābhidhāyinā / iha smṛtau viṣayamātrasya prakāśo na samarthanīyo vartate
            yaḥ saṃskārādeva siddhyet , kiṃtu anubhavaprakāśena vinā <span class="it">tat</span> ityevaṃrūpā kathaṃ smṛtiḥ syāt , kathaṃ ca tayā vinā abhilāṣeṇa vyavahāraḥ syāt ?
            anubhavena hi asya sukhasādhanatā niścitā , tata upādānam ; tatra pūrvānubhavajanitāt
            saṃskārāt etāvat jātam / yadyapi tajjñānaṃ viṣayeṇa na janitam , tathāpi tadviṣayam
            ---- iti / na ca etāvatā kiṃcit , ātmaniṣṭhe svaprakāśajñāne viṣayasyeva anubhavasya
            prācyasya aprakāśāt //1//</p>
         
         
         <p>nanu saṃsk|arajatvādeva prācyamanubhavamapi viṣayīkurutāṃ smṛtiḥ ---- ityāśaṅkyāha</p>
         
         
         
         
         
         <p id="Ipk_1.3.2">
            dṛksvābhāsaiva nānyena vedyā rūpadṛśeva dṛk /<br />
            rase saṃskārajatvaṃ tu tattulyatvaṃ na tadgatiḥ //
             <span class="ref">Ipk_1,3.2</span></p>
         
         
         <p><span class="it">dṛk</span> jñānam , tacca jaḍāt vibhidyate svaprakāśaikarūpatayā ,
            jaḍo hi prakāśāt pṛthagbhūto vaktavyaḥ , tena dṛk <span class="it">svābhāsā</span> , ābhāsaḥ prakāśamānatā sā svaṃ rūpamavyavhicāri yasyāḥ , svasya ca ābhāsanaṃ rūpaṃ
            yasyāḥ / satyapi bāhye taccharīrasaṃkrāntaṃ na prakāśanaṃ jñānasya rūpaṃ bhavitumarhati
            , paraprakāśanātmakanijarūpaprakāśanameva hi svaprakāśatvaṃ jñānasya bhaṇyate / nanu
            svābhāsameva sat tat anubhavajñānaṃ smaraṇe bhāsiṣyate , na ---- ityāha <span class="it">nānyena vedyā</span> / paratra yadi dṛk bhāseta tarhi na sā svābhāsā , idameva hi svaprakāśasya lakṣaṇam
            ---- svayaṃ hi yadi prakāśeta tadā pareṇa saha asaṃbandhāt saṃbandhaprāṇā kathaṃ <span class="it">paratra</span> iti saptamī saṃgacchatām ; tathā ca rūpajñānena <span class="it">rase dṛk</span> rasaviṣayaṃ jñānaṃ na vedyate , evaṃ hi cakṣuṣaiva rasaḥ phalato gṛhīta eva syāt
            / nanu yadi na ābhāti smaraṇe 'nubhavaḥ kiṃ tarhi saṃskāreṇa kṛtaṃ syāt , rūpajñānaṃ
            na rasajñānajāt saṃskārāt jātam , tat katham ayaṃ prasaṅgaḥ ,
            tasmāt saṃskāra eva bhavatsaṃbhāvitadoṣabhaṅgāya prabhavet / naitat , yato hi asau
            tatsaṃskārasaṃskṛtāt samanantarapratyayāt utthitaḥ smṛtibodhaḥ , tena tatsadṛśo bhavatu
            śāsvāsaṃniveśa iva pūrvasaṃniveśatulyaḥ , na tu yo yatsaṃskārāt jātaḥ sa tasya vedanasvabhāvo
            bhavati ---- iti yuktam / sadṛśatvasyāpi gatiravagamaḥ katham ? na hi anubhavajñānaṃ
            sādṛśyaṃ gamayati , nāpi smṛtijñānam , parasparam asaṃvedane dvayaniṣṭhasādṛśyādhyavasāyāyogāt
            , abhyasya ca tadubhayavedanarūpasya abhāvāt iti saṃskārāt paraṃ saviṣayatāmātraṃ
            smṛteḥ siddham , na tu anubhavaviṣayatvam , nāpi asya viṣayasya pūrvānubhavaviṣayīkṛtatvam
            ---- iti niścayaḥ eṣaḥ //2//</p>
         
         
         <p>nanu yadi smṛtijñāne anubhavasya satyataḥ prakāśaḥ syāt , tanmukhena ca tadviṣayasya
            , tadā bhavet bhavadukteravakāśaḥ , yāvatā smṛtirvikalparūpatvāt kevalamaparakāśamānameva
            anubhavaṃ tadviṣayaṃ ca adhyavasyati , tat iyaṃ bhrāntisvabhāvā , tatra ko'yaṃ nirbandhaḥ
            ? tadetat darśayati śaṅkyamānatvena</p>
         
         
         
         
         
         <p id="Ipk_1.3.3">
            athātadviṣayatve'pi smṛtestadavasāyataḥ /<br />
            dṛṣṭālambanatā bhrāntyā ................................. //
             <span class="ref">Ipk_1,3.3</span></p>
         
         
         <p>na taddarśanaṃ nāpi tadviṣayaḥ smṛterviṣayaḥ , tathāpi tu ubhayam adhyavasīyate ,
            bhramarūpatayā smṛteḥ / etat nirākaroti</p>
         
         
         
         
         
         <p><span class="bold">..................................... tadetadasamañjasam // Ipk_1,3.3 //</span></p>
         
         
         <p>atra kārikayā upapattim āha</p>
         
         
         
         
         
         <p id="Ipk_1.3.4">
            smṛtitaiva kathaṃ tāvadbhrānteścārthasthitiḥ katham /<br />
            pūrvānubhavasaṃkārāpekṣā ca kimitīṣyate //
             <span class="ref">Ipk_1,3.4</span></p>
         
         
         <p>anubhūtasya anubhavaprakāśitasya viṣayasya apramoṣo'napahāraḥ tathaiva prakāśanaṃ
            yat etat smṛteḥ ātmīyaṃ rūpaṃ tat tathāprakāśanābhāve vighaṭetamām / kiṃ ca bhrāntau
            asadvā ātmākāro vā prakhyāti , na tu tayā arthaḥ svīkriyate tasya aprakāśanāt iti
            tayā artho na vyavasthāpita eva / prakāśanātmā hi vyavasthāpanā , tataśca smaraṇādabhilāṣeṇa
            katham arthaviṣayo vyavahāraḥ ? na ca tadaprakāśane saṃskārajatvena kiṃcit kṛtyam
            , taddhi sādṛśyaṃ labdhum avalambyate ; na ca anubhavena viṣayaprakāśanātmanā smṛtyabhidhānāyā
            bhrānteḥ kicidapi sādṛśyam asti , sarvathā viṣayamaspṛśantyā //4//</p>
         
         
         <p>nanu yo'nubhavo yaśca tadviṣayaḥ sa yataḥ tayā adhyavasīyate , tataḥ aṃśāt sādṛśyam
            anubhavena smṛteḥ , tatsiddhaye ca saṃskāraparigrahaḥ / <span class="it">adhyavasīyate</span> iti kim ucyate ? <span class="it">prakāśyate</span> iti cet na bhrāntitvam ; <span class="it">na prakāśyate</span> iti cet punarapi viṣayo na spṛṣṭa eva anayā iti sādṛśyamiti śabdagaḍumātram , tadetat
            darśayitumāha</p>
         
         
         
         
         
         <p id="Ipk_1.3.5">
            bhrāntitve cāvasāyasya na jaḍādviṣayasthitiḥ /<br />
            tato'jāḍye nijollekhaniṣṭhānnārthasthitistataḥ //
             <span class="ref">Ipk_1,3.5</span></p>
         
         
         <p>iha smṛteḥ anyasya vā bhrāntibodhasya svasaṃvedanāṃśe prakāśamāne na bhrāntitā , tatra
            vaiparītyābhāvāt ; yastu tatra adhyavasīyate svākāraḥ sa viparītatayā asvākāratvena
            arthatayā iti tatrāṃśe bhrāntitā / sa cāṃśo'rthalakṣaṇo na smṛtyā anyayā vā bhrāntyā
            spṛśyate iti tatra asau tūṣṇīkā iti balādeva tatrāṃśe jaḍatvam asyā āyātaṃ ghaṭajñānasyeva
            paṭe / na ca jaḍena viṣayasya kiṃcit kṛtyam , tataśca arthaviṣayo vyavahāro vilupyeta
            /</p>
         
         
         <p>atha tu tam avasāyarūpaṃ svasaṃvedanāṃśaṃ svākāraṃ vā avalambya ajaḍatvam asyāḥ ,
            evamapi <span class="it">ajāḍye</span> nijaṃ svasaṃvedanam ullekhaśca svākāraḥ ---- itīyati eṣā pariniṣṭhitā smṛtiḥ iti
            viṣayasya nāmāpi prahītum aśaknuvataḥ <span class="it">tataḥ</span> smṛtyadhyavasāyāt kathaṃ viṣayasya vyavasthāpanaṃ vyavahāryatvasaṃpādanasāmarthyam
            ? //5//</p>
         
         
         <p>saṃskāre satyapi smṛtiḥ na kathaṃcana ghaṭate , tataśca parasparasaṅgatihīnāni sakalāni
            jñānāni ---- iti yaduktaṃ ślokapañcakena tat idānīṃ prakṛte yojayati</p>
         
         
         
         
         
         <p id="Ipk_1.3.6">
            evamanyonyabhinnānāmaparasparavedinām /<br />
            jñānānāmanusaṃdhānajanmā naśyejjanasthitiḥ //
             <span class="ref">Ipk_1,3.6</span></p>
         
         
         <p><span class="it">janasya</span> lokasya yā kācana <span class="it">sthitiḥ</span> vyavahāraḥ sā sarvajñānānāṃ yat <span class="it">anusaṃdhānam</span> ekaviṣayabhāvopapannasmṛtitāprāptirūpam , tatra āyattā / tathā hi ---- smaraṇanibandhanāḥ
            sarve vyavahārāḥ / prathamamapi hi pratyakṣajñānam ahamitipūrvāpararūpānusaṃdhānena
            smaraṇānuprāṇitena vinā na ghaṭate , pramātari viśrāntyabhāvāt apratyakṣatvaprasaṅgāt
            / evaṃ sukhādau mantavyam / hānādānapreraṇābhyupagamādavastu vyavahārāḥ smaraṇamayā
            eva / <span class="it">evaṃ jñānānām</span> yat <span class="it">anusaṃdhānam</span> tato jāyamānā <span class="it">janasthitiḥ</span> <span class="it">evam</span> iti parābhyupagame sati , <span class="it">naśyet</span> naśyati ---- iti saṃbhāvyate , kuta iti cet , viśeṣaṇadvāreṇa hetumāha / <span class="it">anyonyam</span> tāvat <span class="it">bhinnāni</span> jñānāni ---- anyat anubhavajñānam , anyat idānīntanaṃ jñānaṃ vikalpābhimatam , anyat
            smaraṇasaṃmataṃ jñānam / tadetāni svaviṣayaprakāśamātrarūpāṇi paraviṣaye jaḍāndhāneḍamūkakalpāni
            , na ca anyonyasya prakāśarūpāṇi //6//</p>
         
         
         <p>evaṃ na svarūpato na vedyayo vā ekībhāvarūpam anusaṃdhānam asti / anyonyaṃ ca viṣayaviṣayibhāvo
            nāsti / na ca turyaṃ jñāteyanibandhanam anusandhānādhāyi saṃbhāvyate iti dhvaṃseran
            vyavahārāḥ / na ca <span class="it">dhvaṃsantām</span> iti bhavadabhīṣṭaśāpamātrāt te dhvaṃsante , prakāśante yataḥ tata etat āpadyate ----
            etadeva samarthayitum udyantavyam ---- iti / tacca asmadabhimataprakāreṇa vinā vidherapi
            aśakyasamarthanam ---- iti darśayati</p>
         
         
         
         
         
         <p id="Ipk_1.3.7">
            na cedantaḥkṛtānantaviśvarūpo maheśvaraḥ /<br />
            syādekaścidvapurjñānasmṛtyapohanaśaktimān //
             <span class="ref">Ipk_1,3.7</span></p>
         
         
         <p><span class="it">saṃvit tāvat prakāśate</span> iti tāvat na kecit apahnuvate / sā tu saṃvit yadi svātmamātraviśrāntā arthasya sā
            kathaṃ prakāśaḥ ? sa hi arthadharma eva tathā syāt ; tataśca arthaprakāśaḥ tāvatyeva
            paryavasita iti galito grāhyagrāhakabhāvaḥ / ato 'rthaprakāśarūpaṃ saṃvidam icchatā
            balādeva artho'pi tadrūpāntargata eva aṅgīkratavyaḥ ; sa ca arthaprakāśo yadi anyaśca
            anyaśca , tat na smaraṇam upapannamityata eka eva asau ---- iti / ekatvāt sarvo vedyarāśiḥ
            tena kroḍīkṛtaḥ ---- ityetadapi anicchatā aṅgīkāryam / evamapi satatameva unmagnena
            nimagnena vā viśvātmanā prakāśeta , tathā svabhāvatvāt / na caivam , ataḥ svarūpāntarbruḍitam
            artharāśim aparamapi bhinnākāram ātmani parigṛhya , kaṃcideva arthaṃ svarūpāt unmagnam
            ābhāsayati ---- iti āpatitam / saiṣā jñānaśaktiḥ / unmagnābhāsabhinnaṃ ca citsvarūpaṃ
            vahirmukhatvāt tacchāyānurāgāt navaṃ navaṃ jñānamuktam / evamapi navanavābhāsāḥ pratikṣaṇam
            udayavyayabhāja iti saiva vyavahāranivahahāniḥ / tena kvacit ābhāse gṛhītapūrve yat
            saṃvedanaṃ bahirmukham abhūt , tasya yat antarmukhaṃ citsvarūpatvaṃ tat kālāntare
            'pi avasthāsnu svātmagataṃ tadviṣayaviśeṣe bahirmukhatvaṃ parāmṛśati iti eśā smṛtiśaktiḥ
            / yacca tat navaṃ bhāsayati smarati vā tat vastutaḥ saṃvidā viśvamayyā tādātmyavṛtti
            iti viśvamayaṃ pūrṇameva iti navaṃ na kiṃcit ābhāsitaṃ smṛtaṃ vā syāt / idamapi pravāhapatitam
            urīkāryam ---- yat kila tat ābhāsyate tat saṃvido vicchiidyate , saṃvicca tataḥ ,
            saṃvicca saṃvidantarāt , saṃvedyaṃ ca saṃvedyāntaraāt ; na ca vicchedanaṃ vastutaḥ
            saṃbhavati , iti vicchedanasya avabhāsamātram ucyate / na ca tat iyatā pāramārthikam
            , nirmīyamāṇasya sarvasya ayameva paramārthaḥ / yataḥ eṣa eva paritaśchedanāt pariccheda
            ucyate , tadavabhāsanasāmarthyam apohanaśaktiḥ / anena śaktitrayeṇa viśve vyavahārāḥ
            / tacca bhagavata eva śaktitrayam ---- yat tathābhūtānubhavitṛ-smartṛ-vikalpayitṛsvabhāvacaitramaitrādyavabhāsanam
            / sa eva hi tena tena vapuṣā jānāti , smarati vikalpayati ca / yathoktam ācāryeṇaiva</p>
         
         
         
         
         
         <p>{yadyapyarthasthitiḥ prāṇapuryaṣṭakaniyantrite /
            jīve niruddhā tatrāpi paramātmani sā sthitā //}</p>
         
         
         <p>ityādi / etāsāṃ ca jñānādiśaktīnām asaṃkhyaprakāro vaicitryavikalpa iti tatsāmarthyaṃ
            svātantryam aparādhīnaṃ pūrṇaṃ mahadaiśvaryaṃ tannirmitabrahmaviṣṇurudrādyaiśvaryāpekṣayā
            ucyate / tadevaṃ <span class="it">cidvapuḥ</span> ityekaṃ kṛtvā iyadāyātam <span class="it">viśvarūpaḥ</span> iti / tata eva ca pariniṣṭhitaikarūpajaḍabhāvavailakṣaṇyāt jñānādiśaktiyuktatāmāheśvaryam
            upasaṃprāptaḥ / etadanupagame na kiṃcit idaṃ bhāseta ---- iti prasaṅgaḥ / bhāsate
            tu , tasmāt etat avaśyāṅgīkartavyam ---- iti prasaṅgaviparyayaḥ / naśyejjanasthitiḥ
            , yadyevaṃ na syāt ---- iti prāktanena ślokena saha saṃbandhaḥ / <span class="it">cet</span> ityanena tadviparyayaḥ sūcitaḥ //7//</p>
         
         
         <p>iti śivam / āditaḥ 23 //</p>
         
         
         <p>iti śrīmadācāryābhinavaguptaviracitāyāṃ īśvarapratyabhijñāsūtravimarśinyāṃ jñānādhikāre
            paradarśanānupapattirnāma tṛtīyamāhnikam // 3 //</p>
         
         
         
         
         
         <p>atha caturthamāhnikam /</p>
         
         
         <p id="Ipkv_1">
            {padārtharatnanikaraṃ nijahṛdgañjapuñjitam /<br />
            grathnantaṃ smṛtisūtrāntaḥ saṃtatyaiva stumaḥ śivam //
             <span class="ref">Ipkv_1</span></p>
         
         
         <p>evaṃ jñānapūrvikā smṛtiḥ , tadubhayānugrāhiṇī apohanaśaktiḥ ---- iti tāvat vastusaṃbhavakrameṇa
            pradarśitam / upakramānusāreṇa smṛtireva sūcitaprasaṅgaviparyayasamarthanadṛśā vivecyā
            /</p>
         
         
         <p>{satyaṃ kiṃtu smṛtijñānam ....................... /}</p>
         
         
         <p>iti hi upakrāntam / tatra saṃskāramātrāt tāvat mā nāma udapādi smṛtiḥ , idaṃ tu vaktavyam
            ---- tathābhūtabhavadabhyupagatabhagavatprabhāvo'pi katham enāṃ kuryāt ---- iti śaṅkāṃ
            śamayituṃ smṛtitattvanirūpaṇāya</p>
         
         
         <p>{sa hi pūrvānubhūtārthopalabdhā .................... /}</p>
         
         
         <p>ityādi</p>
         
         
         <p>{................................. arthau bhātaḥ pramātari /}</p>
         
         
         <p>ityantaṃ ślokāṣṭakam / tatra ślokena svapakṣe smṛtirupapannā ---- iti kathitam / dvitīyena
            smṛteḥ pūrvānubhavaviṣayīkṛtasvalakṣaṇaprakāśanasāmarthyamuktam / tṛtīyena anubhavena
            tadviṣayeṇa ca ekībhāvaparyanta āveśaḥ smaraṇasya uktaḥ / turyeṇa anubhavasya na viṣayatayā
            smṛtyā prakāśanam ---- iti nirūpitam / pañcamena yogijñānamapi anubhavaṃ pṛthagbhāvena
            na viṣayīkaroti ---- iti baḍatā turyaślokārtha eva upodvalitaḥ / ṣaṣṭhenāśaṅkyamānam
            anubhavasya smṛtyā pṛthagviṣayīkaraṇaṃ kākpanikam ---- ityavāstavīkṛtam / saptamena
            smṛtiprasaṅgāt vikalpe'pi pūrvānubhavena aikyātmāveśo darśitaḥ / aṣṭamena smartavyasya
            smṛteḥ smartuśca ekacittattvaviśrāntiḥ uktā , prasaṅgācca dṛśyasya darśanasya draṣṭuśca
            ---- iti tātparyārthaḥ / atha krameṇa ślokārtha ucyate /</p>
         
         
         <p id="Ipk_1.4.1">
            sa hi pūrvānubhūtārthopalabdhā parato'pi san /<br />
            vimṛśansa iti svairī smaratītyapadiśyate //
             <span class="ref">Ipk_1,4.1</span></p>
         
         
         <p><span class="it">pūrvamanubhūtasya arthasya</span> ya <span class="it">upalandhā</span> antarmukho bodhaḥ sa tāvat adyāpi <span class="it">parataḥ</span> smṛtikāle'pi astyeva , saṃvinmātrasvarūpasya kālakṛtasaṃkocarūpaviśeṣātmakāvacchedāyogāt
            / anubhavasya ca antaḥ artho'pi apṛthagbhāvena avasthitaḥ ---- ityetadapi ayatnasiddham
            / iyat tu cintyam ---- akālakalite saṃvedane tadantarvartini ca viśvatra bhāvajāte
            yadi tāvat cinmayatāparāmarśaḥ , tat <span class="it">aham</span> iti etāvataiva pūrṇena vimarśena bhāvyam ;
            atha idamtayā pṛthagbhāvāvabhāsanena , tathāpi tatra dvayī gatiḥ / <span class="it">aham</span> ityaṃśe yadi viśrānyati idantā , tadā ahamidamitisadāśivādidaśayā bhāvyam /
            atha na rohati , tat <span class="it">idam</span> ityeva ābhāsanena bhavitavyam ; apūrvatābhāsanācca tat anubhavanameva syāt na smaraṇam
            ---- ityāśaṅgyāha <span class="it">svairī</span> iti / <span class="it">svam</span> ātmīyam upakaraṇam īrayati svakartavyeṣu avaśyaṃ tacchīlaśca ; <span class="it">svaṃ</span> ca ātmānam īrayati na punaḥ svakartavye prerakamapekṣate ---- iti <span class="it">svairī</span> svatantraḥ / tena svatantratvāt <span class="it">sa</span> iti vimṛśati / <span class="it">sa</span> iti vimarśanasya ca iyadrūpam ---- yat sarvathā akālakalitasvarūpaparāmarśanameva
            na ,
            nāpi atyantaṃ bhedena vimarśanameva api tu yo bhāvaḥ pūrvamanubhavakāle taddeśakālapramātrantarasācivyena
            pṛthakkṛto na ca ahantāyāmeva līnīkṛtaḥ , sa tādṛgeva tamaseva ācchādya avasthāpitaḥ
            saṃskāraśabdavācyaḥ , tasya tamācchādakam apahastayati ; tatra apahastite sa pūrvavat
            pṛthakkṛte evāvabhāti / nanu ca idantayā avabhāset pūrvavadeva , naivam / tadānīntanāvabhāsanapṛthakkṛtaśarīrādisaṃbandhamanavadhūyaiva
            hi tatprakāśaḥ ; tataśca idānīntanāvabhāsanasmaraṇakālaparāmarśo'pi na nimīlati iti
            tatparāmarśabhittiprādhānyena pūrvakālaparāmarśaḥ iti viruddhapūrvāparaparāmarśasvabhāva
            eva <span class="it">sa</span> iti parāmarśa ucyate / evaṃ ca sa eva parameśvaraḥ <span class="it">smarati</span> / etadeva hi tasya smartṛtvam ---- yat evaṃprakāraparāmarśocitakālakalādisparśasahiṣṇumāyāpramātṛbhāvaparigrahaḥ
            iti māyāvidyādvayādvayamayam / tata eva sakalasiddhivitaraṇacaturacintāmaṇiprakhyam
            āgamikāḥ smaraṇameva mantrādiprāṇitaṃ manyante / tathā ca</p>
         
         
         
         
         
         <p>{dhyānādibhāvaṃ smṛtireva labdhvā cintāmaṇistvadvibhavaṃ vyanakti /}</p>
         
         
         <p>iti / alaṃ tāvat / anena tṛnnantasamāsena yatnato 'nubhavasyārthamukhena kālasparśam
            arthaviśrāntatāṃ dvayorapi pramātari nirūḍhiṃ bhedābhedābhyāṃ darśayati , vṛtto ekārthībhāvāt
            / tasya ca bhedābhedamayatvam ---- iti vakṣyāmaḥ //1//</p>
         
         
         <p>etadeva smṛtitattvamupapādayituṃ ślokāntarāṇi / tatra yadi kaścid brūyāt ---- iha
            smṛtirvikalpaḥ , na ca anenārthaḥ prakāśyate , arthāsaṃsparśino hi vikalpāḥ , anubhavena
            ca yena so'rthaḥ prakāśatāṃ nītaḥ sa idānīṃ kīrtimātramūrtirjātaḥ , na ca so'pi smṛtyā
            prakāśyate ---- jñānasya jñānāntareṇāsaṃvedyatvāt asattvācceti arthasya prakāśanābhāvāt
            <span class="it">idaṃ smarāmi</span> iti jñānaṃ bhrāntimātrameva ---- iti punarapi āpatitam ---- iti , tadā taṃ prati
            ucyate</p>
         
         
         
         
         
         <p id="Ipk_1.4.2">
            bhāsayecca svakāle'rthātpūrvābhāsitamāmṛśan /<br />
            svalakṣaṇaṃ ghaṭābhāsamātreṇāthākhilātmanā //
             <span class="ref">Ipk_1,4.2</span></p>
         
         
         <p>iha smṛtivikalpe tāvat artho 'vasīyate , anyathā suptamūrcchitakalpatāpatteḥ / evaṃ
            ca yāvat adhyavasāyo'rthasya tāvat <span class="it">arthāt</span> iti sāmarthyāt iyat abhyupagantavyam ---- yat so'rthaḥ prakāśate , aprakāśamāne 'dhyavasātavye
            'dhyavasāyo'ndhaprāyaḥ syāt / prakāśanaṃ ca na tadānīntanakālasya tyāgena , nāpi dvīkāreṇa
            , idam ityevāvabhāsanaprasaṅgāt / tasmāt atītānubhavakālaḥ pūrvānubhūtabhāvasvālakṣaṇyākṣepakatvenāpekṣaṇīyo
            vedyabhāge prakāśātmakāvabhāsābhiniveśitayā , smartṛdehaprāṇādyavabhāsakālaścāvalambanīyo
            vedakabhāge vimarśāṃśābhiniveśitvena / ābhāsamātraṃ hi bhāvasya svarūpam , pratyābhāsaṃ
            pramāṇasya vyāpārāt / tadeva ābhāsāntaravyāmiśraṇayā dipasahasraprabhāsaṃmūrcchanavat
            sphuṭībhavati / ābhāsāntaravyāmiśraṇābhāve 'pi tu kālābhāsasaṃbhedenaiva svālakṣaṇyaṃ
            tasya ābhāsasya karoti , kālaśaktereva bhedakatvāt iti vakṣyate / evaṃ tāvat svalakṣaṇībhāvaḥ
            prāktanadehābhāsasācivyābhyuditakālābhāsayā ghaṭābhāsasya iti / tāvatyeva vā smṛtiḥ
            ābhāsāntarairapi vyāmiśrā atisphuṭeti / atyantasphuṭībhāve 'pi tadānīntanakālatā na
            truṭyati anyasādhāraṇyānavabhāvāt / tathāvabhāse tu yoginastannirmāṇameva / brahmabhāṣitādau
            tu navameva avabhāsanam iti / atra tu āgamādimānāntarānubhūtabrahmādisvarūpasmaraṇaparamparā
            abhyupāyaḥ / <span class="it">bhāsayet</span> iti vidhirūpeṇa niyogena niyamo lakṣyate , na bhāsayati ityetat na , api tu bhāsayatyeva
            iti / <span class="it">svakāle</span> iti smaraṇakāle / <span class="it">āmṛśan</span> iti vedakabhāganiveśī vartamānakāla uktaḥ / <span class="it">pūrvābhāsitaṃ svalakṣaṇam</span> iti vedyāṃśasparśī bhūtakālo ghaṭābhāsasyāpi kevalasya svālakṣaṇyāpattiheturdarśitaḥ
            / iyadeva smṛteḥ avyavhicāri vapuḥ , arthitātiśayāt tu sphuṭatvam iti <span class="it">atha</span> śabdo dyotayati / tadevāha <span class="it">asvilātmanā</span> iti / sarvābhāsamiśreṇa vapuṣā ityarthaḥ //2//</p>
         
         
         <p>nanu evaṃ svalakṣaṇasya prakāśane bhedena bahistadavabhāseta / etadeva hi bahiravabhāsanam
            ---- yat svalakṣaṇaprakāśanam iti śaṅkāśamanāya nirūpayati</p>
         
         
         
         
         
         <p id="Ipk_1.4.3">
            na ca yuktaṃ smṛterbhede smaryamāṇasya bhāsanam /<br />
            tenaikyaṃ bhinnakālānāṃ saṃvidāṃ veditaiṣa saḥ //
             <span class="ref">Ipk_1,4.3</span></p>
         
         
         <p>smaraṇajñānāt bhinnatvena bahīrūpatayā yadi so 'rtho bhāseta <span class="it">smaryamāṇasya</span> ca yat <span class="it">bhāsanaṃ</span> tadeva na syāt smaryamāṇameva tat na syāt , anubhūyamānameva tat bhavet iti yāvat
            / nanu caivaṃ kathaṃ svalakṣaṇasya prakāśanam uktam ? etat na idāṇīṃ prakāśanam api
            tu pūrvakāle eva , tadā cāsau bahiravabhāsata eva / nanu cedānīṃ tarhi kim ? vimarśanam
            iti brūmaḥ / nanu prakāśanavimarśanayoḥ bhinnakālatvam āpatitam / tataḥ kim ? ubhayamapi
            na kiṃcit syāt , anyonyajīvitatvāt asya / maivam , yasya hi saṃvedanānyeva bhinnāni
            tattvam , tasya idam apratisamādheyameva , asmaddarśane tu bhinnakālā api saṃvidaḥ
            tatkālātyāgenaiva ekatāvabhāsanena svatantraḥ pramātā yāvadantarmukhatayā tāvatyaṃśe
            vimṛśati tāvat prakāśasya tātkālikabahirbhāvābhāso vimarśasya idānīntanāntarmukhā
            sthitiriti / etadeva vedanādhikaṃ veditṛtvaṃ ---- vedaneṣu saṃyojanaviyojanayoḥ yathāruci
            karaṇaṃ svātantryam , kartṛtvaṃ ca etadeva ucyate / ghaṭamahamanvabhūvam iti vā sa
            ghaṭaḥ iti vā <span class="it">aikyam</span> anusaṃdhānam anusaṃdhāturabhinnam iti darśayituṃ yadeva aikyaṃ <span class="it">sa eva veditā</span> iti sāmānādhikaraṇyena darśitam / <span class="it">eṣa sa</span> iti ācchāditasyeva pramātṛtattvasya sphuṭāvabhāsanaṃ kṛtam , idam iti , vismayagarbhayānayā
            uktyā pratyabhijñā eva sūcitā / yadāha granthakāra eva</p>
         
         
         
         
         
         <p>
            {itthaṃ svasaṃvittimapahnuvānairyattadvadadbhiḥ kaluṣīkṛtaṃ yat /<br />
            pramātṛtattvaṃ sphuṭayuktibhistānmūkānvidhāya prakaṭīkṛtaṃ tat //}
            </p>
         
         
         <p>iti //3//</p>
         
         
         <p>nanu ca prācya eva anubhavo yadi smaryamāṇasya bahiravabhāsanarūpaḥ prakāśaḥ tarhi
            iyat ucyatām ---- so'nubhava idānīṃ smaraṇena viṣayīkriyate ---- iti , aikyena tu
            alaukikena ko'rthaḥ iti vyāmohaṃ vihantumāha</p>
         
         
         
         
         
         <p id="Ipk_1.4.4">
            naiva hyanubhavo bhāti smṛtau pūrvo'rthavatpṛthak /<br />
            prāganvabhūvamahamityātmārohaṇabhāsanāt //
             <span class="ref">Ipk_1,4.4</span></p>
         
         
         <p><span class="it">pūrvo</span> ghaṭādiḥ arthaḥ <span class="it">pṛthak</span> iti idantayā bhāti sma naivaṃ smaraṇakāle smṛtijñānāt pṛthaktvena idaṃ pūrvamanubhavanam
            iti <span class="it">bhāti</span> / yathā ca smṛtikāle tasmāt smṛtijñānāt so'rthaḥ <span class="it">prāk</span> iti pūrvasvabhāvo na bhedena ābhāti , smṛtikāle bahiravabhāsābhāvāt evaṃ tata eva
            hetoḥ <span class="it">pūrvo 'pi anubhavo</span> na bhedena ābhāti , kathaṃ tarhi ubhayaṃ bhāti ? anvabhūvam ityevam / etat kimucyate
            iti cet , <span class="it">aham</span> ---- ityevaṃsvabhāvo ya <span class="it">ātmā</span> pūrvāparasaṃvidantarmukhasvabhāvaḥ tatra yat <span class="it">ārohaṇam</span> viśramaḥ tena hetunā pūrvasaṃvidrūpatāyāḥ svaprakāśāyā <span class="it">bhāsanāt</span> tallonasyāpi ghaṭasya svaprakāśadeśīyatvena bhāsanam / <span class="it">ātmani ca ārohaṇam</span> viśramaṇā anubhavasya arthasya ca / prakṛtipratyayau pratyayārthaṃ saha brūtaḥ ----
            iti nyāyāt saṃkhyākṣipte tadvati vā kartṛbhūte 'smadarthe 'nubhavo bruḍitaḥ taddvāreṇa
            artho'pi ca , na tu svātantryeṇaiva asau , tadarthameva karma na nirdiṣṭam / ghaṭādiḥ
            punaḥ anubhavakāle na asmadarthamārohati , <span class="it">hi</span> yasmāt naiva bhāti pūrvo 'nubhavaḥ pṛthak aparārdhoktāt hetoḥ , tasmāt saṃvidāmaikyam
            iti pūrveṇa saṃbandhaḥ / luṅā bhūtakālasya dyotitatvāt <span class="it">prāk</span> iti bhinnakramaḥ , uttamapuruṣeṇa asmadarthasya <span class="it">aham</span> ityapi / ārohaṇam iti , ruhiriti aṇijantaḥ ṇijantopi //4//</p>
         
         
         <p>nanu ka evamāha ---- anubhavaḥ pṛthak na bhāti iti , ghaṭavat na bhāti iti cet kiṃ
            tataḥ ? ghaṭo'pi hi na anubhavasakhyaḥ bhāti iti kiṃ na bhāti ? svabhāvena bhāti iti
            tu ubhayatrāpi samānam / tathā hi ---- atītānāgatasūkṣmādi yathā yogijñāne viṣayībhavati
            iti abhyupagatam , tathā paracittamapi</p>
         
         
         <p>
            {pratyayasya paracittajñānam /} (yogad. 3 pā. 19 sū.)
            </p>
         
         
         <p>ityādau / tatra jñānavṛttipariṇatameva sattvaṃ cittaśabdenoktam , anyathā pratyayasya
            saṃyamaviṣayīkāryatvaṃ kathamucyeta , ālambanayogaśca kathaṃ śaṅkayeta <span class="it">na ca sālambanam</span> iti / tasmāt parakīyamanubhavanamiva nijamapi viṣayīkriyatām ityāśaṅkya dṛṣṭānta
            evāsiddhaḥ iti <span class="it">bhānti</span> ityantena , abhyupagamena vā siddhatve 'pi prakṛte 'rthe viṣamaḥ iti śeṣeṇa darśayati</p>
         
         
         
         
         
         <p id="Ipk_1.4.5">
            yogināmapi bhāsante na dṛśo darśanāntare /<br />
            svasaṃvidekamānāstā bhānti meyapade'pi vā //
             <span class="ref">Ipk_1,4.5</span></p>
         
         
         <p><span class="it">yoginām</span> yat etat <span class="it">darśanāntaram</span> bhāvanādyudbhavaḥ paracittaviṣayo jñānaviśeṣaḥ , tatra <span class="it">dṛśaḥ</span> iti upalabdhayo na bhānti / tathā hi ---- saugatānāṃ tāvat svaprakāśaikarūpaṃ jñānam
            , tat cet jñānāntareṇa vedyam , tarhi yad asya nijaṃ vapuḥ ananyavedyatayā prakāśanaṃ
            nāma , na tatprakāśitaṃ syāt / sāṃkhyānāmapi puruṣacchāyaiva upalabdhiḥ , puruṣaśca
            asaṃvedya parvā iti kathaṃ vedyā syāt / vaiśeṣikāṇāmapi ātmani abhedena samavāyi saṃvedanaṃ
            paragataṃ manasā kathaṃ gṛhyeta antaḥśarīravṛttinā , taccharīrāntaranupraveśe tu tasyaiva
            aham iti śarīrīkaraṇāt ahantāvabhāsitatvāt ātmano bhedo vigalet , nityānumeyatvaṃ
            tu na ātmana upapadyate , jñānasya ca jñānāntaravedyatve 'navasthānādi uktam /</p>
         
         
         <p>tasmāt yoginaḥ paracittavedanāvasare iyān prakāśaḥ ---- etaddehaprakāśasahacārī ghaṭasukhādiprakāśaḥ
            ---- iti / tatra ghaṭasukhādi idantayā bhāti , tadgatastu prakāśo 'ham ---- ityeva
            svaprakāśatayā prakāśate / pramātrīkṛtaparadehaprāṇādisamavabhāsasaṃskārāt tu tanniṣṭhām
            idantām eva prakāśabhāge 'pi manyamāna idaṃ parajñānam iti abhimanyate avigalitasvaparavibhāgo
            yogī / prāptaprakarṣastu sarvam ātmatvena paśyan svasṛṣṭameva svaparavibhāgaṃ manyate
            iti jñānasya na yogijñānena prakāśyatā / bhavatu vā tathāpi prakṛtaṃ na etatsamam
            / tathā hi ---- ayamanubhavati iti paraniṣṭha eva asau anubhave yoginaḥ prakāśaḥ ,
            na tu ahamanubhavāmi iti ātmāroheṇa vartamānaḥ , iha tu anvabhūvam iti ahamaṃśaviśrāntiḥ
            anālīḍhedaṃbhāvaiva anubhavasya iti yuktamuktam ---- yasmāt anubhavaḥ pṛthak na bhāti
            tasmāt aikyaṃ bhinnakālānāṃ saṃvidāṃ veditā iti //5//</p>
         
         
         <p>yadyahaṃabhāvaviśrāntivaśāt anubhavaḥ smṛtau pṛthak na bhāti iti ucyate , tadā parāmarśāntaraṃ
            sākṣādeva idantayā anubhavaṃ parāmṛśat yadi vā idaṃbhāvocitaghaṭādiviśrāntatām anubhavasya
            prathayat upalabdham , iti tadanusāreṇāpi kiṃ na vyavahriyate iti parābhiprāyaṃ pratikṣipati</p>
         
         
         
         
         
         <p id="Ipk_1.4.6">
            smaryate yaddṛgāsīnme saivamityapi bhedataḥ /<br />
            tadvyākaraṇamevāsyā mayā dṛṣṭamiti smṛteḥ //
             <span class="ref">Ipk_1,4.6</span></p>
         
         
         <p>lokasya tāvat evaṃ na saṃvedanam , sa hi na pṛthagbhūtāṃ dṛśaṃ kāṃcit manyate ----
            <span class="it">sā dṛk me āsīt</span> ityevam / evamapi tu <span class="it">yat smaryate</span> evaṃbhūtamapi yat smaraṇaṃ kasyacit vivecakaṃmanyasya , tat smṛtervyākaraṇam , padasyeva
            prakṛtipratyayārthanirūpaṃaṃ kālpanikaṃ vibhajya ākaraṇaṃ paratra pratipādanamātram
            / so 'pi yadi mūlapratīti vedayate pūrvoktakrameṇa , tadā anubhavaṃ pṛthagbhūtaṃ na
            veda , yata eva tat rāhoḥ śiraḥ itivat kalpitaṃ bhedaṃ manyate / anyathā sa ghaṭaḥ
            itivat <span class="it">sā dṛk</span> ityatrāpi prāktanaṃ dṛgantaram apekṣaṇīyaṃ syāt / tat ityanena hi ghaṭasya vā dṛśo
            vā pūrvānubhavaviṣayāpattiḥ ucyate , anyathā dṛk ityeva syāt / tataśca dṛk mayā dṛgantareṇa
            anubhūtā iti āpatet / tatrāpi tathātve 'navasthā / nanu smṛteḥ maulikaṃ kiṃ rūpam
            ? ucyate ---- mayā dṛṣṭam iti / nanu atra dayitāvadananalinādiviśrāntaṃ darśanam uktam
            na tu ātmārūḍham , karmaṇi niṣṭhotpatteḥ / sa eṣa svavācameva na cetayati / kartuḥ
            kriyayā hi āpyaṃ karma iti dṛśikriyāyāḥ kartṛniṣṭhataiva / tathā ca kartṛsthāmeva
            dṛśikriyāmāhuḥ <span class="it">darśayate bhṛtyān rājā</span> ityādau / jaiminīyairapi jñānarūpā dṛśiḥ bhāvanātmikā pramātṛviśrāntaiva uktā , kevalaṃ
            prakaṭatā viṣayadharmo dṛṣṭatākhyā , anyā saṃvit vā'svatantrā iti anyat etat / pramātṛviśrāntatvameva
            kathayituṃ mayā ityuktam / tena anvabhūvamaham , mayānubhūtam iti śabdavaicitryamātramidam
            , na tu arthabhedaḥ / anye tu bhinnakramatvena yojayanti ---- dṛk āsīt sā me ityevam
            , mayā dṛṣṭam iti ca yat smaraṇaṃ <span class="it">tat vyākaraṇamasyāḥ</span> iti anantaroktānvabhūvamityucitaparāmarśāyāḥ smṛteḥ iti / apiḥ cārthe //6//</p>
         
         
         <p>nanu dṛṣṭamapi nirvikalpakena yāvat na parāmṛṣṭaṃ vimarśaviśeṣaviśrāntyā tāvat na
            smaryate mārgadṛṣṭamiva tṛṇaparṇādi viśeṣeṇa rūpeṇa , tadidameva vicāraṇīyam , samanantarabhāvivikalpakāle
            taddarśanam idantayā avabhātapūrvaṃ vā na vā iti , tadetat āśaṅkyāha</p>
         
         
         
         
         
         <p id="Ipk_1.4.7">
            yā ca paśyāmyahamimaṃ ghaṭo'yamiti vāvasā /<br />
            manyate samavetaṃ sāpyavasātari darśanam //
             <span class="ref">Ipk_1,4.7</span></p>
         
         
         <p>iha darśanaṃ yādṛśaṃ nijena vapuṣā tādṛśenaiva tena bhātavyaṃ sarvadā , tacca svakāle'nanyaprakāśam
            aham ityetāvatā svarūpeṇa ucitaprakāśam , tadvikalpāṃśavicāraḥ tāvat na kutracit aṅgam
            , bhavatu vāṅgam , kiṃ tu avasāyo 'pi evaṃbhūtaḥ iti apiśabdena sūcayati / tatra samanantarabhāvinā
            vikalpena vastu parāmṛśyamānam anubhavaparāmarśamukhena vā parāmṛśyate ahamimaṃ paśyāmi
            iti vartamānatayā , imam ityanena ca pratyakṣavyāpāratvaṃ pratyakṣāyamāṇatvena darśitam
            / evameva vā parāmṛśyate ---- ghaṭo'yam iti / atra ayaṃśabdena pratyakṣāyamāṇatvamuktam
            / tatra antye vikalpe darśanasya pṛthak parāmarśa eva nāsti iti kā tatra idantāśaṅkā
            / tataśca pāriśeṣyāt ahantayā tasya atrāsti parāmarśaḥ , tadabhāve vikalpasya nimīlitākṣe
            'pi bhāvāt svayamarthasparśe sati sphuṭamaviṣayaparyavasitaḥ kathamadhyavasāyo bhavet
            / ādye tu darśanaṃ parāmṛṣṭamapi asmadarthe 'ntarbhūtam ahaṃbhāvāspadam avasātari
            viśrāntaṃ svaprakāśameva parāmṛṣṭam iti vikalpo'pi na bodhāntarabodhyatāṃ bodhayati
            bodhasya /
            avasāyaḥ avasā , samavetam iti apṛthagbhāvamāha / avasātari iti , svatantre'ntarmukhe
            bodhātmani ahantāspade ityarthaḥ / darśanam iti nirvikalpakamanubhavanam / upalakṣaṇaṃ
            caitat vikalpasmṛtyāderapi , jñānasya jñānāntareṇa parāmarśe hi ayameva nyāyaḥ / vikalpayāmyaham
            , smarāmyaham , vikalpitaṃ mayā , smṛtaṃ mayā iti ahantārūḍhyaiva vikalpādeḥ avabhāsāt
            / ata eva ātmano'mī vikalpādyāḥ śaktiviśeṣāḥ tadviśrāntaśarīratvāt iti darśitam <span class="it">jñānasmṛtyapohanaśaktimān</span> ityatra //7//</p>
         
         
         <p>evamiyataḥ prameyasya yatphalaṃ tadupasaṃhartumāha</p>
         
         
         
         
         
         <p id="Ipk_1.4.8">
            tanmayā dṛśyate dṛṣṭo'yaṃ sa ityāmṛśatyapi /<br />
            grāhyagrāhakatābhinnāvarthau bhātaḥ pamātari //
             <span class="ref">Ipk_1,4.8</span></p>
         
         
         <p><span class="it">tat</span> iti tasmādarthe pūrvoktasya prameyasya hetubhāvena upajīvanam iha sūcayati / yata
            evamuktam ---- anubhavasya arthasyeva smaraṇāt na bhedena avabhāsaḥ smrṭiśaktiśca
            parameśvarasyaiva , tata idamatra pariniṣṭhitaṃ tattvam iti / iha smṛtiḥ anubhavaṃ
            kroḍīkaroti ityuktam / anubhavaśca dvidhā , ---- parāmarśabhedāt kadācit svātmaparāmarśapūrvakam
            anubhāvyam parāmṛśati yatra asya abhisaṃdhipradhānatā <span class="it">mayā dṛśyate</span> iti , kadācit anubhavanīyameva pradhānatayā parāmṛśati yatra anabhisaṃdhereva sahasā
            vastūpanipātaḥ , arthakriyāṃ prati āgrahaviśeṣo vā <span class="it">ayam</span> iti , tatrāpi ca prakāśaparāmarśo 'styeva , anyathā prakāśāyogāt / evamubhayathānubhave
            pratyekaṃ smṛtirapi dvayaparāmarśamayī udeti iti catvāraḥ smaraṇabhedāḥ , dvau anubhavabhedau
            / anusaṃdhānaṃ pratyabhijñānamapi etadubhayamelanātmakam atraivāntarbhūtam / tacca
            etadbhedāt aṣṭadhā , pūrvāparaviśrāntikṛtāt pratyekaṃ dvidhābhedācca ṣoḍaśadhā / tadete
            dvāviṃśatiḥ saṃvedanabhedāḥ / teṣu ca grāhyaṃ tāvat prakāśāt abahirbhūtam , anyathā
            prakāśanāyogāt , bahirbhūtaṃ ca tat , anyathārthatvāsaṃbhavāt , na ca tata eva , tadaiva
            , tadevāpṛthagbhūtaṃ atra pṛthagbhūtaṃ ca bhavati iti nūnamanyaḥ kalpitaprakāśātmā
            kaścit atra artho 'sti , yato 'yam artharāśiḥ pṛthagbhavan anyonyamapi pṛthaktām adhigacchet
            , anyathā prakāśābhinnānāṃ parasparamapi kathaṅkāraṃ pṛthagbhāvo bhavet / so 'yaṃ
            vedyaikadeśa eva , vicchinna eva , anujjhitavedyabhāva eva , aham iti vicchedaśūmyaprakāśocitena
            parāmarśena parāmṛśyamāno māyāpramātā iti vakṣyate {dehe buddhau ......................
            /}(Ipv_1,6.4) ityatra / sa ca grāhaka iti ucyate / evaṃ samameva svātmani nirmalamakurasthānīye
            yat yugalakaṃ svasmāt prakāśarūpāt avyatiriktam avabhāsayati parameśvaraḥ tadeva etat
            bhagavato jñānakartṛtvaṃ smaraṇakartṛtvaṃ jñānaśaktismṛtiśaktirūpam ucyate iti tātparyārthaḥ
            /</p>
         
         
         <p>akṣarārthastu ---- mayā dṛśyate iti , ayam iti ca yat āmṛśati pramātā prakāśarūpo
            yena anubhavati iti ucyate , tata āmarśanāt etat lakṣyate , grāhyarūpeṇa grāhakarūpeṇa
            yojitau ghaṭādidehādisvabhāvau arthau vedyau pramātari viśuddhaprakāśarūpe bhātaḥ
            prakāśete / evaṃ dṛṣṭaḥ iti sa iti ca yat parāmṛśati prakāśarūpaḥ pramātā , yato 'sau
            smarati iti vyapadeśyaḥ / tato 'pi etadeva lakṣyate / anubhavarūpopajīvitvaṃ pūrvoktaṃ
            draḍhayituṃ prasaṅgāt atra jñānaśakterapi unmīlanaṃ kṛtam / lakṣaṇe śatrādeśaḥ / apiśabdaścārthe
            / arthaśabdo vicchinnavedyavācī / grāhako māyīyaḥ kalpitaḥ pramātā aśuddhaprakāśasvabhāvaḥ
            iti śivam / āditaḥ ślo. 31//</p>
         
         
         <p>iti śrīmadācāryābhinavaguptaviracitāyāṃīśvarapratyabhijñāsūtravimarśinyāṃ prathame
            jñānādhikāre smṛtiśaktinirūpaṇaṃ nāma caturthamāhnikam // 4 //</p>
         
         
         
         
         
         <p>atha pañcamamāhnikam /</p>
         
         
         <p>
            {mahāguhāntarnirmagnabhāvajātaprakāśakaḥ /<br />
            jñānaśaktipradīpena yaḥ sadā taṃ stumaḥ śivam //}
            </p>
         
         
         <p>evaṃ tāvat smṛtiśakteḥ svarūpaṃ pratipāditam , adhunā tadupajīvanīyajñānaśaktiparamārthanirṇayaṃ
            vitatya , <span class="it">vartamānāvabhāsñām</span> ityādikayā , <span class="it">sakramaṃ pratibhāsate</span> ityantayā ślokaikaviṃśatyā nirūpayati / tatrādyeva ślokena vastuni pratijñāṃ karoti
            evaṃbhūtā jñānaśaktiḥ iti / tataḥ ślokadvayena prakāśa evārthānāṃ svarūpa, ityāha
            / tato dvayena prakāśabāhyānāmarthānāṃ sadbhāvaṃ vijñānavādyupagatavāsanādūṣaṇena
            dṛḍhīkṛtam āśaṅkya , tṛtīyena tadanabhyupagame 'pi tāvat na kiñcit uparudhyata iti
            darśayati / atha ślokena svadarśane 'rthatattvam upadarśayan bāhyārthasadbhāve pratyakṣaṃ
            parākaroti pramāṇatvena / tato dvayena anumeyatāmapi bāhyasya nirasyati / anantaraṃ
            ślokena cidātmani arthānām avaśyaṃ sadbhāvaḥ parāmarśātmanā iti prakaṭayati / tato
            'pi prakāśasya pramātṛrūpasya pratyavamarśa eva jīvatam iti ślokacatuṣṭayena anubhavāgamanyāyasvarūpanirūpaṇābhiḥ
            abhidhatte / anantaraṃ jñānaparāmarśa eva jñeyaṃ śuddhaṃ pramātṛrūpatānujjhitaṃ ca
            prakṣayati iti tasyaiva pradhānatve nyāyaṃ ślokatrayeṇāha / prakāśaikarūpatve ca jñānajñātrādi
            bhinnam iti ślokenāha / tato jñātari iva viśuddhe jñāne 'pi avikalpakasavikalpakarūpe
            vimarśa eva prāṇitam iti ślokadvayenāha / tato jñāturjñānasya ca pūrvapakṣe dūṣi /
            yat bhinnatvaṃ tat upasaṃhāradiśā ślokena samarthayate , iti tātparyam āhnikasya /
            ślokārthastu nirūpyate /</p>
         
         
         <p>nanu smaraṇavikalpādīnām anubhava eva jīvitam , tatra yadi bhedena ābhāsānte 'rthāḥ
            tat teṣvapi tathaiva avabhāsa ucitaḥ , no cet anyathā , tadanubhava eva tāvat jñānaśaktirūpo
            vicāraṇīya ityāśayenāha</p>
         
         
         
         
         <p id="Ipk_1.5.1">
            vartamānāvabhāsānāṃ bhāvānāmavabhāsanam /<br />
            antaḥsthitavatāmeva ghaṭate bahirātmanā //
             <span class="ref">Ipk_1,5.1</span></p>
         
         
         <p>vartamānatvena sphuṭatayā avabhāsanam idamityevamākāraṃ yeṣāṃ teṣām , yadetat <span class="it">bahirātmanā</span> kalpitamāyīyaśūnyādiśarīrāntapramātṛpṛthagbhāvena hetunā , <span class="it">bhinnānām</span> tato māyāpramātuḥ vicchinnānām <span class="it">avabhāsanam</span> tat paramārthapramātari śuddhacinmaye <span class="it">antaḥsthitavatām</span> tena saha aikātmyam anujjhitavatāmeva <span class="it">ghaṭate</span> pramāṇena upapadyate , tena anujjhitasaṃvidabhedasya bhāvasya kalpitapramātrapekṣayā
            bhedena prakāśanaṃ bhagavato jñānaśaktirityuktaṃ bhavati //1//</p>
         
         
         <p>pramāṇenopapadyate ityuktaṃ tat pramāṇaṃ darśayati</p>
         
         
         
         
         
         <p id="Ipk_1.5.2">
            prāgivārtho'prakāśaḥ syātprakāśātmatayā vinā /<br />
            na ca prakāśo bhinnaḥ syādātmārthasya prakāśatā //
             <span class="ref">Ipk_1,5.2</span></p>
         
         
         <p>artho nīlādiḥ , tasya nīlādirūpataiva yadi prakāśamānatā na punaḥ sāparā kācit arthaśarīrottīrṇā
            prakāśātmatā tarhi yathā sarvān prati nīlameva tatsaṃbhāvanayā bhaṇyate , na kaṃcit
            vā prati , vastuto vā svātmanyeva tat nīlaṃ parasya paraniṣṭhatvānupapatteḥ , svātmani
            vā na nīlaṃ na anīlam prakāśānugraheṇa vinā vyavasthānāyogāt / tathā prakāśamānatāpi
            asya sarvān prati na kaṃcit vā prati api tu svātmanyeva , svātmanyapi vā na syāt iti
            andhatā jagataḥ /</p>
         
         
         <p>atha indriyālokādikṣaṇavargāt prakāśarūpo 'sau nīlakṣaṇo viśiṣṭa eva jātaḥ , evamapi
            sa eva prasaṅgaḥ , prakaṭatāvāde 'pi ayameva doṣaḥ , sarvathā arthaśarīraviśrāntaḥ
            cet prakāśo mama avabhāsate iti pramātṛlagnatayā prakāśasthitiḥ durupapādā / pramātā
            hi tadānīm indriyādimayo 'rtharūpaprakāśasya kāraṇaṃ bhavet bījamivāṅkurasya / na
            ca aṅkuro bījāpekṣo 'ṅkurātmā , tato yadi na prakāśātmā sa syāt <span class="it">prāgiva</span> jñānodayāt pūrvaṃ yathā'sāvaprakāśaḥ tathā jñānodaye 'pi syāt / nanu jñānam arthaprakāśarūpameva
            , tat kathaṃ jñānasya udayānudayayoḥ arthasya tulyatā syāt / syāt etat yadi upapadyet
            , yāvatā arthāt bhinnaṃ yat jñānaṃ prakāśarūpam , tat arthasya saṃbandhitayā kathaṃ
            syāt / yadi tāvat arthaḥ prakāśate ityevaṃbhūtaṃ jñānasya svarūpaṃ tat arthajñānayoḥ
            abheda evāyātaḥ , arthasvabhāvasya jñānatvena uktatvāt , arthasvabhāvatve ca sati
            prakāśasya arthātmatāyām uktaṃ dūṣaṇam / atha arthaṃ prakāśayati iti jñānasya svarūpam
            , tarhi prakāśamānamarthaṃ karoti jñānam iti āpatite punarapi sa eva doṣaḥ / kṛtapratānaśca
            ayaṃ prakṛtyarthaṇyarthaviveko mayaiva bhedavidāraṇe iti tata eva anveṣyaḥ / tasmāt
            bhinnaḥ prakāśo 'rthasya saṃbandhī bhavati iti saṃbhāvanaiva nāsti / tacca idam upapattyā
            āyātam ---- arthasya svarūpaṃ prakāśamānatā prakāśābhinnatvam iti / prakāśaśca yadi
            ghaṭe 'nyaḥ paṭe 'nyaḥ tadā anusaṃdhānasya ayogaḥ , dvayoḥ prakāśayoḥ svātmamātraparyavasānād
            iti vitatya upapāditaṃ <span class="it">naśyet janasthitiḥ</span> ityatra / tasmāt eka eva prakāśaḥ / etadeva āvṛttyā darśitaṃ <span class="it">na ca prakāśo bhinnaḥ syāt</span> iti //2//</p>
         
         
         <p>vyatiriktasya jñānasya arthaprakāśarūpatām abhyupagamyāpi bādhakāntaramāha</p>
         
         
         
         
         
         <p id="Ipk_1.5.3">
            bhinne prakāśe cābhinne saṃkaro viṣayasya tat /<br />
            prakāśātmā prakāśyo'rtho nāprakāśaśca siddhyati //
             <span class="ref">Ipk_1,5.3</span></p>
         
         
         <p>yadi arthāt anya eva jñānātmā prakāśaḥ ata eva bhinno 'rthataḥ tarhi svātmani tasya
            prakāśamātrarūpatvāt abheda eva / tathā hi nīlasya prakāśaḥ , pītasya prakāśaḥ iti
            yo nīlāṃśaḥ pītāṃśaśca , sa na tāvat jñānasya svarūpam bhedavādatyāgāpatteḥ / atha
            viṣayaḥ , tadevedaṃ vicāryate ---- iha prakāśabalāt nīlapītayoḥ bhedo 'bhyupagantavyaḥ
            , yenaiva ca prakāśena nīlo nīla eva iti upagamyate , tenaiva ca prakāśena pītaḥ pīta
            iti kathaṃ saṃgacchatām , nīlena janitaḥ , pītena janitaḥ , tena vā saha samānasāmagrīka
            ityādi yat ucyate tat siddhe nīlapītayorbhede syāt , sa eva vicāryaḥ / atha nīlākāro
            'sau tat yadi pratibimbabalāt taddvitīyabimbānavabhāsāt ayuktam / atha abhedaḥ , tarhi
            tyakto bhedavādaḥ , tathā karaṇatādivāde śikharasthajñānaṃ bahutaranīlādijanyam ekatra
            paṭu anyatra mandam iti kathaṃ bhedaḥ prakāśaśarīrasya abhedāt / tathābhūte ca anyataradarśanodbhūte
            'pi saṃskāre balādeva aśeṣasmaraṇaprasaṅga iti bhūyān saṅkaraḥ / syādetat , artha
            evāstu , kimanena doṣāpādakena prakāśena iti / atrāha ---- aprakāśasya prasiddhireva
            na kācit , svātmani hi nīlaṃ yadi pūtaṃ na kiṃcit vā , tat kiṃ duṣyet , ata eva granthakṛtaiva
            anyatra uktam</p>
         
         
         
         
         
         <p>
            {evamātmanyasatkalpāḥ prakāśasyaiva santyamī /<br />
            jaḍāḥ prakāśa evāsti svātmanaḥ svaparātmabhiḥ //}
            </p>
         
         
         <p>iti / tat yadi prakāśaḥ tadā bhavati arthaḥ , prakāśaśca asau katham / yadi prakāśataiva
            ghaṭasya vapuḥ saiva paṭasya ityādi viśvavapuḥ prakāśaḥ siddhaḥ //3//</p>
         
         
         <p>ekasyaiva prakāśasya evaṃbhūtakramākramakāryakāraṇabhāvādivicitravaiśvarūpyapradarśanasāmarthyarūpam
            aiśvaryam ityetāvat paryavasāyayitavyam / taccaivaṃ paryavasyati , yadi prakāśasya
            vicitrabhāve hetvantaram apākṛtam / tatra prakāśasya avicitrasya krameṇa vicitratākāraṇaṃ
            pratibimbātmakaṃ tatpratibimbasajātīyaṃ yat tadeva nīlādirūpaṃ bāhyam , tacca yadyapyanumeyam
            , tathāpi idaṃ nīlamiti pratyakṣeṇa adhyavasāyāt adhyavasāyaprāṇitatvācca pramāṇasthiteḥ
            pratyakṣavyapadeśyaṃ bhaviṣyati / bāhyārthavādokathitamiti hetvantaram anumīyamānabāhyarūpam
            āśaṅkyamānatvena darśayati</p>
         
         
         
         
         
         <p id="Ipk_1.5.4">
            tattadākasmikābhāso bāhyaṃ cedanumāpayet /<br />
            na hyabhinnasya bodhasya vicitrābhāsahetutā //
             <span class="ref">Ipk_1,5.4</span></p>
         
         
         <p id="Ipk_1.5.5">
            na vāsanāprabodho'tra vicitro hetutāmiyāt /<br />
            tasyāpi tatprabodhasya vaicitrye kiṃ nibandhanam //
             <span class="ref">Ipk_1,5.5</span></p>
         
         
         <p>iha bodhaḥ tāvat abhinnaḥ , prakāśamātrameva hi asya paramārthaḥ , prakāśādhikaṃ yadi
            nīlasya rūpam , tarhi tat aprakāśarūpam iti na prakāśeta / atha tathā prakāśatvameva
            asya rūpam , pītaprakāśaḥ kathaṃ syāt / athāpi kramikanīlapītādiprakāśarūpameva tasya
            svarūpam , nīlādyābhāsaśūnyo 'hamiti prakāśaḥ svāpādyavasthāsu na syāt / tasmāt prakāśaḥ
            prakāśa eva , aṇumātramapi na rūpāntaram asya asti iti abhinno bodhaḥ , tasya ca abhinnasya
            kadācit nīlābhāsatā kadācit pītābhāsatā iti ye vicitrābhāsāḥ tatra kāraṇatvam hi yasymāt
            na upapannam hetau abhinne kāryabhedasya asaṃbhavāt , tasmāt sa sa vicitranīlapītādirūpa
            ākāsmiko 'jñātapratyakṣasiddhahetukaḥ san bāhyaṃ vijñānagatapratibimbātmakasvasvabhāvasaṃpādakam
            aucityāt nijarūpasadṛśaṃ kramopanipatadrūpabahutarabhedātmakaṃ jñānāt sarvathā pṛthagbhūtam
            anumāpayati iti saṃbhāvayate bāhyārthavādī //4//</p>
         
         
         <p>na ca asya idaṃ saṃbhāvanāmātram , api tu niścayaparyavasāyi eva bhavati / tathā hi
            vijñānavādinā yo hetuḥ vaicitrye vāsanāprabodhalakṣaṇa uktaḥ sa na upapadyate / <span class="it">smṛtijanakaḥ saṃskāro vāsanā</span> iti tāvat prasiddham , iha tu anubhavavaicitryahetuḥ paryeṣaṇīyo vartate / astu vā
            nīlādyābhāsasaṃpādanasāmarthyarūpā jñānasya yogyatātmikā śaktiḥ vāsanā , tasyāśca
            svakāryasaṃpādanonmukhyaṃ prabodhaḥ , tato bodheṣu ābhāsavaicitryam iti / tatrāpi
            tu brūmaḥ ---- iha yadyāpi ābhāsānāṃ jñānāntarvartinām apāramārthikatvaṃ saṃvṛtisattvam
            ucyetāpi , tathāpi yadeṣāṃ tad vastusadeva aṅgīkāryam avastunaḥ sarvasāmarthyavirahitālakṣaṇasya
            kāryasaṃpādanaprāṇitasāmārtthyātmakasvabhāvānupapatteḥ / evaṃsthite yā etā vāsanā
            ābhāsakāraṇatvena iṣyante , tāsāṃ bodhāt yadi bhinnaṃ rūpam , tacca paramārthasat
            , tadayaṃ śabdāntarapracchanno bāhyārthavādaprakāra eva / atha saṃvṛtisat , tarhi
            tena rūpeṇa kāraṇatānupapattiḥ / tathā yena rūpeṇa āsāṃ pāramārthikatā tena kāraṇatā
            , tat tarhi jñānamātraṃ tacca abhinnam iti nīlādyābhāsarūpasya kāryabhedasya asiddhiḥ
            / evaṃ vāsanānām abicitratve tatprabodho vicitra iti kā pratyāśā / bhavantu vā vāsanā
            bhinnāḥ , tathāpi bodhamātrātiriktasya deśakālabhāvādeḥ prabodhakābhimatasya vicitrasya
            kāraṇasya abhāvāt prabodho'vicitra iti eka eva prabodhaḥ iti samameva nīlādivaicitryaṃ
            bhāseta / atha svasaṃtānavartīni jñānāntarāṇi vicitrāṇi prabodhakāraṇāni iti , tadasat
            , sukhaduḥkhanīkapīlādipūrvāparādideśakālabhedasya vijñānamātrarūpatve vijñānasya
            ca prakāśamātrapramārthatāyāṃ svarūpabhedāsaṃbhave tathā bodhavailakṣaṇyānupapatteḥ
            / parapramātṛrūpeṣu bodhāntariṣu saṃtānāntaraśabdavācyeṣvapi tulyo'yam availakṣaṇyaprakāraḥ
            / tatrāpi parakīyābhimatasya kṛśasthūlādeḥ kāyasya , śvāsapraśvāsādeḥ prāṇasya , sukhaduḥkhādeḥ
            dhīguṇasya ; anumātrabhimatasaṃbinmātrarūpābhede paratvaṃ kasya bhavet iti na vidmaḥ
            / bodhasya tanniṣṭhasya iti cet , so 'pi pramāṇena yadi na siddhaḥ tat asat eva ,
            siddho 'pi prameyatayā cet tat jaḍa eva , tathāpi ca kāyādivat eva jñānamātrasvabhāvaḥ
            svasaṃvinmātrarūpatve paraṃ prati asya asiddheḥ / nanu vyāhārādikriyā svātmani icchayā
            vyāhareyam ityevaṃrūpayā hetubhāvena vyāptā dṛṣṭā tat caitrakāye'pi tayā taddhetukayā
            bhāvyam / na ca matsaṃtatipatitā samīhā asti iti svasaṃvedanena niścitam , tataśca
            parasamīhā siddhyati , tadeva saṃtānāntaram iti / atrocyate ---- iha anumātuḥ vyāhārābhāso
            dvidhā bhavati ---- vyāptigrahaṇakāle 'vicchedaprāṇo 'haṃ vyāharāmi ityevaṃrūpaḥ /
            anumānāvasare ca <span class="it">vyāharati ayam</span> iti vicchedajīvita iti anyasya vyāptiḥ gṛhītā anyaśca ābhāsaḥ katham idānīṃ hetuḥ
            syāt ? vyāharati iti ābhāsasya hetuḥ avidita eva iti kathaṃ tato hetoḥ samīhā anumīyeta
            ? kiṃ ca <span class="it">vyāharati ayam</span> iti yaḥ pramātrantare 'numātṛsaṃmate vicchinnatayā avabhāsaḥ so'numeyasaṃmatāyāḥ
            paramīhāyāḥ kathaṃ kāryaḥ syāt ? tasyā hi vyāharāmītyābhāsaḥ kāryo yo'sau avicchedajīvitaḥ
            / na ca avicchedamayasya vicchedamayaḥ kāryam iti yuktaṃ tathābhūtakāryakāraṇabhāvagrahaṇopāyābhāvāt
            , na hi svātmani yo'yam avicchinnābhāsaḥ sa paratra vicchinnaṃ <span class="it">vyāharati</span> ityevaṃrūpam ābhāsaṃ janayati iti kenacit pramāṇena siddham , parasiddhipūrvakatvāt
            asya arthasya , parapramātṛsiddhaśca evaṃbhūtārthādhīnatvena itaretarāśrayāt / na
            ca avaśyan avicchinnāt vicchinnena bhāvyam iti niyamo 'sti vyavhicārāt / na ca vicchinno
            'pi ābhāsa upadyatām iti tadanusaṃdhānāt tadutpattiḥ niyatā tatsadbhāve 'pyasyānutpatteḥ
            tadabhāve ca utpatteḥ , vicchinna ābhāsaḥ paratra utpadyatām iti yā samīhā tayā saha
            pratra utpannasya vicchinnābhāsasya kāryakāraṇabhāvagrahaṇameva parāsiddhau na yukta,
            iti vyāptereva asiddhiḥ /</p>
         
         
         <p>pramātrantarāṇi ca yadi bhinnāni tadā tanniṣṭhānām avabhāsānāṃ bheda eva <span class="it">jñānādavyatiriktaṃ ca</span> iti nyāyāt / tataśca ekābhāsaniṣṭhatvābhāvāt ekābhāsaviśrāntaḥ saṃbhūya pramātḥṇāṃ
            vyavahāro na syāt iti anyosaṃbhavaḥ ---- yat prameyaṃ bodhāt bhinnaṃ bhavati iti /
            sahopalambhaniyamādeḥ anaikāntikatvāt nīlapītādināpi prameyarāśinā kim apakṛtam ,
            yena asya svarūpaviśrāntiḥ na sahyate , tasmāt pramātrantarāṇāmapi asiddhireva , siddhau
            vā sarvapramātrantargatā ābhāsā ekaikatra paratra ābhāsavaicitryahetuṃ vāsanodvodhavaicitryaṃ
            janayeyuḥ niyame hetvantarābhāvāt iti tathāpi na nīlādivaicitryasiddhiḥ / evaṃ vāsanānāṃ
            tadudbodhahetūnāṃ ca vicitrāṇām anupapattireva / tataśca sthitametat , abhinno bodhaḥ
            tasya ākasmikābhāsabhedahetutvānupapatteḥ bāhyo'rtho'numeyaḥ saṃbhāvyate iti yadi
            bāhyārthavādinā ucyate iti ślokadvayārthaḥ / cecchabdaḥ ślokadvayavākyārthaśaṅkādyotakaḥ
            / evam āśaṅkyamānatvena parasaṃbhāvanā dṛḍhā darśitā //5//</p>
         
         
         <p>adhunā tu enāṃ saṃbhāvanāṃ śithilayituṃ tāvadāha</p>
         
         
         
         
         
         <p id="Ipk_1.5.6">
            syādetadavabhāseṣu teṣvevāvasite sati /<br />
            vyavahāre kimanyena bāhyenānupapattinā //
             <span class="ref">Ipk_1,5.6</span></p>
         
         
         <p><span class="it">syādetat</span> iti pūrvoktasaṃbhāvanābhyupagame yadā vyākhyāyate tadā kiṃ tu iti vākyaśeṣeṇa tacchaithilyaviṣayaṃ
            saṃbhāvanāntaraṃ śeṣaślokena darśayate iti vyākhyeyam / yadi tu adhyāhāro na sahyate
            tadā syādetaditi idamapi saṃbhāvanāntaraṃ syāt , yadanena ślokena ucyate iti ekavākyatayā
            yojyam / anayāpi kaṣṭakalpanayā bāhyān arthān prasādhayatā bhavatā taiḥ na kiṃcit
            kartavyam , ābhāsaireva taiḥ bhavatā abhyupagataiḥ vyavahārasiddheḥ , na hi nityānumeyena
            kaścit vyavahāra iti kiṃ bāhyena , yatra sādhakaṃ ca nāsti pramāṇam , bādhakaṃ ca
            prakāśāt bhede anumeyatayāpi prakāśanābhāva iti tāvat mukhyam / abhyuścayabādhakastu
            avayavino vṛttyanupapattiḥ , samavāyāsiddhiḥ , kampākampāvaraṇānāvaraṇaraktāraktadigbhāgabhedādiviruddhadharmayogaḥ
            /</p>
         
         
         <p>aṇusaṃcayabāhyavāde 'pi saṃcayasya anyasya abhāve paramāṇava eva , te ca yadi saṃyujyante
            nirantaratayā tat avaśyaṃ digbhāgabhedaḥ , evanākṣe ṣaṭsu dikṣu saṃcīyamāneṣu ṣaṭsu
            aṇuṣu madhyamasya paramāṇoḥ yatraiva dhāmni eko lagnaḥ tatraiva yadi aparaḥ tat ekaparamāṇumātratā
            / atha anyatra ekaḥ anyatar aparaḥ tat avaśyaṃ bhāgabhedāpattiḥ , iti bhāga eva san
            , tasyāpi eṣaiva saraṇiḥ iti na kiṃcit avaśiṣyate bāhyaṃ tattvataḥ /</p>
         
         
         <p>na caitat vācyam ---- mūrtānām ekadeśatvāyogāt , saṃyoge bhinnadeśatvāvyāvṛtteḥ tanniṣṭaṃ
            dvyaṇukaṃ nāma kāryadravyam aṇuparimāṇam , tebhyaḥ tribhyo mahatkāryam iti / avayavīvādo
            hi ayam , sa ca pūrvameva apabādhitaḥ / yacca avyāpyavṛttitvaṃ saṃyogasya ucyate tanniraṃśe
            kathaṃ saṃgacchatām / svāśraye hi yadi asau samavaiti kim anyāt asya avaśiṣyate yat
            na vyāpnuyāt iti / abhyuścayabādhakaṃ ca idam iti na atra asmābhiḥ bharaḥ kṛtaḥ /
            vistareṇa ca prajñālaṅkāre darśitam ācāryaśaṅkaranandanena //6//</p>
         
         
         <p>nanu bādhakaṃ nāma pramāṇasiddhe vastuni na kiṃcit kartuṃ samartham , tenaiva dṛḍhena
            pramāṇena bādhakābhimatasya bādhitasya apramāṇatvasaṃpādanāt / darśitaṃ ca iha sādhakaṃ
            pramāṇaṃ kāryahetuḥ <span class="it">tattadākasmikābhāsa</span> iti kārikayā ityāśaṅkya āha</p>
         
         
         
         
         
         <p id="Ipk_1.5.7">
            cidātmaiva hi devo'ntaḥsthitamicchāvaśādbahiḥ /<br />
            yogīva nirupādānamarthajātaṃ prakāśayet //
             <span class="ref">Ipk_1,5.7</span></p>
         
         
         <p>iha tāvat svapna -- smaraṇa -- manorājya -- saṃkalpādiṣu nīlādyābhāsavaicitryaṃ bāhyasamarpakahtuvyatirekeṇaiva
            nirbhāsate iti yadyapi asti saṃbhavaḥ , tathāpi tadābhāsavaicitryam asthairyāt sarvapramātrasādhāraṇyāt
            pūrvānubhavasaṃskārajatvasaṃbhāvanāt avastu iti śaṅkyeta / yat punaridaṃ yoginām icchāmātreṇa
            purasenādivaicitryanirmāṇaṃ dṛṣṭam , tatra upādānaṃ prasiddhamṛtkāṣṭha-śukra -- śoṇi
            -- tādivaicitryamayaṃ na saṃbhavatyeva , na hi evaṃ vaktuṃ śakyam ---- sarvagatāḥ
            paramāṇavo yogīcchayā jhaṭiti saṃghaṭitāḥ kāryam ārapsyante iti / yat etat lokaprasiddhakāraṇabhāvānatikramasiddhaye
            nirūpyate / na ca etat prasiddham ---- pramāṇubhya eva sthūlaṃ ghaṭādi jāyate iti
            , kiṃ tu kapālādivyavadhānena , tathāpi niyatasahakārisamavalambanam karacaraṇādivyāpāre
            viśiṣṭadeśakāladharmādhipatyayogaḥ śikṣābhyāsaprakarṣa iti , iyati ca āṃśrīyamāṇe
            yogī kumbhaṃ nirmimāṇaḥ kumbhakāraprasiddhasanastasāmagrīsanarjanapuraḥsaraṃghaṭaṃ
            ghaṭayan kumbhakāra eva syāt , tasmāt prasiddhakāraṇollaṅghane kim asaṃcetyamānaparamāṇvādyupādānakāraṇāntaracintayā
            iti / tatra yogisaṃvida eva sā tādṛśī śaktiḥ ---- yat ābhāsavaicitryarūpam arthajātaṃ
            prakāśayati iti / tadasti saṃbhavaḥ ---- yat saṃvit eva abhyupagatasvātantryā apratīdhātalakṣaṇāt
            icchāviśeṣavaśāt saṃvido 'nidhikātmatāyā anapāyāt antaḥsthitameva sat bhāvajātam idamityevaṃ
            prāṇabuddhidehādeḥ vitīrṇakiyanmātrasaṃvidūpāt svātantryaṃ kiṃ na abhyupagamyate svasaṃvedanasiddham
            , kimiti hetvantaraparyeṣaṇāprayāsena khidyate / evakāreṇa idamāha ---- sarveṇa tāvat
            vādinā viṣayavyavasthāpanaṃ saṃvidrūpam anapahnavanīyam ādisiddhaṃ hi tat iti uktam
            / tasya ca svātantryameva devaśabdanirdiṣṭaṃ cidrūpatvam iti kim aparakāraṇānveṣaṇavyasanitayā
            / hi yasmāt evaṃ prakāśayati deva iti saṃbhāvyate , tasmāt kiṃ bāhyena anupapattinā
            iti pūrveṇa saṃbandhaḥ //7//</p>
         
         
         <p>nanu evam ubhayathāpi saṃbhāvanānumānam unmiṣati , tatra kiṃ makurapratibimbitaghaṭādidṛṣṭāntena
            jñānapratibimbatābhāsavaicitrye vijñānadarpaṇātiriktaṃ tata eva bāhyābhimataṃ hetuṃ
            kalpayema ? kiṃ vā yogidṛṣṭāntena saṃvitsvātantryameva hetubhāvena brūyāma ? tadidaṃ
            sāṃśayikaṃ vartate iti āśaṅkya bāhyārthānumānasaṃbhāvanāṃ sūtradvayena apākartumāha</p>
         
         
         
         
         
         <p id="Ipk_1.5.8">
            anumānamanābhātapūrve naiveṣṭamindriyam /<br />
            ābhātameva bījāderābhāsāddhetuvastunaḥ //
             <span class="ref">Ipk_1,5.8</span></p>
         
         
         <p id="Ipk_1.5.9">
            ābhāsaḥ punarābhāsadbāhyasyāsītkathaṃcana /<br />
            arthasya naiva tenāsya siddhirnāpyanumānataḥ //
             <span class="ref">Ipk_1,5.9</span></p>
         
         
         <p>na kevalam anantaraślokanirdiṣṭābhiḥ yuktabhiḥ pratyakṣeṇa bāhyo'rtho na bhāsate ,
            iyadeva hi pratyakṣaṃ tacca nīlaṃ bhāti iti svaprakāśasaṃvidrūpaṃ nādhikaṃ kiṃcit
            iti , yāvat anumānenāpi na asya bāhyāsya siddhiḥ iti apiśabdasyābhiprāyaḥ / tatra
            anumānam atra naiva pravartitum utsahate / pravṛttamapi na prakṛtasiddhim ādavyāt
            iti anena sūtradvayena upadarśyate / tatra anumānaṃ vikalpaḥ , sarvaśca ayaṃ vikalpo'nubhavamūla
            iti prasiddham / tena yat sarvathā anābhātapūrvam ananubhūtacaraṃ tatra anumānam anumitivyāpāro
            vikalpātmā naiva kenacit vādinā iṣyate / nanu bhavatu pratyakṣato dṛṣṭe 'numāne saṃkathā
            iyam , sāmānyato dṛṣṭe tu kiṃ vakṣyasi yathā arthopalabdhyā indriyānumāne ? ucyate
            ---- tatrāpi vikalpena yathā so'rthaḥ spṛśyate tathā anumeya iti sthitiḥ / vikalpaśca
            na indriyādikam arthaṃ kenacit saṃniveśaviśeṣādinā viśeṣātmanā spṛśati , api tu kiṃcidupalabdheḥ
            kāraṇam iti amunā svabhāvena , sa ca svabhāvaḥ kāraṇatālakṣaṇaḥ pratyakṣagṛhīta eva
            / tathā ca bījāt aṅkuraḥ tantubhyaḥ paṭa ityādau kāryakāraṇabhāvaḥ pratyakṣānupalambhabalena
            tāvat niśceyaḥ / tatra ca pratyakṣaṃ pratyābhāsaṃ prāmāṇyaṃ bhajate , vimarśalakṣaṇasya
            pramitivyāpārasya ekaikaśabdavācye'rthe pravṛtteḥ tadanusāritvācca pramāṇasya iti
            vakṣyate /</p>
         
         
         <p>
            {ekābhidhānaviṣaye mitirvastunyabādhitā /}
            </p>
         
         
         <p>iti / ābhāsamātraṃ ca sāmānyam iti nir.eṣuate / anupalambho'pi anyopalambharūpa ābhāsamātraviśrānta
            eva iti kāraṇābhāso viśeṣaśūnyaḥ parigṛhīta eva bījāt aṅkura iti pratītau / yat yasya
            niyamam anuvidhatte avyatiriktam tat tasya kāryam iti pratighaṭaṃ mṛttikādirūpahetutadvanmātrasya
            āmāsāt //8//</p>
         
         
         <p>ābhāsāt bāhyaḥ punarnābhāsarūpaḥ , sa ca ābhāsate iti vipratiṣiddham / anābhāse ca
            nāsti vikalparūpasya anumānasya vyāpāraḥ / grāmagṛhādestu yat bāhyaṃ tat agrāmādirūpaṃ
            na ucyate pratyekaṃ vāṭānūpakuṇyatulādeḥ bāhyatvaprasaṅgāt , api tu tatsaṃnikaṭam
            , tasmāt grāmabāhyam ābhāsabāhyam iti ca śabdasāmyamātram etat na vastusāmyam / evaṃ
            ye vikalpe vastu na ābhāti iti manyante teṣāmapi tāvat anumānavikalpo na bāhye upapannaḥ
            / asmābhistu upapāditam ---- adhyavasāyasyāpi ābhāsamānaviṣayatvam <span class="it">bhrāntitve cāvasāyasya</span> iti sūtre / tena anumānavikalpātmanāpi prakāśena yadi anāviṣṭo nīlādiḥ arthaḥ tat
            na anumita eva syāt / atha āviṣṭa eva , tarhi <span class="it">prāgivārtho 'prakāśaḥ syāt</span> iti nyāyena prakāśamātrasvabhāva eva , na bāhyaḥ / tena bāhye sādhye yat kiṃcit pramāṇam
            ānīyate , tadabāhyatāmeva pratyuta sādhayati iti viruddhameva , ata eva āha <span class="it">kathaṃcana</span> iti , kenāpi prakāreṇa pratyakṣātmanā anumeyātmanā vā ābhāsanam ābhāso bāhyasya anābhāsasya
            na kadācit abhūt iti , tasmāt siddham <span class="it">cidātmaiva hi deva</span> iti //9//</p>
         
         
         <p>nanu antaḥsthitaṃ bahiḥ prakāśayedityuktaṃ tat antaḥsthitatvam upapādanīyam iti āśaṅkya
            āha</p>
         
         
         
         
         
         <p id="Ipk_1.5.10">
            svāminaścātmasaṃsthasya bhāvajātasya bhāsanam /<br />
            astyeva na vinā tasmādicchāmarśaḥ pravartate //
             <span class="ref">Ipk_1,5.10</span></p>
         
         
         <p>bahīrūpatayā ābhāsane 'pi ahantārūpatā na truṭyati ,</p>
         
         
         <p>{pramātraikātmyamāntaryam}</p>
         
         
         <p>iti hi vakṣyate , tacca sadaiva , prakāśasya pramātṛtvāt , tadātmatayā ca vinā 'prakāśamānasya
            avastutvāt , kiṃ tu tatra aham iti ucite parāmarśe yo 'yam idantāparāmarśaḥ saiva
            bāhyatā , tacca iha antaḥsthitatvam ahamityetāvatā citsamucitenaiva bapuṣā parāmarśanameva
            , tacca iha nīlādīnāmastyeva , na tu nāsti iti , yadi hi na syāt kumbhakṛto <span class="it">ghaṭaṃ karavāṇi</span> iti ya uttarakriyāmapekṣya icchāśabdavācyaḥ parāmarśaḥ , eṣaṇīyena sa parāmṛśyena
            aniyantritaḥ cet tataḥ paṭecchāpi sā na kasmāt iti saṃkīryeran vyavahārāḥ / atha tatrāpi
            ca eṣaṇīyaḥ tadānīmeva nirmitaḥ san tathā jātaḥ , tarhi tannirmāṇaṃ cidātmani vinecchayā
            nopapannam iti <span class="it">tiṣṭhāsorevamicchaiva hetutā</span> ityatra varṇayiṣyate / tacca icchāntaramapi viṣayaniyantritaṃ na vā iti vikalpe 'navasthā
            / viṣayaniyantritaṃ cet syāt ātmataiva jātā , na cet ghaṭe paṭecchā syāt / atha tatrāpi
            tadānīmeva iti kṛtvā anavasthā / tasmāt sarvo 'yaṃ bhāvarāśiḥ cidātmani aham ityeva
            vapuṣā satatāvabhāsuravapuḥ aiśvaryarūpācca svātantryalakṣaṇāt svāmibhāvāt vicitreṇa
            vapuṣā kramākramādinā saṃvit enaṃ bahiḥkaroti pramātṛprathanapūrvakam , tatrāpi kvacit
            ābhāse pramātḥn ekīkaroti nitambanīnṛtta iva prekṣakān / tāvati hi teṣām ābhāse aikyam
            / śarīraprāṇabuddhisukhādyābhāsāṃśeṣu tu bhedasya avigalanāt na sarvathā aikyam /
            ata eva pratikṣaṇaṃ pramātṛsaṃyojanaviyojanavaicitryeṇa parameśvaro viśvaṃ sṛṣṭisaṃhārādinā
            prapañcayati / taduktamācāryeṇa</p>
         
         
         
         
         
         <p>
            {sadā sṛṣṭivinodāya sadā sthitisukhāsine /<br />
            sadā tribhuvanāhāratṛptāya bhavate namaḥ //}
            </p>
         
         
         <p>ityādi / śrībhaṭṭanārāyaṇenāpi</p>
         
         
         <p>
            {muhurmuhuraviśrāntastrailokyaṃ kalpanāśataiḥ /<br />
            kalpayannapi ko 'pyeko nirvikalpo jayatyajaḥ //}
            </p>
         
         
         <p>iti / tasmāt sthitam antaḥsthitaṃ bhāvajātaṃ tena vinā tadviṣayasya parāmarśāyogāt
            iti //10//</p>
         
         
         <p>nanu parāmarśo nāma vikalpaḥ , sa ca avikalpaśuddhasaṃvidvapuṣi bhagavati kathaṃ syāt
            ityāśaṅkyāha</p>
         
         
         
         
         
         <p id="Ipk_1.5.11">
            svabhāvamavabhāsasya vimarśaṃ viduranyathā /<br />
            prakāśo'rthoparakto'pi sphaṭikādijaḍopamaḥ //
             <span class="ref">Ipk_1,5.11</span></p>
         
         
         <p>iha avabhāvasya prakāśasya , anavabhāsasya ca aprakāśasya ghaṭādeḥ parasparaparihāreṇa
            dvayoḥ svātmani cet vyavasthānam , tat ghaṭapaṭayoḥ iva idamjaḍam idaṃ jaḍam iti durupapādaṃ
            vailakṣaṇyam / atha avabhāso yato 'rthasya saṃbamdhī , tato na jaḍaḥ , tarhi saṃbandhamātreṇa
            mṛt api ghaṭasya iti ajaḍā syāt / atha na svasaṃbandhamātram api tu avabhāso 'rthasya
            prakāśaḥ , tarhi arthātmanā sa prakāśa iti samāpatitam / na ca anyātmanā anyasya prakāśa
            upapannaḥ / atha anyasvabhāvo 'pi ghaṭo'vabhāsasya kāraṇam , tarhi avabhāso'pi ghaṭasya
            kāraṇam iti ghaṭo'pi ajaḍaḥ syāt / atha anyena satāpi ghaṭena yato 'vabhāsasya pratibimbarūpā
            cchāyā dattā , tām asau adabhāso bibhrat ghaṭasya iti ucyate , tataśca ajaḍaḥ , tarhi
            sphaṭikasalilamakurādiḥ api evaṃbhūta eva iti ajaḍa eva syāt / atha tathābhūtamapi
            ātmānaṃ taṃ ca ghaṭādikaṃ sphaṭikādiḥ na parāmraṣṭuṃ samartha iti jad.aḥ , tathāparāmarśanameva
            ajāḍyajīvitam antarbahiṣkaraṇasvātantryarūpaṃ svābhāvikam avabhāsasya svātmaviśrāntilakṣaṇam
            ananyamukhaprekṣitvaṃ nāma / <span class="it">ahamevaṃ prakāśātmā prakāśe</span> iti hi vimarśodaye svasaṃvideva pramātṛprameyapramāṇādi kṛtārtham abhimanyate na
            tu atiriktaṃ kāṅkṣati , sphaṭikādi hi gṛhītapratibimbamapi tathābhāvena siddhau pramātrantaram
            apekṣate iti nirvimarśatvāt jaḍam / sarvatra vastuto vimarśātmakapramātṛsvabhāvatādātmyāhaṃparāmarśaviśrānteḥ
            ajaḍatvameva pūrvāparakoṭyoḥ / yaduktam</p>
         
         
         
         
         
         <p>
            {idamityasya vicchinnavimarśasya kṛtārthatā /<br />
            yā svasvarūpe viśrāntirvimarśaḥ so 'hamityayam //}
            </p>
         
         
         <p>iti / madhyāvasthaiva tu idantā vimṛśyamānaūrvāparakoṭiḥ vimūḍhānāṃ māyāpadaṃ saṃsāraḥ
            iti vimarśa eva pradhānaṃ bhagavata iti sthitam //11//</p>
         
         
         <p>na kevalaṃ saṃvittattvasya asmābhiḥ eva vimarśaprādhānyam uktam yāvat āgamāntarairapi
            iti darśayati</p>
         
         
         
         
         
         <p id="Ipk_1.5.12">
            ātmāta eva caitanyaṃ citkriyācitikartṛtā /<br />
            tātparyeṇoditastena jaḍātsa hi vilakṣaṇaḥ //
             <span class="ref">Ipk_1,5.12</span></p>
         
         
         <p>yato vimarśa eva pradhānam ātmano rūpam amumeva hetuṃ prayojanarūpam uddiśya ātmā
            dharmisvabhāvo dravyabhūto 'pi , caitantyam iti dharmavācinā śabdena sāmānādhikaraṇyam
            āśritya uditaḥ kathitaḥ , bhagavatā śivasūtreṣu</p>
         
         
         <p>{caitanyamātmā}(1-1)</p>
         
         
         <p>iti paṭhitam / caitanyam iti hi dharmavācakopalakṣaṇam ,</p>
         
         
         <p>{citiśaktirapariṇāminī}</p>
         
         <p>{............ taddṛśeḥ kaivalyam /}(yo. sū. 2-25)</p>
         
         <p>{draṣṭā dṛśimātraḥ .............. }(yo. sū. 2-20)</p>
         
         
         <p>ityādau api hi dharmaśabdena sāmānādhikaraṇyam ātmano darśitaṃ guruṇā anantena / dravyaṃ
            hi tat ucyate yadviśrāntaḥ padārthavargaḥ sarvo bhāti ca arthyate ca arthakriyāyai
            , tad yadi na tat sakalo 'yaṃ tattvabhūtabhāvabhuvanasaṃbhāraḥ saṃvidi viśrāntaḥ tathā
            bhavati iti sa eva guṇakarmādidharmāśrayabhūtapadārthāntarasvabhāvaḥ tāmeva mukhyadravyasvarūpam
            āśrayate iti saiva dravyam / tat anantadharmarāśiviśramabhittibhūtāyāḥ tasyāḥ sa eva
            dharmaḥ caitanyam iti kartṛkṛdantāt utpannena bhāvapratyayena saṃbandhābhidhāyināpi
            prādhānyena darśitaḥ / tathā hi saṃbandhaviśrāntasya pratīteḥ , dravytarūpasya ca
            saṃbandhinaḥ prakṛtyā uktatvāt citikriyārūpaṃ dhramaṃ saṃbaddham avagamayatā ṣyañā
            niṣkṛṣṭāṃśaḥ pratyāyito bhavati / citikriyā ca cittau kartṛtā , svātaṃtryaṃ saṃyojanaviyojanānusaṃdhānādirūpam
            ātmamātratāyāmeva jaḍavat aviśrāntatvam aparicchinnaprakāśasāratvam ananyamukhaprekṣitvam
            iti / tadeva anātmarūpāt jaḍāt saṃyojanaviyojanādisvātaṃtryavikalāt vailakṣaṇyādāyi
            iti / tadevaṃ paratvena pradhānatayā abhisaṃdhāya ātmā cetana iti vaktavye dharmāntarādharīkaraṇāya
            vimarśadharmoddhurīkaraṇāya ca <span class="it">ātmā caitanyam</span> ityuktam / citkriyācitikartṛtātātparyeṇa iti samāsaḥ / <span class="it">ardhayuk pādaviśrāntiḥ</span> iti hi kāvye samayaḥ , na śāstre / yadi vā citkriyā ātmā ucitaḥ citikartṛtā ca iti
            pṛthageva / evaṃ tu na kvacit paṭhitam //12//</p>
         
         
         <p>nanu yathā prakāśo 'prakāśaśca iti ybhayamapi svātmani , tataśca prakāśa iti ukte
            jaḍāt na vailakṣaṇyam uditaṃ syāt , tadvat vimarśo 'pi avimarśo 'pi ca svātmani, iti
            tenāpi kathaṃ vailakṣaṇyaṃ jaḍājaḍayoḥ ityāśaṅkyāha</p>
         
         
         
         
         
         <p id="Ipk_1.5.13">
            citiḥ pratyavamarśātmā parā vāksvarasoditā /<br />
            svātantryametanmukhyaṃ tadaiśvaryaṃ paramātmanaḥ //
             <span class="ref">Ipk_1,5.13</span></p>
         
         
         <p>cetayati ityatra yā citiḥ citikriyā tasyāḥ pratyavamarśaḥ svātmacamatkāralakṣaṇa ātmā
            svabhāvaḥ / tathā hi ---- ghaṭena svātmani na camatkriyate , svātmā na parāmṛśyate
            , na svātmani tena prakāśyate , na aparicchinnatayā bhāsyate , tato ca cetyata iti
            ucyate / caitreṇa tu svātmani ahamiti saṃrambhodyoyollāsavibhūtiyogāt camatkriyate
            , svātmā parāmṛśyate , svātmanyeva prakāśyate , idamiti yaḥ pariccheda etāvadrūpatayā
            tadvilakṣaṇībhāvena nīlapītasukhaduḥkhatacchūnyatādyasaṃkhyāvabhāsayogena avabhāsyate
            , tataḥ caitreṇa cetyate iti ucyate / evaṃ ca vimarśaḥ svātmani avimarśo 'pi svātmani
            ityasiddametat / vimarśo hi sarvaṃsahaḥ paramapi ātmīkaroti , ātmānaṃ ca parīkaroti
            , ubhayam ekīkaroti , ekīkṛtaṃ dvayamapi nyagbhāvayati ityevaṃsvabhāvaḥ / pratyavamarśāśca
            āntarābhilāpātmakaśabdanasvabhāvaḥ , tacca śabdanaṃ saṅketanirapekṣameva avicchinnacamatkārātmakam
            antarmukhaśironirdeśaprakhyam akārādimāyīyasāṅketikaśabdajīvitabhūta ---- nīlamidaṃcaitro
            'hamityādipratyavamarśāntarabhittibhūtatvāt , pūrṇatvāt parā , vakti viśvam abhilapati
            pratyavamarśena iti ca vāk , ata eva sā svarasena cidrūpatayā svātmaviśrāntivapuṣā
            uditā sadānastamitā nityā ahamityeva / etadeva paramātmano mukhyaṃ svātantryam aiśvaryam
            īśitṛtvam ananyāpekṣitvam ucyate / parāparaṃ tu idaṃbhāvarūpasya pratyavamarśasya
            akhyātiprāṇasya udbodhamātre 'pi ahaṃbhāva eva viśrānteḥ śrīsadāśivādibhūmau paśyantīdaśāyām
            / aparaṃ tu idaṃbhāvasyaiva nirūḍhau māyāgarbhādhikṛtānāmeva viṣṇuviriñcendrādīnām
            , tattu teṣāṃ parameśvaraprasādajameva / iti anyanirapekṣataiva paramārthata ānandaḥ
            , aiśvaryam , svātanryam , caitanyam / tasmāt yuktamuktam</p>
         
         
         <p>
            {.......................... tena jaḍātsa hi vilakṣaṇaḥ /}
            </p>
         
         
         <p>iti //13//</p>
         
         
         <p>pradhānāgameṣvapi etat pradarśitameva iti nirūpayati</p>
         
         
         
         
         
         <p id="Ipk_1.5.14">
            sā sphurattā mahāsattā deśakālāviśeṣinī /<br />
            saiṣā sāratayā proktā hṛdayaṃ parameṣṭhinaḥ //
             <span class="ref">Ipk_1,5.14</span></p>
         
         
         <p>iha ghaṭaḥ kasmāt asti , svapuṣpaṃ kasmāt nāsti ityukta itivaktāro bhavanti ghaṭo
            hi sphurati mama na tu itarat iti / tadetat ghaṭatvameva yadi sphurattvaṃ sphuraṇasaṃbandhaḥ
            , tat sarvadā sarvasya sphuret na kasyacidvā , tasmāt mama sphurati iti ko'rthaḥ ,
            madīyaṃ sphuraṇaṃ spandanam ādiṣṭam iti / spandanañca kiñciccalanam , eṣaiva ca kiñcidrūpatā
            yat acalamapi calamābhāsate iti , prakāśasvarūpaṃ hi manāgapi nātiricyate , atiricyate
            iva iti tat acalameva ābhāsabhedayuktamiva ca bhāti / tata uktam</p>
         
         
         
         
         
         <p>
            {ātmaiva sarvabhāveṣu sphurannirvṛtacidvapuḥ /<br />
            aniruddhecchāprasaraḥ prasaraddṛkkriyaḥ śivaḥ //}
            </p>
         
         
         <p>iti / yathā</p>
         
         
         
         
         
         <p>
            {atikruddhaḥ prahṛṣṭo vā kiṃ karomīti vā mṛśan /<br />
            dhāvanvā yatpadaṃ gacchettatra spandaḥ pratiṣṭhitaḥ //} (spa. 22)
            </p>
         
         
         <p>iti /</p>
         
         
         <p>
            {.......................................... spandatattvaviviktaye /} (spa. 21)
            </p>
         
         
         <p>iti /</p>
         
         
         <p>
            {guṇādispandaniḥṣyandāḥ ............................... /} (spa. 19)
            </p>
         
         
         <p>iti ca / loke 'pi vividhavaicitryayogena spandavattvam / sattā ca bhavanakartṛtā sarvakriyāṣu
            svātantryam / sā ca svapuṣpādikamapi vyāpnoti iti mahatī , deśakālau nīlādivat saiva
            sṛjati iti tābhyāṃ viśeṣaṇīyā na bhavati , yat kila yena tulyakakṣyatayā bhāti tat
            tasya viśeṣaṇaṃ kaṭaka iva caitrasya / na ca deśakālau vimarśena tulyakakṣyau bhātaḥ
            tayoḥ idantayā tasya ca ahantayā prakāśe tulyakakṣyatvānupapatteḥ / evaṃ deśakālāsparśāt
            vibhutvaṃ nityatvaṃ ca , sakaladeśakālasparśo '; pi tannirmāṇayogāt iti tato 'pi vyāpakatvanityatve
            / taduktam</p>
         
         
         
         
         
         <p>
            {mahāsattā mahādevī viśvajīvanamucyate /}
            </p>
         
         
         <p>iti / sāram iti yat atucchaṃ rūpaṃ tat iyameva vimarśaśaktiḥ , grāhyagrāhakāṇāṃ yat
            prakāśātmakaṃ rūpaṃ tasyāpi aprakāśavailakṣaṇyākṣepikā iyameva iti śrīsāraśāstre'pi
            nirūpitam</p>
         
         
         
         
         
         <p>
            {yatsāramasya jagataḥ sā śaktirmālinī parā /}
            </p>
         
         
         <p>iti / saiṣā iti śaktipratyabhijñānaṃ darśitam / hṛdayaṃ ca nāma pratiṣṭhāsthānamucyate
            , tacca uktanītyā jaḍānāṃ cetanam , tasyāpi prakāśātprakatvam , tasyāpi vimarśaśaktiḥ
            iti viśvasya parame pade tiṣṭhato viśrāntasya tasya idameva hṛdayaṃ vimarśarūpaṃ paramantrātmakaṃ
            yatra tatra abhidhīyate / sarvasya hi mantra eva hṛdayam , mantraśca vimarśanātmā
            , vimarśanaṃ ca parāvākchaktimayam / tata evoktam</p>
         
         
         
         
         
         <p>
            {na tairvinā bhavecchabdo nārtho nāpi citergatiḥ /}
            </p>
         
         
         <p>iti /</p>
         
         
         <p>
            {tatra tāvatsamāpannā mātṛbhāvam ................ /}
            </p>
         
         
         <p>ityādi ca , ityāgameṣu / tatrabhavadbhartṛhariṇāpi</p>
         
         
         
         
         
         <p>
            {na so 'sti pratyayo loke yaḥ śabdānugamādṛte /<br />
            anuviddhamiva jñānaṃ sarvaṃ śabdena gamyate //
            </p>
         
         
         <p>
            vāgrūpatā cedutkrāmedavabodhasya śāśvatī /<br />
            na prakāśaḥ prakāśeta sā hi pratyavamarśinī // }
            </p>
         
         
         <p>iti /</p>
         
         
         <p>{saiṣā saṃsāriṇāṃ saṃjñā bahirantaśca vartate /</p>
         
         <p>yadutkrāntau visaṃjño 'yaṃ dṛśyate kāṣṭhakuṅyavat //}</p>
         
         
         <p>ityādi ca / tat etena viduḥ ityetat nirvāhitam / bauddhairapi adhyavasāyāpekṣaṃ prakāśasya
            prāmāṇyaṃ vadadbhiḥ upagataprāya eva ayam arthaḥ , abhilāpātmakatvāt adhyavasāyasya
            iti //14//</p>
         
         
         <p>nanu asaṃkhyaśaktiśreṇośobhitavapuṣi paramaśive vimarśaśaktireva iyam itthaṃkāram
            abhiṣicyate kasmāt ityāśaṅkyāha</p>
         
         
         
         
         
         <p id="Ipk_1.5.15">
            ātmānamata evāyaṃ jñeyīkuryātpṛthaksthiti /<br />
            jñeyaṃ na tu tadaunmukhyātkhaṇḍyetāsya svatantratā //
             <span class="ref">Ipk_1,5.15</span></p>
         
         
         <p id="Ipk_1.5.16">
            svātantryāmuktātmānaṃ svātantryādadvayātmanaḥ /<br />
            prabhurīśādisaṃkalpairnirmāya vyavahārayet //
             <span class="ref">Ipk_1,5.16</span></p>
         
         
         <p>sarvāḥ śaktoḥ kartṛtvaśaktiḥ aiśvaryātmā samākṣipati / sā ca vimarśarūpā iti yuktam
            asyā eva prādhānyam iti tātparyeṇa uttaramuktam / śabdārthasya ayam , prakāśātmā parameśvaraḥ
            svātmānaṃ jñātrekarūpatvāt ajñeyamapi jñeyīkaroti iti yat saṃbhāvyate kāraṇāntarasya
            anupapatteḥ darśitatvāt dṛḍhena saṃbhāvanānumānena , tadata eva vimarśaśaktilakṣaṇāt
            kartṛtvāt hetoḥ bhavati , yato hi ayam ātmānaṃ parāmṛśati tato viśvanirbharatvāt tathā
            nīlāditvena cakāsti / nanu eṣaiva kutaḥ saṃbhāvanā , ātmānaṃ jñeyīkaroti iti ? āha,
            pṛthak prakāśāt bahirbhūtā sthitiḥ yasya tādṛk jñeyaṃ naiva bhavati / tuḥ avadhāreṇa
            / tatra ca uktā yuktayaḥ / abhyuccayayuktimapi āha , yadi vyatiriktaṃ jñeyaṃ syāt
            tat jñātṛrūpasya ātmano yat etat jñeyaviṣayam aunmukhyaṃ svasaṃvedanasiddhaṃ dṛśyate
            tat na asya syāt , tena vyatiriktaviṣayaunmukhyena anyādhīnatvaṃ nāma pāratantryam
            asya ānīyate / pāratantryaṃ ca svātantryasya viruddham / svātantryameva ca ananyamukhaprekṣitvam
            ātmanaḥ svarūpam , iti vyatiriktonmukha ātmā anātmaiva syāt / anātmā ca jaḍo jñeyaṃ
            prati na unmukhībhavati iti prasaṅgaḥ / tataḥ prasaṅgaviparyayāt idamāyātam ---- avyatiriktonmukhaḥ
            svatantraḥ san ātmānameva jñeyīkaroti iti //15//</p>
         
         
         <p>na ca kevalaṃ nīlādirūpameva jñeyam , yāvat atyaktakartṛsvabhāvaṃ svātantryeṇa aparityaktameva
            santam ātmānaṃ nirmāya vyavahāreṇa dhyānopāsanārcanopadeśādinā yojayati iti yat saṃbhāvyate
            tadapi ata eva iti saṃbandhaḥ / nanu svātantryayuktaṃ ca nirmīyate ca iti viruddham
            idam ? atrāha , <span class="it">advayātmanaḥ</span> saṃvidekarūpasya svātantryāt hetoḥ idaṃ na na yujyate , yat kila māyāpade atidurghaṭaṃ
            pratibhāti , tatsaṃpādane yat apratihataṃ svātantryaṃ tadeva punaḥ svātantryaśabdena
            darśitam / <span class="it">ata eva</span> ityanena tu vimarśaśaktirūpam iti apunaruktam / atha vā ata eva svātantryāt iti sāmānādhikaraṇyena
            ślokadvayena saṃbandhanīyam / udāharaṇam atrārthe darśayati , nīlādinirmāṇavat asya
            svatrantranirmāṇasya aprasiddhatvāt , īśvaro bhagavān ātmā nityo vibhuḥ svatantraḥ
            ityevamādau hi pramātuḥ , pūjayituḥ , dhyātuḥ vā 'pṛthagbhūtaṃ tat prameyam , pūjyam
            , dhyeyaṃ ca bhāti iti tat tāvat nirmitam , na ca anīśvaram / evaṃ hi īśvara iti ,
            anīśvara iti saṃkalpadhyānādeḥ tulyatvaṃ syāt , na ca evam phalabhedasya upalabdheḥ
            iti , tasmāt svātantryaśūnyatābhāsanena svātantryayuktatābhāsanena ca yat idam ubhayaṃ
            jñeyam ātmarūpameva parameśvaro bhāsayati tat vimarśaśaktibalāt eva , iti saiva pradhānam
            iti //16//</p>
         
         
         <p>nanu prakāśabalāt bhāvavyavasthā , sa ca prakāśo vimarśasāra iti vimarśābhede tadeva
            tat iti vaktuṃ yuktam , īśvara ātmā ityādisaṃkalpeṣu ca nirmitasya idantayā parāmarśaḥ
            , svātantryaṃ tu ahaṃparāmarśarūpam , iti nirmitasya tadrūpatvābhāve kathaṃ svātantryāmuktatvam
            iti ? tat etat parihartumāha</p>
         
         
         
         
         
         <p id="Ipk_1.5.17">
            nāhantādiparāmarśabhedādasyānayatātmanaḥ /<br />
            ahaṃmṛśyatayāivāsya sṛṣtestiṅvācyakarmavat //
             <span class="ref">Ipk_1,5.17</span></p>
         
         
         <p>svarūpe bhāvapratyayaḥ , ādigrahaṇāt ātmeśvarādiparāmarśaḥ , tiṅgrahaṇaṃ kriyāvācipratyayopalakṣaṇam
            , karmagrahaṇam asattvabhūtaśaktirūpopalakṣaṇam / tat ayam arthaḥ , aham ityevaṃ svarūpo
            yaḥ parāmarśo yaśca īśvaraḥ pramātā ātmā śiva ityādiḥ anantaprakāraḥ parāmarśaḥ ,
            tasya yadyapi bhedo 'nyonyarūpatā tathāpi tadbhedāt hetoḥ asya ātmano nirmātṛrūpasya
            ahaṃparāmarśamayasya nirmeyarūpasya ca īśvarādiparāmarśāspadasya yo bhedaḥ śaṅkitaḥ
            , sa na yuktaḥ / yata īśvara ityapi yaḥ parāmarśaḥ , sa īśanaśīle jñātṛtvakartṛtvatattve
            viśrānyati , jñātṛtvādi ca jñānādau svātantryam ananyamukhaprekṣitvam avicchinnajñānayogaḥ
            , avicchedaśca jānāmi karomi iti asmadarthaviśrāntiḥ iti asya īśvarasya ātmanaḥ sṛṣṭeḥ
            sṛjyamānasya ahaṃvimarśanīyatvameva / sṛṣṭeriti vā hetau pañcamī / asya īśvarasya
            yataḥ īśvarādisaṃkalpeṣu api ahaṃparāmarśanayogyasyaiva sṛṣṭiḥ /
            arhe kṛtyaḥ / yathā kriyākārakasamuccayavikalpādiśaktayo yathāsvaṃ tiṅtṛtīyādicavādiprayogāvaseyaparāmarśaparamārthāḥ
            pākaḥ kartā samuccayo vikalpaḥ ityādiśabdaiḥ abhidhīyamānāḥ sattvabhāvamāpāditā api
            pacati caitreṇa ca vā ityevaṃrūpe mūlaparāmarśe viśrāmyanti , anyathā tu tāḥ pratītā
            naiva bhaveyuḥ / tadvat atrāpi / etaduktaṃ bhavati ---- parāmarśe nāma viśrāntisthānam
            , tacca pāryantikameva pāramārthikam , tacca ahamityevaṃrūpameva / madhyaviśrāntipadaṃ
            tu yat vṛkṣamūlasthānīyaṃ grāmagamane tasya tadapekṣayā sṛṣṭatvam ucyate iti ko virodhaḥ
            / anena nīlādeḥ api idaṃ nīlam iti madhyaparāmarśe 'pi mūlaparāmarśe ahamityeva viśrānteḥ
            ātmamayatvam upapāditameva / <span class="it">nīlam idam vedmi</span> ityapi hi <span class="it">ahaṃ prakāśe</span> itīyattattvam / yathoktam <span class="it">idamityasya</span> ityādi / mūḍhastu nīlādivimarśāt eva arthakriyādiparitoṣābhimānī iti nīlādeḥ svātantryanirmuktatvam
            uktam / ātmādau tu tanmūlaparāmarśaviśrāntimantareṇa pratītiparisamāptim arthakriyāṃ
            ca mūḍho'pi na abhimanyata iti tasya nirmitau api anujjhitasvātantryam uktam //17//</p>
         
         
         <p>nanvevaṃ viśvaparāmarśanām aham ityeva viśuddhaikaparāmarśaviśrāntireva tattvam tat
            katham idam ucyate ---- jñānasmṛtyādikā asya śaktaya iti , jñānasya ca saṃśayanirṇayādibhedaḥ
            nīlādīnāṃ ca vaicitryam ? iti āśaṅkāyāṃ parihāramāha</p>
         
         
         
         
         
         <p id="Ipk_1.5.18">
            māyāśaktyā vibhoḥ saiva bhinnasaṃvedyagocarā /<br />
            kathitā jñānasaṃkalpādhyavasāyādināmabhiḥ //
             <span class="ref">Ipk_1,5.18</span></p>
         
         
         <p>anupapannam avabhāsanaṃ māyā iti ucyate , tataśca bhinnaṃ prakāśāt sarvam avabhāsajātaṃ
            māyā , tatra ca cittattvasyaiva svātantryaṃ māyāśaktiḥ , tayā bhinnaṃ yat saṃvedyaṃ
            pramātuśca anyonyataśca , māyāśaktyā bhinnena pramātuḥ anyonyato vedyācca karaṇavargeṇa
            yat saṃvedyaṃ sa eva gocaro viśrāntipadaṃ yasyāḥ tādṛśī satī , <span class="it">saiva</span> pratyavamarśātmā citiḥ parāvāgrūpā jñānam iti , saṃkalpa iti , adhyavasāya iti ca
            ucyate , ādigrahaṇāt saṃśayaḥ smṛtiḥ ityādi / tathā hi ---- indtriyeṇa sphuṭagrāhiṇā
            bāhyena viṣayeṇa sphuṭena ca niyantritaṃ saṃvittattvaṃ tat jñānam / manasā viṣayeṇa
            ca apshuṭena saṃkalpaḥ / buddhyā viṣayeṇa ca viṣayatvaparyantabhājā adhyavasāyo niścayaḥ
            / viṣayasya ca yat bhinnatvaṃ bahirantaḥkaraṇānāṃ ca tatprakāśābhedāt anupapannaṃ
            cittattvena bhāsyate iti bhede yato viśrāntiḥ , na tu bhedasya abhede īśvarasadāśivādivat
            , tato jñānasaṃkalpādayo bhinnāḥ tasya apradhvastasvasvabhāvābhedasya saṃvittattvasya
            anusaṃdhātuḥ śaktaya iti uktāḥ , saṃśayādayaśca bhinnā nīlādivaicitryaṃ ca iti sarvam
            akhaṇḍitam //18//</p>
         
         
         <p>nanu pratyavamarśātmatvaṃ citiśakteḥ saṅkalpasmaraṇādiśaktiṣu sacikalpātmikāsu bhavatu
            / yā tu nirvikalparūpā sākṣātkaraṇalakṣaṇā anubahvaśaktiḥ , tatra katham / pratyabamarśo
            hi abhilāpaviśeṣayojanāmayaḥ , abhilāpaviśeṣayojanā ca saṅketasmaraṇam apekṣate /
            tacca saṃskāraprabodham / so 'pi tādṛśdṛśam , iti evaṃ prathamasamaye katham abhilāpayogaḥ
            iti parasya vyāmoham apohitumāha</p>
         
         
         
         
         
         <p id="Ipk_1.5.19">
            sākṣātkārakṣaṇe'pyasti vimarśaḥ kathamanyathā /<br />
            dhāvanādyupapadyeta pratisaṃdhānavarjitam //
             <span class="ref">Ipk_1,5.19</span></p>
         
         
         <p>iha tāvat caitanyasya ātmabhūto 'ṅgulinirdeśādiprakhyo'bhilāpayogaḥ , anyathā bālasya
            prathamaṃ vyavahāre dṛśyamāne vyutpattireva na syāt / nirvikalpakajñānaparaṃparayā
            hi taṃ śabdaṃ śṛṇoti , tataḥ tamarthaṃ puraḥ paśyati , punastadviviktaṃ bhūtalaṃ paśyati
            iti ghaṭam ānaya naya iti vyavahārāt katham asya ayam artha iti hṛdi parisphuret ,
            idam ghaṭa iti , idamānaya iti , idaṃ naya iti , itiyojanāprāṇo hi ayamarthaḥ , yojanā
            ca vikalpavyāpāraḥ / atra bālāsya prāgjanmānubhūtasaṅketasmṛteḥ evam , tathāpi saṅketakāle
            sa śabdo viṣayatvena idaṃbhāvena pratyavamṛśyamānatvāt bhedāt pracyutya nirbhāsamāno
            vijñānaśarīre viśrāntaḥ san vācaka iti bhavati , tad vijñānasya savarūpaṃ cet bhāti
            tat abhilāpamayameva iti , yathā viṣayasya sukharūpatvābhāve 'pi jñānaṃ sukhātmakaṃ
            bhāti tathā mā bhūt abhilāpātmā rūpādiḥ viṣayaḥ , tathāpi vijñānaṃ tadātmakaṃ avabhāsiṣyate
            / atra tu darśane viṣayasyāpi vimarśamayatvāt abhilāpamayatvameva vastutaḥ , staimityādyavasthāpi
            yadi na parāmarśamayī tarhi asyāṃ vikalpātmakapramātṛvyāpārānulāsāt saṃbhavaḥ śapathaparamārtha
            eva , smaraṇaṃ ca na syāt , rūpaviṣayādhyavasāyī hi yadi vikalpa udiyāt kimanyat ,
            sarvacintāsaṃharaṇena staimityaṃ nāma na syāt , iti tatrāpi asti antaḥ parāmarśaḥ
            , sakalena ca śabdagrāmeṇa śabdanaṃ hi sahante vastūni , tatra ca niyataśabdayojanaṃ
            kriyate / tathā hi ---- bālasya puraḥ puṇḍe sahajo yaḥ parāmarśaḥ , aham ityavicchedena
            idam iti vicchedena vā tatpṛṣṭhe eva gaura iti gauḥ iti vā śabda āropyate , so 'pi
            abhyāsāt pramātṛmayo bhavati , tatpṛṣṭhe ca anyaḥ śukla iti , anyat balīvarda iti
            , ityevaṃ saṅketatattvam / tasmāt asti sākṣātkāre pratyavamarśaḥ / apiśabdasya ayamāśayaḥ
            / iha sākṣātkāro vastutaḥ <span class="it">paśyāmi</span> ityevaṃbhūtavikalpanavyāpāraparyanta eva / vikalpo hi pratyakṣasya vyāpāra iti paro
            'pi manyate / na ca vyapāraḥ tadvato bhinno yuktaḥ , tatsvarūpabhūto hi saḥ / bhavatu
            vā kṣaṇamātrasvabhāvaḥ sākṣātkāraḥ , tatrāpi asti vimarśaḥ / avaśyaṃ caitat / <span class="it">katham anyathā</span> iti / yadi sa na syāt tat ekābhisaṃdhānena javāt gacchan , tvaritaṃ ca varkṣān paṭhan
            , drutaṃ ca mantrapustakaṃ vācayan , na abhimatameva gacchet , uccārayet , vācayet
            vā / tathā hi ---- tasmin deśe jñānam -- ācikramiṣā -- ākramaṇam -- ākrāntatājñānam
            -- prayojanāntarānusaṃdhānam -- tityakṣā -- deśāntarānusaṃdhiḥ , tatrāpi ācikramiṣā
            ityādinā yojanaviyojanarūpeṇa pratyavamarśena vinābhimatadeśāvāptiḥ kathaṃ bhavet
            / evaṃ tvaritodgrahaṇavācanādau mantavyam / tatra viśe.ataḥ sthānakaraṇākramaṇādiyogaḥ
            / atra ca yataḥ paścādbhāvisthūlavikalpakalpanā na saṃvedyate , tata eva tvaritatvam
            iti sūkṣmeṇa pratyavamarśena saṃvartitaśabdabhāvanāmayena bhāvyameva / saṃvartitā
            hi śabdabhāvanā prasāraṇena vivartyamānā sthūlo vikalpaḥ , yathā idamityasya prasāraṇā
            ghaṭaḥ śkla ityādiḥ , tasyāpi pṛthubudhnodarākāraḥ śuklatvajātiyuktaguṇasamavāyī ityādiḥ
            / <span class="it">dhāvu gatiśuddhau</span> iti pāṭhāt dhāvistvaritagatau svaśaktivaśāt vartata iti //19//</p>
         
         
         <p>bhavatu evaṃ sūkṣmo vimarśaḥ prakāśaśarīrāveśī , yatra tu sthūlatvena vikalparūpatā
            sphuṭā , tatra śabdo nīlādivat eva pṛthak pratibhāsate ---- nīlam idam iti , sa kathaṃ
            prakāśasvarūpāt apṛthagbhūtaḥ syāt , śabdātmā ca vimarśaḥ , sa ca atra māyātmakaṃ
            bhedapade 'pi prakāśāpṛthagbhūto bhavadbhiḥ iṣṭaḥ , tat etat kathaṃ pratipattavyam
            ityāśaṅkyāha</p>
         
         
         
         
         
         <p id="Ipk_1.5.20">
            ghaṭo'yamityadhyavasā nāmarūpātirekiṇī /<br />
            pareśaśaktirātmeva bhāsate na tvidantayā //
             <span class="ref">Ipk_1,5.20</span></p>
         
         
         <p>kena etat uktam ghaṭa iti yaḥ sthūlaḥ śabdaḥ sa prakāśajīvitasvabhāvo vimarśa iti
            / so'pi hi sthūlaḥ śabdo 'rthavat pṛthagbhūta eva bhāti / tau nāmakarūpalakṣaṇau śabdārthau
            ekarūpatayā <span class="it">so 'yam</span> ityevaṃrūpatvena parāmṛśantī adhyavasā yā sā parameśvaraśaktiḥ vimarśarūpā ātmavadeva
            ahamityanavacchinnatvena bhāti , na tu kadācit idantayā vicchinnatvena bhāti vicchinnatvena
            avabhāse parapratiṣṭhatvāt punarvimarśāntareṇa bhāvyam , tatrāpi evam iti anavasthāto
            nīlasya prakāśanameva na syāt pratiṣṭhālābhābhāvāt / tasmāt sarva eva vimarśaḥ prakāśāt
            avicchinna eva iti / adhyavasā iti , {ātaścopasarge}(pā. vyā. 3-3-16) ityaṅantaḥ striyām
            //20//</p>
         
         
         <p>nanu evaṃ sarvasyaiva jñānakalāpasya ahamityeva pratiṣṭhāne vedyabhūmisparśo nāsti
            vedyabhuvi ca deśakālayogaḥ na tu vedakāṃśe , deśakālayogābhāve ca yat idaṃ jñānāṃ
            deśāpekṣayā pramātrādyaṃśāpekṣayā ca sakramatvaṃ lakṣyate tat kathaṃ syāt , kramābhāve
            ca ekatvameva vastuto bhavet , tataśca <span class="it">jñānasmṛtyādibhistadvān parameśvaraḥ</span> iti yat uktaṃ tat kathaṃ nirvahet ityāśaṅkāṃ śamayan pūrvoktamupasaṃharati</p>
         
         
         
         
         
         <p id="Ipk_1.5.21">
            kevalaṃ bhinnasamvedyadeśakālānurodhataḥ /<br />
            jñānasmṛtyavasāyādi sakramaṃ pratibhāsate //
             <span class="ref">Ipk_1,5.21</span></p>
         
         
         <p>satyam evam akramameva saṃvittattvam , kintu svaśaktivaśāt bhinnatvena bhāsitāni yāni
            vedyāni teṣāṃ mūrtibhedakṛto yo dūrādūravaitatyāvaitatyādiḥ deśaḥ , kriyābhedakṛtaśca
            yaḥ ciraśīghrakramādirūpaḥ kālaḥ , tau anurudhya chāyāmātreṇa abalambya, jñānasmaraṇādhyavasāyānāṃ
            svāṃśā iva bhānti niraṃśānāmapi , tadbhāsamānāṃśakṛtaśca sakramatvāvabhāsaḥ parasparāpekṣayā
            svāṃśāpekṣayā ca , yadyapi kālakrama eva sphuṭo vijñāneṣu bhāti na deśakramaḥ , tathāpi
            vimūḍhasya parvatasaṃvedanaṃ vitatamiva vadarasaṃvedanaṃ ca sūkṣmamiva bhāti iti deśakramo
            'pi darśitaḥ , tena vedyagatakramasvīkārābhāsāt sakramatvam ābhāsamānamapi na apāramārthikam
            ābhāsamānasya parārthatvāt , tataśca yuktamuktam <span class="it">jñānādayo 'sya bhagavataḥ śaktayaḥ</span> iti /</p>
         
         
         <p>{māyāśaktyā vibhoḥ}</p>
         
         
         <p>iti ślokena svarūpavaicitryaṃ jñānāṃ darśitam / anena tu deśakālavaicitryam iti viśeṣaḥ
            / iti śivam //21//</p>
         
         
         <p>iti śrīmadācāryābhinavaguptaviracitāyāṃīśvarapratyabhijñāsūtravimarśinyāṃ prathame
            jñānādhikāre jñānaśaktinirūpaṇaṃ nāma pañcamāhnikam // 5 //</p>
         
         
         
         
         
         <p>atha ṣaṣṭhamāhnikam /</p>
         
         
         <p>
            {svātmābhedadhanānbhāvāṃstadapohanaṭaṅkataḥ /<br />
            vhindanyaḥ svecchayā citrarūpakṛtaṃ stumaḥ śivaḥ //}
            </p>
         
         
         <p>evaṃ smṛtiśaktirjñānaśaktiśca nirūpitā / atha tadubhayānuprāhiṇī apohanaśaktirvitatya
            ślokaikādaśakena <span class="it">ahaṃ pratyavamarśo yaḥ prakāśātmā</span> ityādinā <span class="it">siddhe sarvasya jīvataḥ</span> ityantena nirṇīyate / tatra ślokena pratyavamarśe avikalpo viśeṣaḥ iti sūcyate /
            tataḥ ślokena śuddhe 'haṃpratyavamarśe 'pohanavyāpārāsaṃbhavaḥ ucyate / tataḥ svadṛṣṭāveva
            tadupapattiḥ iti ślokena / tato 'pi dvayena aśuddhasyāhamityavamarśasya vikalparūpatā
            / tataḥ ślokena anusaṃdhānasvāpi vikalparūpatā / evaṃrūpānusaṃdhānādirūpameva parameśvarasya
            sraṣṭṭatvam iti ślokena / tataḥ prakṛte cidātmanyarthāvabhāsasya sattopasaṃhiyate
            ślokena / tato dvayena tasmaivārthāvabhāsasyānubhavasmaraṇādau vaicitryamucyate ,
            taduktiśca prakṛtāyāmīśvararūpasvātmapratyabhijñāyāmupayujyate iti ślokena / ityāhnikasya
            tātparyārthaḥ / atha granthārtho vyākhyāyate /</p>
         
         
         <p>uktimidam</p>
         
         
         
         
         
         <p>
            {savabhāvamavabhāsasya vimarśam ................ /}
            </p>
         
         
         <p>iti / tatra vimarśo 'bhilāpātmanā śabdena yojita eva , tadyojanākṛtaṃ ca vikalparūpatvaṃ
            śuddhe 'pi parameśvare prāptam , na caitadiṣṭaṃ tasya saṃsārapade māthātmanyupapatteḥ
            ityāśaṅkyāha</p>
         
         
         
         
         
         <p id="Ipk_1.6.1">
            ahaṃpratyavamarśo yaḥ prakāśātmāpi vāgvapuḥ /<br />
            nāsau vikalpaḥ sa hyukto dvayākṣepī viniścayaḥ //
             <span class="ref">Ipk_1,6.1</span></p>
         
         
         <p>prakāśasya śuddhasaṃvidrūpasya dehādisaṃsparśairanāvilībhūtasya yaḥ ātmā jīvitabhūtaḥ
            sārasvabhāvo vicchedaśūnyo 'ntarabhyupagamakalpo 'nanyamukhaprekṣitvarūpasvātantryaviśrāntirūpaḥ
            <span class="it">aham</span> iti pratyavamarśaḥ asau vikalpo na bhavati / vikalpatvāśaṅkāyāṃ bījaṃ darśayati <span class="it">vāgvapurapi</span> iti / viṣayarūpāt śrotragrāhyāt śabdādanya eva antaravabhāsamānaḥ saṃvidrūpāveśī
            śabdanātmābhilāpo vāgityanenoktaḥ ---- vakti arthaṃ svādhyāsena so 'yamityabhisaṃdhānena
            / yadi vāgvapuḥ , kasmānna vikalpaḥ ? āha ---- na hyasya vikalpalakṣaṇamasti , tathā
            hi ---- vividhā kalpanā vividhatvena ca śaṅkitasya kalpo 'nvavyavacchedanaṃ vikalpaḥ
            , vividhatvaṃ ca bahnāvanagnisaṃbhāvanāsamāropanirāse 'sati bhavat , dvayaṃ vahnyavahnirūpaṃ
            samākṣipati , tena vikalpe 'vaśyaṃ tacca niścetavyam atacca apohitavyaṃ bhavati /</p>
         
         
         <p>tathā ca</p>
         
         
         <p id="Ipk_1.6.2">
            bhinnayoravabhāso hi syādghaṭāghaṭayordvayoḥ /<br />
            prakāśasyeva nānyasya bhedinastvavabhāsanam //
             <span class="ref">Ipk_1,6.2</span></p>
         
         
         <p>ghaṭe hi dṛṣṭe ghaṭasthāna evāghaṭe 'pi yogyadeśābhimatasthānākramaṇaśīlo vijñānajanakaḥ
            svakāraṇopanītaḥ saṃbhāvyate paṭādisvabhāvaḥ , ato ghaṭāghaṭayordvayoravabhāvasasya
            saṃbhāvanāt samāropaḥ sāvakāśo bhavati , aghaṭasya satyārope niṣedhanalakṣaṇopohanavyāpāraḥ
            iti tadanuprāṇitā vikalparūpatā ghaṭa ityetasya niścayasya , <span class="it">liṅ saṃbhāvanāyām</span> / yastvayaṃ prakāśo nāma tasya sthāne yaḥ saṃbhāvyate sa tāvadaprakāśarūpo na bhavati
            tulyakakṣasya hi saṃbhāvanaṃ bhavati , na ca yatprakāśena kartavyaṃ tadaprakāśasya
            kadācit dṛṣṭam saṃbhāvanāropaṇādibalādeva ca asyāprakāśarūpatvaṃ vighaṭeta , ataḥ
            prakāśatulyasyānyasyāprakāśarūpasya bhedinastattulyakakṣyasyāpohanātmakabhedanavyāpārāsāhiṣṇoravabhāsanameva
            nāsti , tadabhāve kasyāpoṣṭhanam ? avabhāsasaṃbhave 'pi prakāśarūpatvameva / na ca
            prakāśasya svarūpadeśakālabhedo yena dvitīyaḥ prakāśa ekasmādapohyeteti / hīti , yasmādevaṃ
            tato dvayābhāvādpohāsaṃbhave vikalparūpatvābhāvāt cinmātre parāmarśātmani ahamiti
            pratyavamarśa eva , na tu vikalpaḥ //2//</p>
         
         
         <p>nanu ghaṭe pariniṣthitarūpe dṛṣṭe taddarśanamupajīvatā vikalpena kathamaghaṭasya niṣedhanaṃ
            kriyate , na hyaghaṭasya kenacinnāmāpi gṛhītam ,
            aghaṭavāsanāpi ghaṭe dṛṣṭe kathaṃkāraṃ prabudhyatām ? satyam , evaṃ śākyaḥ paryanuyojyo
            na tu vayam , yataḥ</p>
         
         
         <p id="Ipk_1.6.3">
            tadatatpratibhābhājā mātraivātadvyapohanāt /<br />
            tanniścayanamukto hi vikalpo ghaṭa ityayam //
             <span class="ref">Ipk_1,6.3</span></p>
         
         
         <p>iha pramātā nāma pramāṇādatiriktaḥ pramāsu svatantraḥ saṃyojanaviyojanādyādhānavaśāt
            kartā darśitaḥ , tasya ca pramāturantaḥ sarvārthāvabhāsaḥ , cinmātraśarīro 'pi tatsāmānādhikaraṇyavṛttirapi
            darpaṇanagaranyāyenāsti ---- ityapi uktam / evaṃ ca tatpratibhāṃ ghaṭābhāsam , atatpratibhāṃ
            ca aghaṭābhāsaṃ pramātā bhajate ---- sevate tāvat , tadavikalpadaśāyāṃ citsvabhāvo
            'sau ghaṭaḥ cidvadeva viśvaśarīraḥ pūrṇaḥ , na ca tena kaścidvyavahāraḥ , tat māyāvyāpāramukkāsayanpūrṇamapi
            khaṇḍayati bhāvam , tenāghaṭasyātmanaḥ paṭādeścāpohanaṃ kriyate niṣedhanarūpam , tadeva
            vyapohanamāśritya tasma ghaṭasya niścayanamucyate <span class="it">ghaṭa eva</span> iti , evārthasya saṃbhāvyamānāparavastuniṣedharūpatvāt , eṣa eva paritaśchedāttakṣaṇakalpāt
            paricchedaḥ , hīti ---- yata evam , tasmāt yuktaṃ <span class="it">dvayākṣepī vikalpaḥ</span> iti pūrvaślokoltena vastudvayena hetū krameṇoktau yasmādevaṃ vikalpaḥ tato 'hamiti
            śuddho vimarśaḥ na vikalpaḥ ---- iti ślokatraye mahāvākyārthaḥ / śākyairapi pramāturevāyaṃ
            vyāpāra uktaḥ <span class="it">ekaḥ pratyavamarśākhyaḥ</span> ityatra <span class="it">prapattā</span> iti <span class="it">svayam</span> iti ca vadadbhiḥ , sa tvetaiḥ kathaṃ samarthyaḥ ---- ityāstāmetat //3//</p>
         
         
         <p>nanvevamahamityapi pratyavamarśe 'nahaṃrūpasya ghaṭādeḥ pratiyogino '; pohanīyasyāpohe
            vikalparūpatā kathaṃ na syāt ityāśayenāha</p>
         
         
         
         
         
         <p id="Ipk_1.6.4">
            cittattvaṃ māyayā hitvā bhinna evāvabhāti yaḥ /<br />
            dehe buddhāvatha prāṇe kalpite nabhasīva vā //
             <span class="ref">Ipk_1,6.4</span></p>
         
         
         <p id="Ipk_1.6.5">
            pramātṛtvenāhamiti vimarśo'nyavyapohanāt /<br />
            vikalpa eva sa parapratiyogyavabhāsajaḥ //
             <span class="ref">Ipk_1,6.5</span></p>
         
         
         <p>ahamityavamarśo dvidhā ---- śuddho māyīyaśca , tatra śuddho yaḥ saṃvinmātre viśvābhinne
            viśvacchāyācchuritācchātmani vā / aśuddhastu vedyarūpe śarīrādau / tatra śuddhe 'haṃpratyavamarśe
            pratiyogī na kaścidapohitavyaḥ saṃbhavati ghaṭāderapi prakāśasāratvenāpratiyogitvenānapohyatvāt
            , ityapohyābhāve kathaṃ tatra vikalparūpatā / aśuddhastu vedyarūpe śarīrādau anyasmād
            dehāderghaṭādeśca vyavacchedena bhavan vikalpa eva ---- iti vākyārthaḥ / akṣarārthastu
            ---- cittattvaṃ prakāśamātrarūpaṃ hitvā sadapyapahastanayā apradhānīkṛtya bhinne dehādāvahameva
            dehādiḥ nīlādau prameye pramātā ---- ityabhimānena <span class="it">yo 'haṃ sthūlaḥ</span> ityādivimarśaḥ sa vikalpa eva , na tu śuddhaṃ pratyavamarśamātram / atra hetuḥ ----
            paro dvitīyo dehādirghaṭādiśca yaḥ pratiyogī tulyakakṣyo 'nyonyaparihārācca viruddhastasya
            yo 'vabhāsaḥ ---- samāropaṇalakṣaṇaḥ , tasmādyato 'sāvatanniṣedhānuprāṇito '; hamityavamarśo
            jātaḥ <span class="it">ahaṃ sthūlaḥ , na kṛśaḥ , na ghaṭādiḥ</span> iti , śuddhaprakāśarūpasya apahastanaiva dehāderbhedahetuḥ ,
            tadapahastane tu parameśvarasya svātmapracchādanecchārūpā 'bhedāprakāśanaṃ bhrāntirūpaṃ
            prati svātantryarūpā māyāśaktirhetuḥ , cidrūpasya cāpahastanaṃ dehādereva atyaktavedyabhāvasya
            bhinnasyaiva upapattiśūnyatayaiva pramātṛtvābhimānaḥ / tathā ca dehābhimānabhūmikāyāṃ
            sthitāścārvākāḥ <span class="it">caitanyaviśiṣṭaḥ kāyaḥ puruṣaḥ</span> iti kāyameva prādhānyenāhuḥ / strībālamūrkhāṇāṃ tathābhimānāt tato 'pi vivekayuktāḥ
            pākajotpattipariṇāmādibalādasthiraṃ śarīraṃ manvānāḥ prāṇaśaktisamadhiṣṭhānena ca
            vinā vikāraśatāveśaṃ śarīrasya paśyanto bubhukṣāpipāsāyogayogyaṃ prāṇamevātmānaṃ kecana
            śrutyantavido manyante / tato 'pi samadhikavivekabhājaḥ prāṇasyāpi anityatvādanusaṃdhānayogyatāmapaśyanto
            jñānasukhādyāśrayabhūtāṃ buddhimeva kāṇādaprabhṛtaya ātmānamāhuḥ / apare tasyā api
            yogidśāyāṃ vedyabhāvādaparatvaṃ manyamānāḥ asaṃvedyaparvarūpaṃ yanna kiṃcidrūpaṃ sakalavedyarāśivinirmuktaṃ
            śūnyatvānnabhastulyaṃ na tu mahābhūtākāśasvabhāvaṃ tat pramātṛtattvaṃ śūnyabrahmavādinaḥ
            sāṃkhyaprabhṛtaya āhuḥ / tasminnapi vedye śunyāntaraṃ tatrāpi śūnyāntram ---- iti
            yāvadbhedaḥ tāvatkalpanā na truṭyatīti tadarthamāha <span class="it">kalpite</span> iti / na cānavasthā paramārthaprakāśabalena yataḥ sarvasya prakāśo na tu dehādivaśāt
            , tayā tvabhimānamātraṃ dehaḥ pramāteti , saṅkocamātrarūpaṃ cittattvaṃ śūnyam , bhūtalaṃ
            yathā ghaṭābhāvaḥ , saṅkocoparivedyāṃśacchāyācchuritaṃ tu cittattvameva buddhiprāṇadehādi
            iti / amī eva bhūmikāviśeṣā uttarottaramārohatāṃ yogināṃ jāgradāditayā piṇḍasthāditayā
            cāgameṣu bhaṇyante , apahastanaṃ ca vyākhyāsyateḥ</p>
         
         
         
         
         
         <p>
            {kalodvalitametacca cittattvaṃ kartṛtāmayam /<br />
            acidrūpasya śūnyādermitaṃ guṇatayā sthitam //}
            </p>
         
         
         <p>iti , tatsthitam ---- aśuddhaḥ <span class="it">aham</span> ityavamarśo vikalpa eva //5//</p>
         
         
         <p>dvividho 'pi cāyam <span class="it">ahaṃ--pratyayo</span> dvidhā ---- anubhavamātrarūpaścānusaṃdhānātmā ca , śivātmani <span class="it">aham</span> iti sadāśivātmani <span class="it">ahamidam</span> iti śuddho dvidhā / aśuddho 'pi ahaṃ sthūla iti , yo 'haṃ sthūlo 'bhavaṃ so 'haṃ
            kṛśa , bālo , yuvā , sthaviraḥ , sa eva aham iti ca aśuddho dvividhaḥ / tatra śuddhe
            vikalparūpatvamapratiṣṭhameva ityuktam , aśuddhe tu anubhavarūpe vikalpatvamupapāditam
            , aśuddhe 'pi tu anusaṃdhānātmakatayā abhedasya prasphuraṇāt kaścidavikalpakatvaṃ
            śaṅketa tasya vyāmohaṃ vyapohitumāha</p>
         
         
         
         
         
         <p id="Ipk_1.6.6">
            kādācitkāvabhāse yā pūrvābhāsādiyojanā /<br />
            saṃskārātkalpanā proktā sāpi bhinnāvabhāsini //
             <span class="ref">Ipk_1,6.6</span></p>
         
         
         <p><span class="it">dehe</span> ityādi vartate , kādācitkaḥ kadācidbhavo niyatadeśakālākāro 'vabhāso yasya dehādeḥ
            svalakṣaṇarūpasya , tatra yā pūrvābhāsena bālādiśarīrāvabhāsena yojanā <span class="it">yo 'haṃ bālaḥ</span> sa evādya <span class="it">yuvā </span> ityanusaṃdhānam , ādigrahaṇāduttareṇa bhāvinā ābhāsena saha yojanā <span class="it">sthaviro bhavitāsmi</span> iti , sā yojanā sarvā kalpanā vikalpa eva , na tu śuddhaḥ pratyavamarśaḥ / atra dehāderviśeṣaṇaṃ
            hetutvāśayena ---- yato bhinnatāvabhāsitvameva dehādestadānīmapi avichinnam , yadi
            hi tasya dehādeḥ sarvataḥ pūrṇatvam avacchedahīnatvaṃ paśyan anusaṃdhānam <span class="it">ahamidam</span> iti vidadhyāt tadiyaṃ sadāśivabhūḥ kena vikalpātpadatvena bhaṇyeta yāvatā 'vicchinne
            eva so 'nusaṃdhiḥ / bhinnepi(KSS: hi) kathamanusaṃdhānam iti cedāha <span class="it">saṃskārāt</span> prāktanānubhavakṛtavāsanāprabodhajasmṛtivaśāt iti yāvat , prāṇe balābalavaśādanusaṃdhiḥ
            , buddhau jñānasukhāditāratamyāt , śūnye vaitatyāvaitatyayogāt , ayamapi vikalpa eva
            , evaṃ <span class="it">sa evāyaṃ ghaṭaḥ</span> iti ghaṭādyanusaṃdhāne 'pi vikalpatvaṃ mantavyam , kintu etāsu anusaṃdhānabhūmiṣu
            vidyāśaktirādhikyena aciradyutivaddīpyate iti tāsāṃ parapadapariśīlanaprathamakalpābhyupāyatvamabhyupāgaman
            guravaḥ //6//</p>
         
         
         <p>na ca dehādīnāṃ pūrvapūrvapramātṛvedyatā yena pramāturaprakāśe prameyaṃ na bhāti tatprakāśaśca
            na pūrvaprakāśaṃ vinā , so 'pi na pramātrantaraprakāśaṃ vinā ityanavasthā syāt , api
            tu śuddhaprakāśa eva viśvasya prakāśa iti nirūpayan uktayuktyā sadaiva sṛṣṭyādiśaktyaviyogo
            bhagavata ukto bhavati , iti darśayati</p>
         
         
         
         
         
         <p id="Ipk_1.6.7">
            tadevaṃ vyavahāre'pi prabhurdehādimāviśan /<br />
            bhāntamevāntararthaughamicchayā bhāsayed bahiḥ //
             <span class="ref">Ipk_1,6.7</span></p>
         
         
         <p>yat pūrvaṃ darśitaṃ <span class="it">dehe buddhau</span> ityādi tat evam upapadyate , katham ? yadi vyavahāre māyāpade dehaprāṇādimapi prabhureva
            prakāśaparamārtha icchayā māyāśaktirūpayā , āviśan dehaprāṇādiprādhānyena svarūpaṃ
            pradarśayan , antaḥ saṃbinmātre , bhāntam ahamityevaṃrūpam arthaugham icchayaiva bahiḥ
            idamiti bhāsayati tata etadupapadyate , anyathā tu anavasthā syāt / hetau liṅ / apiśabda
            evaśabdaśca bhinnakramau , yat etāvat uktam , taditi , tasmāt hetoḥ , evaṃ jātaṃ vakṣyamāṇarūpam
            , kiṃtat ? yat kila prabhuḥ parasparaṃ vyavahārakāle krayavikrayaprekṣāvyākhyādau
            caitramaitrādisaṃbandhino dehaprāṇādīn ekatayā tāvati vyavahāre āviśan antarbhāntameva
            anujjhitāntaḥprakāśameva santaṃ bahiḥ ekābhāsatayā bhāsayati iti saṃbhāvyate ityetajjātam
            , iti saṃbhāvanāyāṃ liṅ / tena tena pramātrā saha asminkāle aikyaṃ sṛjyate , anyena
            pramātrā aikyaṃ saṃhriyate , ghaṭādimātrarūpe sthitiḥ kriyate , pūrṇasvarūpanimīlanāt
            tirobhāva ādhīyate , tāvatyābhāse aikyāvabhāsapūrṇatvavitaraṇāt anugrahaḥ kriyate
            , tena na kevalaṃ mahāsṛṣṭiṣu mahāsthitiṣu mahāpralayeṣu prakopatirodhāneṣu dīkṣājñānādyanugraheṣu
            bhagavataḥ krṭyapañcakayogaḥ yāvat satatameva vyavahārepi / yaduktam</p>
         
         
         
         
         
         <p>
            {sadā sṛṣṭivinodāya sadā sthitisukhāsine /<br />
            sadā tribhuvanāhāratṛptāya svāmine namaḥ //}
            </p>
         
         
         <p>iti /</p>
         
         
         <p>
            {pratikṣaṇamaviśrāntastrailokyaṃ kalpanāśataiḥ /<br />
            kalpayannapi ko 'pyeko nirvikalpo jayatyajaḥ //}
            </p>
         
         
         <p>ityādi ca / tathā</p>
         
         
         
         
         
         <p>
            {............... prākāmyamātmani yadā prakaṭīkaroṣi /<br />
            vyaktoḥ ........................................................................ //}
            </p>
         
         
         <p>iti ca //7//</p>
         
         
         <p>iha antararthābhāvabhāsaḥ sthita eva , tat kiṃ tatra kāraṇāntaracintayā iti prakṛtaṃ
            prameyam , tatsiddhaye upapattiḥ uktā , tena vinā icchārūpaḥ pratyavamarśo na syāt
            iti , tatprasaṅgāt pratyavamarśavikalpādisvarūpam upapāditam , iti śiṣyāṇāṃ dhiyaṃ
            samādhātuṃ prakṛtaṃ prameyam upapādayan upasaṃharati</p>
         
         
         
         
         
         <p id="Ipk_1.6.8">
            evaṃ smṛtau vikalpe vāpy apohanaparāyaṇe /<br />
            jñāne vāpyantarābhāsaḥ sthita eveti niścitam //
             <span class="ref">Ipk_1,6.8</span></p>
         
         
         <p>prakāśātmā parameśvara eva yato dehādipramātṛtābhimānadaśāyāmapi vastutaḥ pramātā
            , <span class="it">evam</span> iti , ato hetoḥ idaṃ siddhaṃ bhavati ---- smaraṇe apohanajīvite ca vikalpe anubhavajñāne
            ca antarābhāsaḥ prakāśaviśrāntaḥ sthita eva , nātra saṃśayaḥ kaścit , yadi hi dehādireva
            paramārthapramātā syāt tat śarīrasya prāṇasya dhiyaḥ śūnyasya vā antarghaṭādi iti
            na kiṃcit etat ---- ghaṭādiparihāreṇa dehādeḥ sthitatvāt / paramārthaprakāśastu sarvaṃsahaḥ
            iti tatrāntarviśvam , iti anāyāsasiddhametat //8//</p>
         
         
         <p>nanu antarābhāsavargasya bahirābhāsanaṃ yadi sarvatrāsti kastarhi smaraṇādau ābhāsabhedaḥ
            , na ca asau na saṃvedyate ---- sphuṭatāsphuṭatādiprasphuraṇasya anapahnavanīyatvāt
            ityāśaṅkyāha</p>
         
         
         
         
         
         <p id="Ipk_1.6.9">
            kiṃtu naisargiko jñāne bahirābhāsanātmani /<br />
            pūrvānubhavarūpastu sthitaḥ sa smaraṇādiṣu //
             <span class="ref">Ipk_1,6.9</span></p>
         
         
         <p>anubhavajñānasya <span class="it">idaṃ nīlam</span> iti antaravabhāsaṃ vahirābhāsayataḥ svāntarbhāvābhāso naisargika</p>
         
         
         
         
         
         <p>nisṛṣṭeḥ svātantryāt āyāto na tu smaraṇāderiva anyajñānakṛtavāsanādibalāt / smaraṇe
            utprekṣaṇe pratyakṣapṛṣṭhabhāvini adhyavasāye ca yo 'ntarnīlādyavabhāso bāhyatayā
            adhyavasāyitavyaḥ nāsau svātmoyaḥ api tu pūrvānubhavasaṃskārajo 'sau , tatra saṃskāro
            nāma anubhavasya kālāntare 'pi anuvartamānatā , ato 'sāvanuvartamāno 'nubhavo yato
            nīlādyābhāsasaṃbhinnaḥ tataḥ tattādātmyāpannaṃ smaraṇādyapi tathā nirbhāsate , tata
            eva smaraṇakālāsaṃbhavī ābhāsaḥ tadanubhavapūrvakālakalita eveti svayaṃ smaraṇādernirviṣayatvaṃ
            gṛhītagrāhitvaṃ ca uddhoṣyate / etadeva asphuṭatvam , iti siddho 'nubhavasmaraṇādau
            ābhāsabhedaḥ antarābhāsavargasya bahirābhāsanam anyāvyavadhānena sphuṭatā , vyavadhānena
            tu tātkālikatvābhāvāt asphuṭatā iti //9//</p>
         
         
         <p>nanu anubhavajñānāt aindriyakāt anyat sarvaṃ jñānaṃ vyavadhānena bahirābhāsanarūpaṃ
            prāptam ityāśaṅkya pravibhāgamāha</p>
         
         
         
         
         
         <p id="Ipk_1.6.10">
            sa naisargika evāsti vikalpe svairacāriṇi /<br />
            yathābhimatasaṃsthānābhāsanādbuddhigocare //
             <span class="ref">Ipk_1,6.10</span></p>
         
         
         <p>yaḥ pratyakṣavyāpāram anupajīvan vyākṣepasāratayā manorājyasaṅkalpādivikalpaḥ sa svaraṃ
            kṛtvā svapreraṇena prapreraṇanairapekṣyeṇa svātantryeṇa carati udeti vyayate ca ,
            tatra yo bahirābhāso nīlādeḥ antarābhāsamayasya sa naisargika eva , tathā hi aparidṛṣṭapūrvamapi
            śvetaṃ daśanaśatakalotakarayugalayuktaṃ dantinam antaḥ pramātṛbhūmau sthitaṃ bahiḥ
            antaḥkaraṇabhūmau svacchadhīdarpaṇātmikāyāṃ sa vikalpaḥ tātkālikameva bhāsayati //10//</p>
         
         
         <p>asmācca antarābhāsasaṃbhavasamarthanaprasaṅgāgatāt ābhāsabhedavicārāt śāstre yat prayoanaṃ
            mukhyatayā abhisaṃhitaṃ svātmani īśvarapratyabhijñānarūpaṃ tadadhikaraṇasiddhāntanītyā
            anāyāsasiddham iti darśayati</p>
         
         
         
         
         
         <p id="Ipk_1.7.1">
            ata eva yathābhīṣṭasamullekhāvabhāsanāt /<br />
            jñānakriye sphuṭe eva siddhe sarvasya jīvataḥ //
             <span class="ref">Ipk_1,7.1</span></p>
         
         
         <p><span class="it">pratibhāti ghaṭaḥ</span> iti yadyapi viṣayopaśliṣṭameva pratibhānaṃ bhāti tathāpi na tadviṣayasya svakaṃ vapuḥ
            , api tu saṃvedanameva tat tathā cakāsti <span class="it">māṃ prati bhāti</span> iti pramātṛlagnatvāt / tathā ca veda</p>
         
         
         
         
         
         <p>
            {tameva bhāntamanu bhāti sarvaṃ tasya bhāsā sarvamidaṃ vibhāti /}
            </p>
         
         
         <p>iti / śatrā aviratasphuraṇatvaṃ karmapravacanīyena tadīyasvātantryopakalpitanirmāṇakriyājanito
            vedyavedakabhāvarūpo lakṣaṇātmā saṃbandho dyotitaḥ , kevalaṃ viṣayollekhanabalāt bahiḥ
            kramāvabhāsaḥ samarthitaḥ , sa sa kramayaugapadyādivicitrarūpo yaḥ padārthānāṃ vakṣyamāṇeśvarasvātantryarūpadeśakālaśaktyupakalpitaḥ
            kramaḥ deśakālaparipāṭī , tena rūṣitā pratibimbakalpatayā uparaktā , yā pratibhā uktā</p>
         
         
         <p>
            {kevalaṃ bhinnasaṃvedya ............................ /}
            </p>
         
         
         <p>ityādinā / eṣā iti ca sarvasya svakāśarūpā , paramārthataśca antarmukhatvena prakāśamātraparamārthatayā
            bhedābhāvāt akramā , saiva maheśvaraḥ , avidyamāno 'ntaḥ paricchedo deśataḥ kālataḥ
            svarūpataśca yasyāḥ cittaḥ saṃvidaḥ tadeva rūpaṃ yasya iti , ata eva bahirmukhaprakāśātmakavijñānasvabhāvasya
            pramāṇavargasya yo 'ntaḥ pratyābhāsam <span class="it">idam idam</span> iti ananta ---- kalpaḥ vikalpamayo vimarśātmā pramāsamūhaḥ , tatra saṃyojanaviyojanaviśramādirūpānekaprakārasvātantryaparipūrṇaḥ
            śuddhāhaṃpratyavamarśamayaḥ pramātā sa bhaṇyate , ataśca bahirghaṭaprakāśaḥ <span class="it">ayaṃ ghaṭaḥ</span> iti antarvikalpaḥ svīkṛtapūrvarūpaḥ <span class="it">aham</span> iti tadubhayaviśrāntisthānam , itīyat pūrṇaṃ prakāśasya svarūpam //1//</p>
         
         
         <p>atraiva upapattiṃ pradarśayitumanvayaṃ tāvadāha</p>
         
         
         
         
         
         <p id="Ipk_1.7.2">
            tattadvibhinnasaṃvittimukhairekapramātari /<br />
            pratitiṣṭhatsu bhāveṣu jñāteyamupapadyate //
             <span class="ref">Ipk_1,7.2</span></p>
         
         <p><span class="it">saṃvinniṣṭhā hi viṣayavyavasthitayaḥ</span> iti yat ucyate tat na bhinnarūpaprakātmakasaṃvinmātraviśrāntyā siddhyati api tu tāstā
            vibhinnāḥ saṃvido niścayarūpāḥ pramātmāno yāḥ tāni eva mukhāni dvārāṇi upāyā mārgāḥ
            taiḥ mukhaiḥ nadīsrotaḥsthānīyaiḥ yadi amī bhāvā nīlasukhādaya uhyamānā ekasmin <span class="it">aham</span> iti pramātṛrūpe mahāsaṃvitsamudre pratitiṣṭhanti ābhimukhyena viśrāntiṃ bhajante
            , tata eṣu parasparaṃ samanvayarūpaṃ tat jñāteyaṃ tat upapattyā ghaṭate , jñātīnāṃ
            bhāvaḥ tacchabdapravṛttinimittaṃ parasparaṃ jānīyuḥ iti , karma ca anyonyayogakṣemodvahanātmakaṃ
            jñāteyam , tacca samanvayābhiprāyeṇa iha darśitam , na jaḍānāṃ svataḥ samanvayaḥ kadācidapi
            iti pratipādayitum //2//</p>
         
         
         <p>tathā ca vyatirekamukhena etadevāha</p>
         
         
         
         
         
         <p id="Ipk_1.7.3">
            deśakālakramajuṣāmarthānāṃ svasamāpinām /<br />
            sakṛdābhāsasādhyo'sāvanyathā kaḥ samanvayaḥ //
             <span class="ref">Ipk_1,7.3</span></p>
         
         
         <p>arthānāṃ jaḍānām , tajjñānāṃ tadvikalpānāṃ tanniścayānāṃ ca deśakramaṃ kālakramaṃ
            cātyajatām , svasamāpinām ---- svarūpamātrapratiṣṭhānām , kaḥ samanvayaḥ , na kaścit
            ityarthaḥ , yato hi asau samanvayaḥ sakṛdābhāsena deśakālākāramiśrīkaraṇātmanā yojanābhāsena
            sādhayituṃ śakyaḥ nānyathā , na hi pṛthakpṛthak parikṣīṇeṣu srotaḥsu taduhyamānāḥ
            tṛṇolapādayaḥ samanvayaṃ kaṃcit yānti iti / anekatvena deśakālādibheda ityāśayena
            sakṛcchabdaḥ tanniṣedhatātparyeṇa prayuktaḥ //3//</p>
         
         
         <p>tatra ko 'sau samanvaya ityāśaṅkya bahutaravyāpakaṃ kāryakāraṇabhāvaṃ tāvat darśayati</p>
         
         
         
         
         
         <p id="Ipk_1.7.5">
            pratyakṣānupalambhānāṃ tattadbhinnāṃśapātinām /<br />
            kāryakāraṇatāsiddhihetutaikapramātṛjā //
             <span class="ref">Ipk_1,7.5</span></p>
         
         
         <p>iha anubhūto viṣayaḥ prakāśate smṛtau , tatra viṣayasyāsau smṛtiḥ na nūtanaḥ prakāśaḥ
            api tu asya sa prakāśaḥ prācyo 'nubhava eva , sa cānubhavo jñānarūpatvena jñeyarūpatvābhāvāt
            na jñānāntarasaṃvedyaḥ api tu svaprakāśaḥ , sa ca smṛtikāle yadi asan tat kathaṃ prakāśatām
            , bhavatu vā asau tathāpi smṛtiḥ syāt , tasmāt etat evamupapadyate , yadeva smṛtisvasaṃvedanam
            , tadeva anubhavasya svasaṃvedanam , na tu aparaṃ svasaṃvedanavyatiriktaṃ pratyakṣam
            anumānādikaṃ vā tatra kramate , tataśca tāvatkālāpi avichinnamekaṃ yat svasaṃvedanaṃ
            tadeva <span class="it">pramātṛttvam</span> iti siddham / anyatra anubhavitari smartā anyo na upapadyate , ityanayā chāyayā smṛtyā
            pramātṛsiddhiḥ pūrvamuktā , idānīṃ tu svasaṃvedanaikībhāvena bhaṅgyantareṇa iti viśeṣaḥ
            //5//</p>
         
         
         <p>nanvanubhavātirikte 'pi arthe santu vikalpāḥ pramāṇam , aprāmāṇyaṃ hi bādhabalāt bhavati
            , bādhābhāve tat kathaṃ syād ityāśaṅkya so 'pi ayaṃ bādhyabādhakabhāvaḥ satyāsatyapravibhājanayā
            viśveṣāṃ vyavahārāṇāṃ jīvitabhūto na ekena pramātṛtattvena vinā ghaṭata iti vitatya
            darśayati</p>
         
         
         
         
         
         <p id="Ipk_1.7.6">
            bādhyabādhakabhāvo'pi svātmaniṣṭhāvirodhinām /<br />
            jñānānāmudiyādekapramātṛpariniṣṭhiteḥ //
             <span class="ref">Ipk_1,7.6</span></p>
         
         
         <p><span class="it">bādhābhāve prāmāṇyam</span> ityetadartham avaśyasamarthyo yo bādhavyavahāraḥ so 'pi katham iti <span class="it">api</span> śabdasyārthaḥ / iha śuktyā tāvat rajatasya na kācit bādhā nāma kriyamāṇā dṛśyate
            , śuktijñānena rajatajñānaṃ bādhyate ityapi na yuktam , svasmin viṣaye ātmani ca svarūpe
            dvayoḥ jñānayoḥ pariniṣṭhitayoḥ viśr|antayoḥ anyonyaṃ virodhasya abhāvāt / atha ayaṃ
            parasparaparihāra eva virodhaḥ tarhi sarveṣāṃ jñānānāṃ virodhāt bādhyabādhakabhāvasya
            svātmani pariniṣṭhaiva na labhyeti sutarāṃ vighaṭeta satyetarapravibhāgaḥ / nañapi
            atra tantreṇa vyākhyeyaḥ / etaduktaṃ bhavati ---- yadi jñānaṃ svayaṃ naśyati tadā
            kiṃ jñānāntareṇa asya kṛtam , na hi tena tatkāle 'saṃbhavatā tasya viṣayāpahāraḥ kartuṃ
            śakyaḥ , na rājatam ityapi jñānaṃ svaṃ rajatābhāvaṃ viṣayīkurvat na viṣayam apaharet
            rajatajñānasya / athāpi jñānāntareṇa nāśyate ityapi pakṣaḥ , tatrāpi sarveṣāṃ jñānām
            iyameva saraṇiriti kiṃcideva bādhyam iti kathaṃ syāt ? yadā tu rajatajñānaṃ śuktijñānaṃ
            ca ekatra svasaṃvedane viśrānyataḥ tadā etat upapadyate , tathā hi ---- ekatrāpi pramātṛtattve
            viśrāmyatāṃ jñānānāṃ naikaprakāraiva viśrāntiḥ api tu vicitratayaiva sā saṃvedyate
            , tathā hi ---- nīlam iti utpalam iti jñāne pramātari viśrāmyantī parasparoparāgābhāsena
            viśrāmyataḥ / ghaṭa iti paṭa iti parasparānāśkeṣeṇa , śuktikā iti na rajatam iti vā
            jñānaṃ rajatam iti jñānasya unmūlanaṃ tadīyavimarśātmakapramārūpavyāpārānuvartanavidhvaṃsaṃ
            kurvat pramātari pratiṣṭhāṃ bhajate / evaṃ kāryakāraṇabhāvādau viśrāntivaicitryaṃ
            prameyāsaṃbhavi pramātrā svātantryeṇa nirmitaṃ tata eva asya pramāsvatantratādāyi
            vācyam / evamekatra pramātari pūrvajñānasya parivarjanena yato niścitā sthitiḥ , iti
            bādhyabādhakavyavahāra upapannaḥ , nīlādivat kila tānapi vyavahārān sa eva parameśvaraḥ
            svātantryāt ābhāsayati tat te 'pi satyā eveti //6//</p>
         
         
         <p>atra parakīyaṃ matam āśaṅkate dūṣayiṣyāmīti</p>
         
         
         
         
         
         <p id="Ipk_1.7.7">
            viviktabhūtalajñānaṃ ghaṭābhāvamatiryathā /<br />
            tathā cecchuktikājñānaṃ rūpyajñānāpramātvavit //
             <span class="ref">Ipk_1,7.7</span></p>
         
         
         <p>iha śuktikājñānaṃ svātmānaṃ saṃvidat svātmābhinnaṃ pramāṇatvaṃ budhyate , <span class="it">tatparicchinatti</span> iti nyāyāt , tatparicchedanāntarīyakaśca anyavyavaccheda ityaśuktijñānarūpasya rajatajñānasya
            apramāṇatvavedanaṃ tadeva ucyate yat etat śuktikāsaṃvedanābhinnapramāṇatvavedanam
            , na ca etat apūrvaṃ yat vastvantarajñānameva vastvantarābhāvajñānam iti , śuddhabhūbhāgagrahaṇameva
            hi ghaṭābhāvagrahaṇam iti prasiddhametat / evam apramāṇatvasaṃvedanameva rajatajñānasya
            bādhyatvam ucyate , ataśca bādhyabādhakatvam evaṃ siddham iti cet asmābhiḥ ucyate
            ---- tat kiṃ pramātraikyeneti //7//</p>
         
         
         <p>atra prasaṅgāt abhāvavyavahārasya siddhau tattvamupapādayiṣyan dṛṣṭāntameva tāvat
            paradarśane dūṣayati</p>
         
         
         
         
         
         <p id="Ipk_1.7.8">
            naivaṃ śuddhasthalajñānātsiddhyettasyāghaṭātmanā /<br />
            na tūpalabdhiyogyasyāpyatrābhāvo ghaṭātmanaḥ //
             <span class="ref">Ipk_1,7.8</span></p>
         
         
         <p>yo dṛṣṭānta uktaḥ sa eva na , kuta iti cet ucyate <span class="it">iha bhūtalaṃ na ghaṭaḥ</span> iti tādātmyena abhāvo vyavahartavyaḥ kadācit , kadācit vyatirekeṇa <span class="it">iha bhūtale ghaṭo na </span> iti / tatra śuddhabhūtalajñānāt ādyo 'yaṃ vyavahāraḥ sidhyati , yatra dṛśyatvaṃ na
            upayogi , upalabdhilakṣaṇaprāptirapi hi yasya nāsti piśācādeḥ svabhāvabalāt , yasya
            vā śabdādeḥ tadgāhakaśrotrādisāmagrīsākalyasya tatra ekajñānasaṃsargivastvantarapratipattyabhāvenāniścayāt
            tasyāpi tādātmyenāyamabhāvo gṛhyate <span class="it">bhūtalaṃ na piśāco na śabdaḥ</span> iti , yatra tu dṛśyatvaṃ viśeṣaṇam avaśyam apayogi tatra vyatirekeṇa abhāve vyavahartavye
            na eṣo 'bhyupāyaḥ //8//</p>
         
         
         <p>kuta iti cet ---- atiaprasaṅgāditi brūmaḥ / tameva darśayati</p>
         
         
         
         
         
         <p id="Ipk_1.7.9">
            viviktaṃ bhūtalaṃ śaśvad bhāvānāṃ svātmaniṣṭhiteḥ /<br />
            tatkathaṃ jātu tajjñānaṃ bhinnasyābhāvasādhanam //
             <span class="ref">Ipk_1,7.9</span></p>
         
         
         <p>vidyamāne 'pi ghaṭe bhūtalaṃ śuddhameva , na hi bhāvā miśrībhavanti , tataśca tadāpi
            śuddhabhūtalajñānam asti , iti satyapi ghaṭe katham abhāvo vyatirekeṇa na vyavahriyate
            <span class="it">atra bhūtale ghaṭo nāsti</span> iti , <span class="it">tajjñānam</span> iti viviktabhūtalabhāgajñānam , <span class="it">jātu</span> iti kasyāṃcideva daśāyāṃ ghaṭāsaṃnidhānarūpāyām , bhinnasya ghaṭasya abhāvaṃ sādhayati
            na tu sarvadā iti kena prakāreṇa bhavet , etena atra bhūtale piśāco nāsti ityapi syāditi
            āpatitaṃ mantavyam //9//</p>
         
         
         <p>nanvevaṃ vyatirekābhāvaniṣṭho vyavahāro loke tāvat avigītaḥ asyāṃcideva daśāyāṃ dṛṣṭaḥ
            , tatra kā gatirityāśaṅkya cirantanairaparidṛṣṭaṃ tatsiddhiprakāraṃ darśayati</p>
         
         
         
         
         
         <p id="Ipk_1.7.10">
            kiṃ tvālokacayo'ndhasya sparśo voṣṇādiko mṛduḥ /<br />
            tatrāsti sādhayettasya svajñānamaghaṭātmatām //
             <span class="ref">Ipk_1,7.10</span></p>
         
         
         <p>iha bhāva eva bhāvāntarasya abhāva iti vyavahartavyaḥ iti ayaṃ tāvat aparityājyaḥ
            prātītikaḥ panthāḥ , tatra bhāvasya bhāvāntareṇa ya ādhāryādhārabhāvaḥ sa eva bhāvatadabhāvayoḥ
            , tataśca bhūtale ghaṭavyatiriktaṃ vastvantaraṃ śilādikam ālokapuñjādikaṃ vā yat cākṣuṣe
            jñāne bhāti tadeva vyavahriyate <span class="it">bhūtale ghaṭābhāvaḥ , bhūtale ghaṭo nāsti</span> iti vā , yatrāpi nāsti cakṣurvyāpāro netranimīlanasaṃtamasādau tatrāpi bhūtale ghaṭocitakaṭhinasparśaviviktaṃ
            mṛdum uṣṇaṃ śītam anuṣṇāśītaṃ vā gṛhṇan tameva atra ghaṭābhāva iti vyavaharati vāyusparśasya
            sarvagasya avaśyaṃbhāvāt , iti vākyārthaḥ / padārthastu ---- <span class="it">kiṃ tu</span> iti svamatopakṣepāya svapratibhāpraśnaparāmarśaḥ , kiṃ punaratra nyāyyamiti tatrāha
            <span class="it">tatra </span> bhūtale <span class="it">ālokacayaḥ</span> tāvat asti jñeyaḥ , <span class="it">andhasya uṣṇādikaḥ sparśaḥ</span> asti , <span class="it">tasya</span> ālokacayasya sparśasya vā yat <span class="it">svajñānam</span> anyaghaṭādiviviktena svena rūpeṇa jñānam tat kartṛ , <span class="it">tasya</span> ālokādeḥ aghaṭarūpatāṃ ghaṭābhāvarūpatāṃ <span class="it">tatra</span> bhūtale sādhayati iti śakyo '; yamarthaḥ / {śaki liṅ ca}(pā. sū. 3-3-172) iti liṅ
            / āntaraprāṇaspandanajanitasūkṣmaśabdākarṇanācca śrotrādisākalyaṃ saṃbhavāyamānaḥ
            tameva śabdam ekajñānasaṃsargiṇaṃ śṛṇvan śabdāntaraṃ niṣedhayati <span class="it">na iha anyaḥ śabdaḥ</span> iti / tatsūkṣmaśabdābhāvamapi sūkṣmatamāntarnādāvahitaśrotro vedayate , rasagandhasparśābhāvo
            'pi dantodakarasaṃ tripuṭikāgandhaṃ kāyīyaṃ ca sparśaṃ saṃvedayamānenaiva rasābhāvo
            vedyaḥ , na hi ekajñānasaṃsargayogyavastvantaropalambhena vinā upalabdhikāraṇasākalyaniścayo
            'sti , iti ekānta eṣaḥ / acirapravṛttatattadviṣayānubhavakalpitasya tadaiva dhvaṃsānāśaṅkanāt
            karaṇasya kāraṇasākalyaniścayaḥ kim ekajñānasaṃsargitayā iti cet na , tattvabhāvopalipsurhi
            prayatnena tattadindriyādhiṣṭhānaṃ vyāpārayanneva lakṣyate //10//</p>
         
         
         <p>nanvevam adṛśyāsyāpi piśācādeḥ niṣedhavyavahāro vyatirekeṇāpi prāpnoti , sa hi ālokapuñjo
            yathā ghaṭāt anyaḥ tadvat piśācāderapi / tadetat āśaṅkyāha</p>
         
         
         
         
         
         <p id="Ipk_1.7.11">
            piśācaḥ syādanāloko'pyālokābhyantare yathā /<br />
            adṛśyo bhūtalasyāntarna niṣedhyaḥ sa sarvathā //
             <span class="ref">Ipk_1,7.11</span></p>
         
         
         <p>ālokapuñjo yadyapi piśācād vyatirikto yadyapi ca āloko 'sti apiśācātmā ityetāvat siddhyati
            tathāpi atra <span class="it">piśāco nāsti</span> ityetat aśakyam adhyavasātum ,
            ghaṭo hi ālokapūramadhye 'pi asaṃbhāvyaḥ , ghaṭasaṃnidhau tatra ālokapūrāsamarpaṇāt
            , ataśca siddhyatīdam <span class="it">atra ghaṭo nāsti</span> iti , piśācastu tādṛksvabhāvo yo bhūtalamadhye ālokamadhye 'pi vā bhavan bhūtalasya
            ālokasya vā tāṃ nibiḍatāṃ na vihanti , tataśca ālokamadhye tasya saṃbhāvanāt kathaṃ
            vyatirekeṇa niṣedhavyavahāraḥ , evaṃ rūpamadhye rasādeḥ saṃbhāvanāt tasyāpi aniṣedhaḥ
            / yadyapi anālokaḥ ālokāt anyaḥ piśācaḥ tathāpi asau bhūtalasya antarmadhye 'dṛśyo
            bhavati iti saṃbhāvyate yathā , tadvadeva ālokasyābhyantarepi so'sti iti saṃbhāvyata
            eva , tataśca yadyapi ālokastato 'nyaḥ ityanena pathā niṣiddhaḥ piśācaḥ tathāpi sarvaprakāreṇa
            na niṣiddhaḥ iti tadabhāvanibandhanāḥ kathaṃ tatra vyavahārāḥ pravartantām iti ślokārthaḥ
            //11//</p>
         
         
         <p>evaṃ prasaṅgāt abhāvavyavahārasya tattvam upadarśya prakṛte yojayati</p>
         
         
         
         
         
         <p id="Ipk_1.7.12">
            evaṃ rūpyavidābhāvarūpā śuktimatir bhavet /<br />
            na tvādyarajatajñapteḥ syādaprāmāṇyavedikā //
             <span class="ref">Ipk_1,7.12</span></p>
         
         
         <p>yathā āloko ghaṭābhāva iti āloke gṛhīte prāk gṛhītasya ghaṭasya na kiṃcit āyātam tathaiva
            śuktijñānaṃ rūpyajñānābhāva iti iyat saṃbhāvyate / yathā ghaṭajñānaṃ ghaṭajñānaprāmāṇyasaṃvit
            paṭajñānābhāvaḥ paṭajñānābhāvaprāmāṇyasaṃvit iyatā ca na pūrvapravṛttaṃ paṭajñānam
            apramāṇībhavati , eṣā hi tasya ghaṭajñānasya svarūpacintā sarvā na jñānāntarasya ādyasya
            kimapi ato jātam / evaṃ śuktiriyam iti , na rajatam idam iti ca jñānameva svātmanā
            prakāśatām , ahaṃ śuktau rajatābhāve ca pramāṇaṃ na tu rajate iti , tāvatā tu prāktanasya
            rajatajñānasya na kiṃcit vṛttam iti tadviṣayīkṛtaṃ rajataṃ katham asatyaṃ syāt //12//</p>
         
         
         <p>nanvidamityanena tadeva parāmṛśyate yatra rajatajñānam abhūt tatraiva idānīṃ <span class="it">na rajatam</span> iti <span class="it">śuktiḥ</span> iti ca jñānaṃ pramāṇabhūtaṃ jātam , tat ato 'numīyate ---- tat <span class="it">prācyaṃ rajatajñānam apramāṇam</span> iti , na hi etat saṃbhavati ---- viruddhaviṣayadvayāvagāhi jñānadvayaṃ pramāṇam ekatra
            viṣayībhavati iti , tadayam ānumāniko bādhavyavahāro bhaviṣyati ityāśaṅkyāha</p>
         
         
         
         
         
         <p id="Ipk_1.7.13">
            dharmyasiddherapi bhavedbādhā naivānumānataḥ /<br />
            svasaṃvedanasiddhā tu yuktā saikapramātṛjā //
             <span class="ref">Ipk_1,7.13</span></p>
         
         
         <p>na kevalaṃ svasaṃvedanāt na siddhyati bādhā , yāvat anumānato 'pi na siddhyati , dharmiṇo
            'siddheḥ , apiśabdāt hetoḥ vyāpteśca , apiḥ ubhayatra neyaḥ , iha dharmiṇi siddhe
            siddhena hetunā smaryamāṇavyāptikena sādhyadharmāyogavyavacchedo 'numānavyāpāraḥ ,
            iha ca prācye rūpyajñāne dharmiṇi aprāmāṇyaṃ sādhyo dharmaḥ tatra śuktikājñānaṃ vā
            , na rajatam iti jñānaṃ vā , tajjñānaviṣayīkāryatvaṃ vā viṣayagataṃ hetūkriyeta ,
            na caitat yuktam tatkāle prācyarūpyabodhasya dharmiṇo 'bhāvāt , na cāpi tasya śuktijñānādayo
            dharmāḥ , na ca apakṣadharmāt sādhyasiddhiḥ , ataḥ smaryamāṇaṃ taddharmi syāt ityapi
            asat / atha śuktiḥ na rajatajñānasya viṣaya iti sādhyate śuktikājñānaviṣayatvāt iti
            , tat yadi idānīm tadā siddhasādhanam , atha pūrvam tadā tatpūrvasvasaṃvedanena bādhyaviṣayatā
            / kena caivaṃ vyāptirgṛhītā ---- yatra idānīm anyat jñānam tatra pūrvam anyat na bhavati
            iti , anumānantareṇa iti cet , ananvasthā / etena etat pratyuktam ---- ekasmin viṣaye
            kathaṃ jñānadvayaṃ syāt iti , ko hi ekaviṣayatāṃ tayorjñānayoḥ jānīyāt , te hi tāvat
            svātmani svaviṣaye ca viśrāmyate iti uktam , iti anumānato 'pi na bādhā , na ca tathābhūtamapi
            vyavadhānam atra pratītau saṃvedyate , svasaṃvedanasiddhatayā jhaṭiti bhāsanāt / ata
            eva etadapi aśakyaṃ vaktum ---- mā bhūt bādhā nāma iti /</p>
         
         
         <p>evaṃ parapakṣe 'nupapattiṃ pradarśya svapakṣe ekapramātṛpariniṣṭhiteḥ udiyāt bādhyabādhakabhāva
            iti vākyena pratijñātaṃ nigamayati ---- yuktā sā ekasmāt pramātuḥ yadi jāyeta iti
            , sa eva hi tathā nirmātā iti vyākhyātameva , sthite caivaṃ yadi vyavahārasiddhaye
            'nyathānupapattirapyucyate tat ucyatāṃ kāmam , adhunā sarvaṃ siddhyati , iti //13//</p>
         
         
         <p>na kevalamete kāryakāraṇabhāvasmaraṇabādhāvyavahārāḥ sakalalokayātrāsāmānyavyavahārabhūtā
            ekapramātṛpratiṣṭhāḥ , yāvat avāntaravyavahārā api ye krayavikrayādayaḥ samalāḥ ,
            upadeśyopadeśabhāvādayaśca nirmalāḥ , tepi ekapramātṛniṣṭhā eva bhavanti , vyavahārā
            hi sarve samanvayaprāṇāḥ iti upasaṃhārakrameṇa darśayati</p>
         
         
         
         
         
         <p id="Ipk_1.7.14">
            itthamatyarthabhinnārthāvabhāsakhacite vibhau /<br />
            samalo vimalo vāpi vyavahāro'nubhūyate //
             <span class="ref">Ipk_1,7.14</span></p>
         
         
         <p><span class="it">tattadvibhinna</span> iti ślokadvayoktena anena upapattiprakāreṇa , anvayavyatirekātmanā , tathā ślokāntarairuktena
            vyavahārodāharaṇaprakāreṇa idamapi mantavyam ---- yat vibhau deśakālānavacchinne ,
            ata eva atyarthabhinnaiḥ māyābalāt bhedaikaprāṇitaiḥ nīlasukhādyābhāsaiḥ pratibimbakalpaiḥ
            anatiriktatayā vartamānaiḥ , khacite svarūpānanyathābhāvena uparakte , viśrāntaḥ sarvo
            vyavahāro 'nubhūyate , anubhava eva atra dṛḍhatamaṃ pramāṇam iti yāvat , anubhūyate
            ca sopadeśaiḥ avadhānaparaiḥ yena eṣāṃ yaiva saṃsāradaśāsaṃmatā vyavahāradaśā saiva
            pramātṛtattvaprakhyātmikā śivabhūmiḥ / yaduktam</p>
         
         
         
         
         
         <p>
            {................................... saṃbandhe sāvadhānatā //}
            </p>
         
         
         <p>iti / apratyabhijñātātmaparamārthānāṃ samalo vyavahāraḥ , anyeṣāṃ sa eva nirmalaḥ
            // iti śivam //14// āditaḥ //77//</p>
         
         
         <p>iti śrīmanmāheśvarācāryavaryotpaladevapādaviratitāyāmīśvarapratyabhijñāyāṃ śrīmadācāryābhinavaguptakṛtavimarśinyākhyavyākhyopetāyāṃ
            prathame jñānādhikāre ekāśrayanirūpaṇaṃ nāma saptamamāhnikam // 7 //</p>
         
         
         
         
         
         <p>atha jñānādhikāre māheśvaryanirūpaṇaṃ nāmāṣṭamamāhnikaṃ prārabhyate /</p>
         
         
         <p>
            {svasaṃvedanasaṃsiddhavyavahāravaśena yaḥ /<br />
            nityaṃ maheśvaraḥ siddhaḥ siddhānāṃ taṃ stumaḥ śivam //}
            </p>
         
         
         <p>evaṃ jñānasmaraṇāpohanāni vyutpādya eṣāmekamāśrayaṃ vinā vyavahāro na yuktaḥ iti nirūpitam
            etāvatā ,</p>
         
         
         <p>
            {na cedantaḥ kṛtā ...................................................... }
            </p>
         
         
         <p>ityatra yat uktam <span class="it">ekaḥ</span> iti tat parighaṭitam / antarābhāsasamarthanena <span class="it">antaḥkṛtānantaviśvarūpaḥ</span> , ityapi nirūpitam / yadatraiva <span class="it">maheśvaraḥ</span> iti uktam tanmāheśvaryaṃ svātantryarūpamupapādayitavyam , tacca jñānaviṣayaṃ kriyā
            ---- viṣayaṃ ca ityubhayaprakāram , tatra yato bhagavān jñātā kartā ca , yadyapi ca
            prakāśavimarśātmakaṃ cidekaghanam ekameva saṃvidrūpam , tathāpi vyutpādanāya tatparighaṭita
            eva ayaṃ vibhāgaḥ , tena jñānātmakakriyāviṣayaṃ svātantryaṃ yadyapi kriyāśaktirūpaṃ
            tathāpi tat jñānādhikāra eva nirṇetavyaṃ tadviṣayatvāt / evaṃ ca jñātṛśabdārthaḥ prakṛtitaḥ
            pratyayataśca saṃpūrṇatayā nirṇīto bhavati / tatra jñānaṃ nāma svayaṃbheditābhāsabhedopāśrayaniyantraṇāsaṃkucitam
            <span class="it">ahamiti</span> saṃvedanam / tatrābhāseṣu yat svātantryaṃ tadeva jñānaśaktiviṣayaṃ svātantryaṃ saṃpadyate
            iti /</p>
         
         
         <p>
            {tātkālikākṣasāmakṣya ....................... /}
            </p>
         
         
         <p>ityādinā</p>
         
         
         <p>
            {......................................... śuddhe jñānakriye yataḥ /}
            </p>
         
         
         <p>ityantena ślokaikādaśakena tat nirūpyate / tatra abhāsāntarāpekṣī ca ābhāso 'nyathā
            vā iti ślokena uktvā , sa eva ābhāsa eka iti ślokāntareṇa ucyate / arthakriyābhāso
            'pi tathaiva ābhāsaniyata iti ślokadvayena uktvā kasmin ābhāse sā arthakriyā iti punaḥ
            ślokadvayena / ābhāsāntaravicitritābhāsabhittisthānīyam āntaratvam iti ślokena / tato
            bāhyatvaṃ svarūpato vibhāgataśveti ślokayugmena / tataḥ ślokena jñānādiśaktyāśrayasya
            ekasya upasaṃhāraḥ / ślokāntareṇa maheśvaratvam upasaṃharatā bhāvinaḥ kriyādhikārasya
            upakṣepa iti saṅkṣepārtha āhnikasya / atha ślokārtho nirūpyate /</p>
         
         
         <p>nanu yadi parameśvaraniṣṭhatayaiva samasto 'yaṃ vyavahāraḥ tat asya sphuṭatvāsphuṭatvaprāyaprasiddhavaicitryānupapattiḥ
            , yena kila ayam anuprāṇitaḥ sa eka eva bhagavān , na ca tadvyatirekeṇa vyavahārasya
            nijaṃ kiṃcana tattvam utpaśyāma ityāśaṅkyāha</p>
         
         
         
         
         
         <p id="Ipk_1.8.1">
            tātkālikākṣasāmakṣyasāpekṣāḥ kevalaṃ kvacit /<br />
            ābhāsā anyathānyatra tvandhāndhatamasādiṣu //
             <span class="ref">Ipk_1,8.1</span></p>
         
         
         <p id="Ipk_1.8.2">
            viśeṣo'rthāvabhāsasya sattāyāṃ na punaḥ kvacit /<br />
            vikalpeṣu bhaved bhāvibhavadbhūtārthagāmiṣu //
             <span class="ref">Ipk_1,8.2</span></p>
         
         
         <p>kevalam etāvatā ābhāsānāṃ bhedo na punararthāvabhāsasya svātmagataḥ kvacidapi bheda
            iti ślokadvayasya saṃmelitasya saṃbandhaḥ / yasminneva kāle sa ābhāsa ābhāti tatkāle
            eva bhavati , yat akṣasāmakṣyaṃ bāhyendriyapratyakṣatvaṃ nāma ābhāsāntaraṃ paśyāmītyevaṃrūpaṃ
            tatsāpekṣāḥ tadvyāmiśrāḥ kvacit ābhāsā bhavanti , yatra sphuṭatāvyavahāraḥ / andhaviṣayaḥ
            andhakārasthapramātṛviṣayaḥ punaḥ yo 'nyo vyavahārosphuṭatāmayaḥ tatra te ābhāsā anyathā
            , tathā hi jātyandhasya bāhyendriyapratyakṣatvalakṣaṇam ābhāsāntaraṃ naivāsti , dṛṣṭavatastu
            andhībhūtasya saṃtamasashtitasya ca tātkālikaṃ tat nāsti api tu prāktanameva bāhyendriyapratyakṣatvam
            anusaṃdhatte //1//</p>
         
         
         <p>tasmāt arthāvabhāsasya keṣucidapi vikalpeṣu sattāyāṃ svarūpe viśeṣo 'sti iti saṃbhāvanā
            na kartavyā / te hi vikalpā bhāvivastugāmino vā bhaviṣyanniṣṭhā vā bhavantu avrtamānaniṣṭhā
            vā atītavastuviśrāntā vā / etaduktaṃ bhavati ---- nīlamidaṃ paśyāmi , saṅkalpayāmi
            , utprekṣe , smarāmi , karomi vacmi ityādau nīlābhāso 'sau svarūpato 'nūnādhikaḥ /
            evaṃ paśyāmītyapi yaḥ pītādiṣu / te punarābhāsāḥ svātantryeṇa yadā bhagavatā saṃyojyante
            viyojyante ca tadā ayaṃ sphuṭatvādirvyavahāraḥ , nīlamityābhāsasya utprekṣe ityādyābhāsāntaravyavacchedanena
            paśyāmīti ābhāsavyāmiśraṇāyāṃ sphuṭatāvyavahāraḥ / evaṃ traikālikavyavahāravaicitryopapattiḥ
            / parameśvarasvarūpāntarbhūtatve punarābhāsānāṃ na kutaścit vyavacchedaḥ na kenacit
            vyāmiśraṇā iti //2//</p>
         
         
         <p>nanvetat nīlādiṣu upapadyatāṃ yatra bāhyendriyavyāpāro 'sti sukhādau tu tadabhāvāt
            kathaṃ vaicitryamityāśaṅkyāha</p>
         
         
         
         
         
         <p id="Ipk_1.8.3">
            sukhādiṣu ca saukhyādihetuṣvapi ca vastuṣu /<br />
            avabhāsasya sadbhāve'pyatītatvāttathā sthitiḥ //
             <span class="ref">Ipk_1,8.3</span></p>
         
         
         <p id="Ipk_1.8.4">
            gāḍhamullikhyamāne tu vikalpena sukhādike /<br />
            tathā sthitistathaiva syātsphuṭamasyopalakṣaṇāt //
             <span class="ref">Ipk_1,8.4</span></p>
         
         
         <p>sukhe srakcandanādike ca tatkāraṇe , duḥkhe ahikaṇṭakādau ca taddhetau atīte 'nāgate
            vā yadyapi ābhāsaḥ sa eva tathāpi atītamidam anāgatamidam iti ābhāsāntareṇa yato vyāmiśraṇā
            anubhavāmīti ābhāsācca yato vyavacchedaḥ tena vidyamāneṣvapi teṣu tasya pramātuḥ tena
            prakāreṇa sthitirna bhavati yathā pūrvan abhūt aham adhunā sukho duḥkhīti samarjitatattannimitasāmagrīko
            vā iti //3//</p>
         
         
         <p>yadā tu vikalpena tāni vastūni bāḍham ullikhati tadā paunaḥpunyaviśiṣṭasukhataddhetūllekhanābhidhānakāraṇābhāsānupraveśāt
            ābhāsāntaravyāmiśraṇātmanā tenaiva asmaduktena prakāreṇa na punaranyena , <span class="it">tathā</span> iti , sukhī ahamityādikena sthitiḥ bhavati iti saṃbhāvyam / ucitametat yatastadānīṃ
            sphuṭatvābhāsamiśraṃ sukhābhāsam upalakṣayati asau / atītagrahaṇaṃ bhāvino 'pi upalakṣaṇam
            //4//</p>
         
         
         <p>nanu iyatā kimuktam bhavati ---- bāhyarūpāḥ sragādayaḥ sukhādihetavo bāhyajanitāśca
            sukhādayaḥ sukhyahamiti abhimānahetavaḥ iti , tataśca bāhyatvābhāve tajjanyatvābhāve
            ca na tathā uktaṃ syāt , tatra ca ta eva na kecit , tataśca kathamuktam arthāvabhāsasya
            sattāyāṃ na kvāpi viśeṣa iti sattāyā eva abhāvāt ityāśaṅkyāha</p>
         
         
         
         
         
         <p id="Ipk_1.8.5">
            bhāvābhāvāvabhāsānāṃ bāhyatopādhiriṣyate /<br />
            nātmā sattā tatasteṣāmāntarāṇāṃ satāṃ sadā //
             <span class="ref">Ipk_1,8.5</span></p>
         
         
         <p>iha sukhamasti mama , duḥkhaṃ nāsti mameti ye bhāvābhāsā abhāvābhāsāśca teṣāṃ bāhyatvaṃ
            nāma ātmā svarūpaṃ na bhavati , na hi sukhamityasya svarūpaṃ <span class="it">bāhyam</span> iti vapuṣā bhāti , sukhasya hi sukhameva svarūpam kevalaṃ bāhyatvaṃ nāma abhāsāntaram
            īśvareṇa svātantryabalādeva yadā tatra sukhābhāse miśratayā bhāsyate tadā tat tasya
            upādhirūpatām uparañcakatāṃ viśeṣaṇatvaṃ gacchati , tataśca yathā nīlābhāsābhāve utpalābhāsasya
            na kiṃcit vṛttaṃ svarūpato rājābhāsābhāve vā puruṣābhāsasya , tathā bāhyatvābhāsābhāve
            'pi sukhābhāsasya duḥkhābhāvābhāsasya kāntābhāsasya ca na svarūpataḥ kācana mlānatā
            iti āntarāṇāṃ sadaiva sthitiḥ eṣām //5//</p>
         
         
         <p>iha antaḥkaraṇe buddhidarpaṇātmani nīlādīnāmavabhāsānām āntaratvamapyasti antaḥkaraṇamadhyebhavatvāt
            , bāhyatvamapi grāhyatārūpaṃ pramātuḥ vicchedenāvabhāsāt , bāhyatvaṃ ca kevalaṃ bāhyapratyakṣatā
            , atra ca avasthādvaye 'pi arthakriyām amī kurvantyeva antato jñānaṃ svaviṣayam /
            yat punaḥ pramātṛtādātmyalakṣaṇam āntaratvaṃ tatra amī kathaṃ na kāṃcit arthakriyāṃ
            vidadhīran ityāśaṅkyāha</p>
         
         
         
         
         
         <p id="Ipk_1.8.6">
            āntaratvātpramātraikye naiṣāṃ bhedanibandhanā /<br />
            arthakriyāpi bāhyatve sā bhinnābhāsabhedataḥ //
             <span class="ref">Ipk_1,8.6</span></p>
         
         
         <p><span class="it">pramātraikye</span> iti , tannimittakaṃ yat ānantaratvaṃ tasmāddhetoḥ , eṣām ābhāsānām arthakriyā na
            kācit asti , sā hi arthakriyā bhede sati bhavati , sa hi nīlābhāsaḥ pītābhāsāt yato
            bhidyate yataśca pramāturbhidyate tataḥ svena sādhyāṃ bhinnam arthakriyāṃ tasya pramātuḥ
            kuryāt , na ca eṣa tadā bhede 'sti pramātraikyāt / sā hi arthakriyābhāsabhedaniyatā
            , tathā ca kāntābhāsasya bāhyatve 'pi sati ābhāsāntarasya āliṅganalakṣaṇasya vyapagame
            dūrībhavati , iyam iti ca ābhāsāntarasya upagame 'nyaiva prāktanāhlādaviparītā dṛśyate
            arthakriyā , ata ābhāsabhedābhāvaḥ yataḥ pramātraikyakṛte āntaratve tasmāt na arthakriyā
            iti / arthakriyābhāso 'pi ca ābhāsāntarameva iti arthakriyākāritvamapi na bhāvānāṃ
            sattvam , yena tadabhāve svarūpato 'bhāvaḥ syāt //6//</p>
         
         
         <p>nanu ca bāhyābhāsavyatibhedanakāle āntarābhāso virodhāt vicchinna iti katham idam
            uktam <span class="it">āntarāṇāṃ ya ābhāsaḥ sa sadā</span> iti ? etat pariharati</p>
         
         
         
         
         
         <p id="Ipk_1.8.7">
            cinmayatve'vabhāsānāmantareva sthitiḥ sadā /<br />
            māyayā bhāsamānānāṃ bāhyatvādbahirapyasau //
             <span class="ref">Ipk_1,8.7</span></p>
         
         
         <p>iha avabhāsānāṃ sadaiva bāhyatābhāsatadabhāvayoḥ api antareva pramātṛprakāśa eva sthitiḥ
            , yata ete cinmayāḥ , anyathā naiva prakāśeran iti uktaṃ yataḥ / yadā tu māyāśaktyā
            vicchedāvabhāsanasvātantryarūpayā bāhyatvam eṣām ābhāsyate tadā tat avalambya avabhāsamānānām
            asau sthitiḥ bahirapi antarapi / nāyam antarābhāso bāhyatvasya virodho pratyuta sarvābhāsabhittibhūto
            'sau , tat kathaṃ virodhaḥ iti yuktamuktam <span class="it">sadaiva āntarāṇāṃ sattā</span> iti //7//</p>
         
         
         <p>nanu bāhyatve sati arthakriyā , tacca bāhyendriyagamyatvam , na ca vikalpollikhitānāṃ
            tat saṃbhavati , tat katham amīṣām arthakriyā syāt , dṛśyate ca vikalpollikhitaḥ piśācādiḥ
            trāsādividhāyī ityāśaṅkyāha</p>
         
         
         
         
         
         <p id="Ipk_1.8.8">
            vikalpe yo'yamullekhaḥ so'pi bāhyaḥ pṛthakprathaḥ /<br />
            pramātraikātmyamāntaryaṃ tato bhedo hi bāhyatā //
             <span class="ref">Ipk_1,8.8</span></p>
         
         
         <p>vimarśaviśeṣarūpe vikalpajñāne ya ullikhyamānaḥ kāntācaurādiḥ arthaḥ sopi bāhyaḥ ,
            na kevalaṃ bahiravalokyamānaḥ , yasmāt so 'pi pramātuḥ sakāśāt pṛthageva prathate
            <span class="it">ayam</span> iti , yacca pramātari ahamityeva viśrāntatvaṃ tat āntaratvam , antariti nikaṭam ,
            tacca kiṃcit apekṣya , apekṣaṇīyaśca sarvatra pramātaiva apekṣaṇīyāntaraābhāve , tataśca
            pramātari nikaṭaṃ tādātmya ---- prāptameva iti , tato yat bhinnaṃ tat bāhyameva iti
            yuktā ullekhasyāpi arthakriyā //8//</p>
         
         
         <p>nanu kumbhakārādivyāpāreṇa ghaṭādeḥ astu bāhyatvam , antaḥkaraṇagocarasya tu kiṃ kṛtaṃ
            tat ityāśaṅkya āha</p>
         
         
         
         
         
         <p id="Ipk_1.8.9">
            ullekhasya sukhādeśca prakāśo bahirātmanā /<br />
            icchāto bharturadhyakṣarūpo'kṣādibhuvāṃ yathā //
             <span class="ref">Ipk_1,8.9</span></p>
         
         
         <p>antarvikalpapratibimbatasya nīlādeḥ yo bahirātmanā pramātṛvicchinnena svabhāvena prakāśaḥ
            , sa bhartuḥ antarābhāsān bibhrato bahiḥ sṛṣṭiṃ ca puṣṇataḥ īśvarasyaiva icchayā ,
            yathaiva cakṣurādiviṣayabhūtānāṃ pratyakṣajñānaśabdavācyo bāhyātmanā prakāśo nīlādīnām
            / etaduktaṃ bhavati ---- kumbhakāravyāpāro nāma paramārthataḥ īśvarecchaiva tadabhāsitakāyaspandaparyantā
            , na punaranyaḥkaścana saḥ , tataśca tathā īśvarecchayā prakāśāt avahirbhūtā api nīlādyā
            bāhyakaraṇagocarībhūtāḥ kalpitāt pramātuḥ vicchinnarūpatvena bāhyatvena bhāsante ,
            tathā antaḥkaraṇagocarībhūtā api iti ko viśeṣaḥ / sukhaduḥkhaprāyāstu bharatādyuktarūpāḥ
            sthāyivyabhicārirūpā ritinirvedādayo 'ntaḥkaraṇaikagocarībhūtā bahirātmanā bhānti
            , saṅkalpeṣu yadyapi kṣetraJñasyaiva svātantryam tathāpi citparamārthatāyā nyagbhāvayitum
            aśakyatvāt īśvarasyaiva tat vastutaḥ , yathoktaṃ granthakṛtaiva</p>
         
         
         
         
         
         <p>
            {yadyapyarthasthitiḥ prāṇapuryaṣṭakaniyantrite /<br />
            jīve niruddhā tatrāpi paramātmani sā sthitā //
            </p>
         
         
         <p>
            tadātmanaiva tasya syātkathaṃ prāṇena yantraṇā /}
            </p>
         
         
         <p>iti / yatra tu anicchoreva kṣetrajñasya svarasavāhivyākṣepasārā sāṅkalpikī sṛṣṭiḥ
            tatra sphuṭaḥ īśvarasyaiva vyāpāraḥ / tasmāt sāṅkalpikānāmapi bahirbhāve parameśvarecchiava
            heturiti siddhāntaḥ //9//</p>
         
         
         <p>adhunā pūrvoktam aikyaṃ māheśvaryaṃ ca nigamayati</p>
         
         
         
         
         
         <p id="Ipk_1.8.10">
            tadaikyena vinā na syātsaṃvidāṃ lokapaddhatiḥ /<br />
            prakāśaikyāttadekatvaṃ mātaikaḥ sa iti sthitam //
             <span class="ref">Ipk_1,8.10</span></p>
         
         
         <p id="Ipk_1.8.11">
            sa eva vimṛśattvena niyatena maheśvaraḥ /<br />
            vimarśa eva devasya śuddhe jñānakriye yataḥ //
             <span class="ref">Ipk_1,8.11</span></p>
         
         
         <p>yat etat pūrvoktena granthena upapāditam , <span class="it">tat</span> iti , tasmāt hetoḥ , saṃvidāṃ jñānām aikyena vinā , lokapaddhatiḥ lokamārgaḥ sarvo
            vyavahāro na saṃbhavet , saṃbhavati ca ayam , tasmāt aikyam āsām / na caitat durghaṭam
            yato viṣayaprakāśa eva saṃvit ucyate , kevalaṃ viṣayoparāgamahmnā bahirmukhatayā nīlaprakāśo
            'nyaḥ , pītaprakāśaścānyaḥ , pramārthatastu prakāśasya deśakālākārasaṅkocavaikalyāt
            ekatvameva , ityeka eva prakāśo'ntarviśrāntaḥ , sa eva ca pramātā ucyate iti sthitam
            idānīmupapattitaḥ //10//</p>
         
         
         <p>na ca asya asau prakāśalakṣaṇaḥ svātmā nīlādyuparāgaśca parāmarśan śūnya eva āste
            sphaṭikrama.eriva , api tu sadaiva vimṛśyamānarūpaḥ , iti vimṛśadrūpatvam anavacchinnavimarśatā
            ananyonmukhatvam ānandaikaghanatvam , tadevāsya māheśvaryam / sa eva hi ahaṃbhāvātmā
            vimarśo devasya krīḍādimayasya śuddhe pāramārthikyau jñānakriye , prakāśarūpatā jñānaṃ
            tatraiva svātantryātmā vimarśaḥ kriyā , vimarśaśca antaḥkṛtaprakāśaḥ , iti vimarśa
            eva parāvasthāyāṃ jñānakriye , parāparāvasthāyāṃ tu bhagavatsadāśivabhuvi idantāsāmānādhikaraṇyāpannāhatāvimarśasvabhāve
            , aparāvasthāyāṃ ca māyāpade idaṃbhāvaprādhānyena vartamāne iti viśeṣaḥ / sarvathā
            tu vimarśa eva jñānaṃ tena vinā hi jaḍabhāvo 'sya syāt iti uktam , sa eva ca kriyā
            iti bhāvinaḥ kriyādhikārasya upakṣepaṃ karoti iti śivam //11// āditaḥ //89//</p>
         
         
         <p>iti śrīmanmāheśvarācāryavaryotpaladevapādaviracitāyāmīśvarapratyabhijñāyāṃ śrīmadācāryābhinavaguptakṛtavimarśinyākhyavyākhyopetāyāṃ
            māheśvaryanirūpaṇākhyamaṣṭamamāhnikam // 8 //</p>
         
         
         <p>prathamo jñānādhikāraśca samāptaḥ /</p>
         
         
         
         
         
         <p>atheśvarapratyabhijñāyāḥ</p>
         
         
         <p>kriyādhikārākhyaḥ</p>
         
         
         <p>dvitīyo'dhikāraḥ /</p>
         
         
         <p>[vimarśinī]</p>
         
         
         <p id="Ipkv_1">
            {vitataviśadasvātmādarśe svaśaktirasojjvalāṃ <br />prakaṭayati yo mātṛsvāṃśaprameyataṭadvaye /<br />
            bahutarabhavadbhaṅgībhūmiṃ kriyāsaritaṃ parāṃ <br />prakaṭayatu naḥ śrīmāngaurīpatiḥ sa ṛtaṃ param //
             <span class="ref">Ipkv_1</span></p>
         
         
         <p id="Ipkv_2">
            {yatra viśrāntimāsādya citraṃ krīḍāvijṛmbhitam /<br />
            kriyāśaktiriyātyantaṃ darśayettaṃ stumaḥ śivam //
             <span class="ref">Ipkv_2</span></p>
         
         
         <p>
            atha kriyāśaktisvarūpaṃ vitasya nirṇetum adhikārāntaram ārabhyate /
            </p>
         
         
         <p>tatra ślokāṣṭakena</p>
         
         
         <p>{ata eva .................................... }</p>
         
         
         <p>ityādinā</p>
         
         
         <p>{yadavabhāsyate .......................... }</p>
         
         
         <p>ityantena parameśvare paramārthato'kramā kriyā , parimitasāṃsārikapramātṛkramāvabhāsanayogāt
            sakramāpi ca , ityupapādyate / tathāhi ślokena uktapūrvapakṣapratikṣepaḥ / tataḥ ślokena
            sakramatvākramatvavivekaḥ / tataḥ ślokatrayeṇa kramasvarūpanirūpaṇam / tataḥ ślokadvayena
            sakramatvākramatvayorviṣayavibhāgaḥ , viṣayavibhāge ca sati vastutaḥ ekatraiva tayoḥ
            viśrāntiḥ , iti ślokena nirūpyate , iti tātparyaṃ āhnikasya /</p>
         
         
         <p>atha ślokārtho vibhajyate / tatra pūrvokte jñānaśaktisamarthanopayoganimeye siddhe
            prameyāntaramapi ayatnataḥ siddham , iti adhikaraṇasiddhāntadiśā darśayati</p>
         
         
         
         
         
         <p id="Ipk_2.1.1">
            ata eva yadapyuktaṃ kriyā naikasya sakramā /<br />
            eketyādi pratikṣiptaṃ tadekasya samarthanāt //
             <span class="ref">Ipk_2,1.1</span></p>
         
         
         <p>yat tāvat uktam <span class="it">jñānānyeva anubhavavikalparūpādibhinnāni na teṣām āśrayo 'sti kaścit , saṃskārācca
               smṛtiḥ siddhā jñānaṃ ca jaḍaṃ cet na arthasya prakāśaḥ , ajaḍaṃ cet deśakālasaṃkocavaikalyāt
               ātmatattvāt abhinnam</span> iti , tat tāvat pratikṣiptaṃ bhinnānāmanubhavādīnāmanupapatteḥ vitatya darśitatvāt
            / <span class="it">na ca saṃskāramātrāt smṛtiḥ</span> ityetadapyuktam , ajaḍameva ca asaṃkucitarūpaṃ jñānam , tatsvātantryāvabhāsitajñeyoparāgavaśāt
            tu tasya saṃkocāvabhāsa ityapi darśitaṃ yataḥ , na kevalam ato hetukalāpāt jñānaśakticodyāni
            nidāritāni , yāvat kriyāśaktiviṣayāṇyapi dūṣaṇāni ata eva hetukalāpāt apasāritāni
            iti apiśabdaḥ / <span class="it">ekā kriyā kramikā katham āśrayasya ekasvabhāvatve sati ghaṭate ?</span> iti yuktam , tathā</p>
         
         
         <p>{tatra tatra sthite ............................................. }</p>
         
         
         <p>iti ,</p>
         
         
         <p>{dviṣṭhasyānekarūpatvāt ................... }</p>
         
         
         <p>iti ca yaduktaṃ tadapi pratikṣiptameva , yataḥ iyati pūrvapakṣe iyadeva jīvitamekamanekasvabhāvaṃ
            kathaṃ syāt iti /
            atra ca uktaṃ citsvabhāvasya darpaṇasyeva ekatānapabādhanena ābhāsabhedasaṃbhave ka
            iva dhirodha iti , tasmāt pratyabhijñānabalāt eko 'pi asau padārthātmā svabhāvabhedān
            viruddhān yāvat aṅgīkurute tāvat te virodhādeva kramarūpatayā nirbhāsamānāḥ tamekaṃ
            kriyāśrayaṃ saṃpādayanti iti , tataśca saṃbandhādīnāmapi upapattiriti //1//</p>
         
         
         <p>nanu ca kramikatvameva kriyāyāḥ svarūpam , kramaśca kālakalanāhīne cinmaye bhagavati
            nāsti , iti katham asya sā bhavedityāśaṅkyāha</p>
         
         
         
         
         
         <p id="Ipk_2.1.2">
            sakramatvaṃ ca laukikyāḥ kriyāyāḥ kālaśaktitaḥ /<br />
            ghaṭate na tu śāśvatyāḥ prābhavyāḥ syātprabhor iva //
             <span class="ref">Ipk_2,1.2</span></p>
         
         
         <p>utkṣipati apakṣipati hastam iti ye pūrvottare kṣaṇāḥ te kramavantaḥ , tatra yeṣāṃ
            ta eva kriyā kāṇādādīnāmiva teṣāṃ sā sakramā pratyakṣeṇaiva bhāti / ye tu manyante
            tathābhūtapratyakṣaparidṛśyamānarūpabhedasaṃpādikā yā asau kācit atīntriyā hastagatā
            śaktirvyāpārodbodharūpā nityānumeyā tasyāḥ kevalaṃ pūrvāparībhūtatvam anumīyate ,
            iti laukikyāḥ kriyāyāḥ sakramatvaṃ kālaśakteḥ ābhāsavicchedanapradarśanasāmārthyarūpāt
            pārameśvarāt śaktiviśeṣāt ghaṭate upapadyate , yā tu prabhoḥ saṃbandhinī tadavyatiriktā
            kriyāśaktiḥ śāśvatī kālena aspṛṣṭā tasyāḥ sakramatvam asti iti saṃbhāvanā'pi nāsti
            , yathā prabhoḥ sakramatvamasaṃbhāvyaṃ tathā asyā api / uktaṃ hi ----</p>
         
         
         <p>{hastasya sakramatve tadgatā 'pi kriyā tathā syāt}</p>
         
         
         <p>iti //2//</p>
         
         
         <p>nanu kālo viśeṣa bhāvam upagacchan bhāvaṃ svena rūpeṇa avacchinatti tatra ko'sau kālo
            nāma ityāśaṅkyāha</p>
         
         
         
         
         
         <p id="Ipk_2.1.3">
            kālaḥ sūryādisaṃcārastattatpuṣpādijanma vā /<br />
            śītoṣṇe vātha tallakṣyaḥ krama eva sa tattvataḥ //
             <span class="ref">Ipk_2,1.3</span></p>
         
         
         <p>ye iyattayā pariniṣṭhitā ābhāsāḥ siddhāḥ , tadyathā candrasūryādīnāṃ sahakāramallikākuṭajādīnāṃ
            śītoṣṇādeḥ parabhṛtamadavilāsādeḥ ta eva <span class="it">kālaḥ</span> yato'pariniṣṭhitaṃ gamanapaṭhanādi tairiyattayā pariniṣṭhīyate parivartakairiva kanakam
            / sa eva ca sūryādīnāṃ svabhāvaviśeṣastattvataḥ paramāśrataḥ kramo nānyaḥ kaścit kramo
            nāma , krama eva ca kālo nānyo'sau kaścit , iti evakāro bhinnābhinnakramo yojyaḥ ,
            yaugapadyamapi dvayorābhāsayoḥ aparābhāsāpekṣayā krama eva , cirakṣiprādidhīrapi vitatānyatvavaśāt
            ābhāsabhede krama eva , paratvāparatvabuddhirapi sphuṭatvādinā tatraiva , iti tena
            tena pratimānavartakatulyena sūryasaṃcārādinā saha mīyamāno hemasthānīyo devadattābhāsasya
            vaicitryabheda ittham ucyate <span class="it">divasaṃ gacchati</span> iti //3//</p>
         
         
         <p>nanu evaṃ kālo nāma bhāvasvabhāva eva astu , kā asau kālaśaktiḥ ityāśaṅkyāha</p>
         
         
         
         
         
         <p id="Ipk_2.1.4">
            kramo bhedāśrayo bhedo 'py ābhāsasadasattvataḥ /<br />
            ābhāsasadasattve tu citrābhāsakṛtaḥ prabhoḥ //
             <span class="ref">Ipk_2,1.4</span></p>
         
         
         <p>iha svabhāvabhedamātraṃ yadi kramātmā kālaḥ , tadāṅgulīcatuṣṭayaṃ bhonnasvabhāvam
            iti bhinnakālaṃ bhavet , tasmāt aruṇābhāsasya sadbhāvaḥ sphuṭaprabhāpuñjasya ca asadbhāvaḥ
            ityevaṃbhūto yo bheda ābhāsasadbhāvāsadbhāvābhyanuprāṇitaḥ tatkṛtaḥ kramaḥ kālātmā
            , tau ca ābhāsānāṃ bhāvābhāvau na bāhyahetukṛtau iti vistārya upapāditam , iti ya
            eva saṃvitsvabhāva ātmā svaprasaṃkalpādau ābhāsavacitryanirmāṇe prabhuḥ prabhaviṣṇuḥ
            iti svasaṃviditastata eva tau bhavataḥ , sa hi ātmani nīlādīn ābhāsān ābhāsayan citratayā
            aparimeyayā bhāsayati , tathāhi ---- lohitābhāsaṃ ghaṭābhāsam unnatābhāsaṃ dṛḍhābhāsaṃ
            ca sāmānādhikaraṇyena ghaṭābhāsaṃ paṭābhāsaṃ ca pṛthaktvāvabhāsena anyonyatra ābhāsābhāvena
            , svātmani tu ekarasenābhāsena , iyati ca na kramasya udayaḥ , yadā tu śaradābhāsaṃ
            hemantābhāsena ca sarvathaiva śūnyamābhāsayati hemantābhāsaṃ ca śāradābhāsena tadā
            kālātmā krama uttiṣṭhati , iti seyam itthaṃbhūtā bhāvavaicitryaprathanaśaktiḥ bhagavataḥ
            <span class="it">kālaśaktiḥ</span> ityucyate //4//</p>
         
         
         <p>citrābhāsakṛttvameva sphuṭayati</p>
         
         
         
         
         
         <p id="Ipk_2.1.5">
            mūrtivaicitryato deśa- kramam ābhāsayaty asau /<br />
            kriyāvaicitryanirbhāsāt kālakramam apīśvaraḥ //
             <span class="ref">Ipk_2,1.5</span></p>
         
         
         <p>padārthasya svaṃ rūpaṃ mūrtiḥ , tasyāḥ yat vaicitryaṃ vibhedaḥ , tadyathā gṛhamiti
            anyat svarūpam , prāṅgaṇamiti anyat , vipaṇiriti anyat , devakulamiti aparam , udyānamiti
            anyat , araṇyamiti tadanyatarat , tasmāt vaicitryāt ābhāsyamānāt deśarūpo dūrādūravitatatvāvitatatvādiḥ
            kramo bhagavatā avabhāsyate / yadā tu gāḍhapratyabhijñāprakāśabalāt tadeva idaṃ hastasvarūpam
            iti pratipattau mūrterna bhedaḥ , atha ca anyānyarūpatvaṃ bhāti tadaikasmin svarūpe
            yadanyat anyat rūpaṃ tadvirodhavaśāt asahabhavatkriyā ucyate , tasyā yat vaicitryaṃ
            parimitāparimitātmakaṃ tadekānusandhānena phalasiddhyādinibandhanavaśāt yathāruci
            carcitena nirbhāsayan kālarūpaṃ kramamevāvabhāsayati / na caitat vācyam ---- ekasvarūpasya
            katham anyat anyadrūpamiti ? yato na asau kaścit bhāvo ya evaṃ kalpyate ; saṃvideva
            hi tathā bhāti , tathā bhānameva ca tasyā aiśvaryam , na hi bhāsane virodhaḥ kaścit
            prabhavati , sa hi sukhaduḥkhāderbhāsanakṛta eva , tathā bhāsanābhāva eva hi virodhatattvam
            , etat apiśabdena īśvaraśabdena ca darśitam //5//</p>
         
         
         <p>nanu evam ābhāsaviṣayābhyāmeva deśakālakramābhyāṃ bhavitavyam , anābhāsaśca pramātā
            , sa hi na kasyacit ābhāsate , tasya sarvam ābhāti yataḥ , tataśca tau pramātari katham
            , dṛśyete ca <span class="it">abhavam ahaṃ bhavāmi bhavitāsmi</span> iti , <span class="it">gṛhe tiṣṭhāmi araṇye devagṛhe</span> iti ca , kiṃ ca svayaṃ deśakālakramaśūnyasya kiṃ dūraṃ kim antikaṃ kiṃ vartamānaṃ
            kim atītaṃ kiṃ bhāvi , iti pramātrāśrayo bhāveṣvapi kramo na yuktaḥ , na ca pramātṛnirapekṣeṣvapi
            teṣu svātmani dūratvādi bhūtatvādi vā , tadetat samarthayitum āha</p>
         
         
         
         
         
         <p id="Ipk_2.1.6">
            sarvatrābhāsabhedo'pi bhavet kālakramākaraḥ /<br />
            vicchinnabhāsaḥ śūnyādermāturbhātasya no sakṛt //
             <span class="ref">Ipk_2,1.6</span></p>
         
         
         <p id="Ipk_2.1.7">
            deśakramo'pi bhāveṣu bhāti māturmitātmanaḥ /<br />
            svātmeva svātmanā pūrṇā bhāvā bhāntyamitasya tu //
             <span class="ref">Ipk_2,1.7</span></p>
         
         
         <p>sarveṣu vastuṣu ekānekarūpeṣu yaḥ kālātmā kramaḥ tasya ya ākaraḥ ---- utpattinibandhanam
            iti vyākhyātaḥ , ābhāsasya bhāvābhāvakṛto bhedaḥ sa śūnyaprāṇabuddhidehādeḥ bhavati
            , iti saṃbhāvyati , yataḥ sa śūnyādiḥ vicchinnabhāḥ , na hi tasya bhāsanaṃ svarūpaṃ
            nīlādivat jaḍatvāt , api tu saṃvitsphuraṇamasya bhāsanam , tat yadā asya nāsti , yathā
            supto dehasya saṃsārayātrāpatitatve śūnyasya prāṇādeḥ , tadā asya bhāsanaṃ vicchidyate
            , iti ābhāsasadbhāvāsadbhāvakṛtaḥ kālakramo 'sti , <span class="it">atīto 'haṃ bāladehābhāsarūpaḥ , bhavāmi yuvadehābhāsarūpaḥ</span> iti / sa ca yataḥ pramātā ahaṃbhāvasamāveśanāt aparipūrṇāt ata eva udriktakālakramavattvāt
            bhāveṣvapi kālakramam ābhāsayati , <span class="it">yo 'haṃ bālo 'bhavaṃ tatsahabhāvī vaṭābhāso 'pi abhavat</span> iti , na tu yaḥ <span class="it">sakṛd vibhātaḥ</span> iti anayā vācoyuktyā avicchinnabhāsanaḥ pramātā saṃvidrūpaḥ , tasya svātmani kālakramaḥ
            , nāpi tadapekṣayā vedye bhāvajāte , taddhi tatra abhedena bhāti iti /</p>
         
         
         <p>evaṃ deśakramo'pi mitātmanaḥ paricchinnasvarūpasya śūnyādeḥ dehāntasya svātmani bhāti
            <span class="it">iha tiṣṭhāmi</span> iti , svāpekṣayā ca bhāveṣvapi <span class="it">yat mama saṃyogapārimityena vartate tadantikam itarat dūram</span> iti / amitasya svarūpeyattāśūnyasya tu saṃvittattvasya bhāvāḥ svātmanā ahaṃbhāvena
            yato bhānti tataḥ pūrṇāḥ ---- aparicchinnasvarūpeyattākāḥ , yataḥ svātmā tasya tathābhūta
            eva iti samuccayopamā , taduktam ----</p>
         
         
         <p>{apūrvāparaṃ hi idaṃ mūrtitaḥ kriyātaśca sarvaṃ sarvataḥ pūrṇam}</p>
         
         
         <p>iti / kriyāprasaṅgāt iha kālakramaḥ prākarṇiko dṛṣṭāntatvena tatprasaṅgāt deśakramo
            nirūpitaḥ , dṛṣṭāntaśca pūrvaṃ vācya iti vaicitryanirūpaṇāvasare deśakramasya ādau
            abhidhānaṃ nyāyyam , upasaṃhāre tu prākaraṇikasya kālakramasyaiva ādau nirdeśaḥ ,
            paścāttu prāsaṅgikasya deśakramasya iti //6 ; 7//</p>
         
         
         <p>nanu evaṃ satyapramātari bhagavati nāstyeva kriyā iti āyātaṃ kālakramābhāvāt kramāśrayeṇa
            ca tasyā avasthānāt ityāśaṅkyāha</p>
         
         
         
         
         
         <p id="Ipk_2.1.8">
            kintu nirmāṇaśaktiḥ sāpy evaṃ viduṣa īśituḥ /<br />
            tathāvijñātṛvijñeyabhedo yadavabhāsyate //
             <span class="ref">Ipk_2,1.8</span></p>
         
         
         <p>iha tattvataḥ parameśvarasya apratihatasvātantryarūpāvicchinnasvātmaparāmarśamayī
            ananyonmukhatārūpā icchaiva kriyā iti upasaṃhariṣyate adhikārāntare <span class="it">evam icchaiva hetutā kartṛtā kriyā</span> iti / caitramaitrāderapi pacāmi iti yaiva antaricchā saiva kriyā , tathā ca adhiśrayaṇādibahutaraspandanasaṃbandhe
            'pi pacāmi iti nāsya vicchidyate , yattu pacāmi iti icchārūpaṃ tadeva tathāspandanātmatayā
            bhāti , tatra tu na ko'pi kramaḥ tattvataḥ / evam īśvarasyāpi <span class="it">īśe bhāse sphurāmi dhūrṇe pratyavamṛśāmi</span> ityevaṃrūpaṃ yadicchātmakaṃ vimarśanam <span class="it">aham</span> ityetāvanmātratattvaṃ na tatra kaścit kramaḥ , etadeva ca ucyate <span class="it">pramātṛprameyavaicitryakrama ullasatu</span> ityamunā vākyena , tadatrāpi na kaścit kramaḥ , yathā tu icchārūpaṃ <span class="it">pacāmi</span> iti spandanātmatāṃ kāyāparyantāṃ gataṃ kramārūpitam ābhāti tadā bhagavadicchā pramātṛprameyabhedaparyavasitā
            tatkramopaśliṣṭā bhāti darpaṇatalamiva vitataprabahannadīprabāhakramasamāśliṣṭam ,
            atra ca kevalaṃ darpaṇasya tathā icchā nāsti , parameśvarasya tu sā asti ---- iti
            ubhayathā asya kriyāśaktiḥ <span class="it">kramarūpakriyānirmāṇasāmarthya kramarūpakriyoparāgayogaśca</span> iti / evaṃ deśakrame'pi vācyam , tatra tu asya cicchaktiḥ ucyate anyaiḥ , iha tu
            kriyāśaktireva sā svīkṛtā iti piṇḍārthaḥ /</p>
         
         
         <p>akṣarārthastu ---- tathā iti svarūpabhedena deśakramakāriṇā kriyābhedena ca kālakramasaṃpādakena
            upalakṣito yo vijñātuḥ śūnyādeḥ pramātuḥ bhedo'nyonyaṃ jñeyācca , evaṃ ghaṭādeḥ parasparaṃ
            jñātuśca sa bhagavatā avabhāsyate , yat tadavabhāsanaṃ sā īśiturapi nirmāṇaśaktiḥ
            kriyāśaktiḥ na tu kevalaṃ śūnyādereva kriyā , yataśca tannirmitaṃ jñātṛjñeyakriyāvaicitryabhedam
            asau vidvān vetti aviratam tatraiva hi tat sphurati tato'pi tasya sā kriyāśaktiḥ /
            ato bhāsanavicchedanābhāvāt kramābhāve sthūladṛṣṭyā yadyapi asya bhavet kriyānupapattiśaṅkā
            , kiṃ tu evamasya kriyāśaktirūpapannā ---- iti saṃgatiḥ / iti śivam //8// āditaḥ 97//</p>
         
         
         <p>iti śrīmadācāryotpaladevapādaviracitāyāmīśvarapratyabhijñāyāṃ śrīmadācāryābhinavaguptapādakṛtavimarśinyākhyaṭīkopetāyāṃ
            kriyādhikāre kriyāśaktinirūpaṇaṃ nāma prathamamāhnikam // 1 //</p>
         
         
         
         
         
         <p>
            kriyādhikāre dvitīyamāhnikam /
            </p>
         
         
         <p id="Ipkv_1">
            {virodhamavirodhaṃ ca svecchayaivopapādayan /<br />
            bhedābhedau ca yo mantratattvavittaṃ stumaḥ śivam //
             <span class="ref">Ipkv_1</span></p>
         
         
         <p>yaduktam <span class="it">apratihatasāmarthyāt bahgavato nirmāṇaśaktiḥ</span> iti , tadeva bāhyavādadarśanānupapadyamānakriyāsaṃbandhasāmānyādipadārtharāśisamarthanamukhena
            nirvāhayituṃ</p>
         
         
         <p>
            {kriyāsaṃbandhasāmānya ..................... /}
            </p>
         
         
         <p>ityādi</p>
         
         
         <p>
            {....................................... tena na bhrāntirīdṛśī /}
            </p>
         
         
         <p>ityantaṃ ślokasaptakena āhnikaṃ prastūyate / tatra prathamaślokena sūtrakalpena ekānekarūpasya
            kriyādeḥ bāhyavāde viruddhadharmādhyāsadūṣaṇena anupapadyamānasyāpyavaśyasamarthanīyaṃ
            vapuḥ iti darśayate / dvitīyena tatra upapattiḥ sūcyate / tṛtīyena nirvikalpakasaṃvedanasaṃvedyatve
            'pi vikalpakāle eva sphuṭameṣāṃ rūpam ityucyate / caturthapañcamābhyām ekānekasvarūpatāyā
            vi.ayavibhāgaḥ cintyate / ṣaṣṭhena prahaṇakasūtrasūcitasaṃbandhasvīkṛtānāṃ kriyākārakabhāvādīnāṃ
            svarūpam ucyate / saptamena arthakriyopayoga iti saṃkṣepaḥ /</p>
         
         
         <p>nanvevaṃ tathā nirmāṇaśaktyā avabhāsanārūpayā yat nirmīyate tasyāvabhāsanaiva nirmāṇam
            , nānyat , sā ca dvicandrāderapi asti , nīlāderapi , nīlādiniṣṭhasya karmasāmānyasaṃbandhāderapi
            , tataśca asatyaṃ satyaṃ saṃvṛtisatyamiti ya evaṃprāyeṣu vyavahāraḥ sa kathaṃ saṃgaccheta
            nirmeyatvāviśeṣāt ityāśaṃkya <span class="it">kriyādīnāmasatvatvaṃ tāvat nipapannam</span> iti vadan dvicandrādīnāṃ tu itthamapi asatyatvam iti sūcayan āha ----</p>
         
         
         <p id="Ipk_2.2.1">
            kriyāsaṃbandhasāmānyadravyadikkālabuddhayaḥ /<br />
            satyāḥ sthairyopayogābhyāmekānekāśrayā matāḥ //
             <span class="ref">Ipk_2,2.1</span></p>
         
         
         <p>cittattvāt anyatra yā kriyābuddhiḥ kartṛkarmakaraṇādiṣu <span class="it">caitro bhrajati</span> <span class="it">taṇḍulā viklidyante</span> <span class="it">edhā jvalanti</span> iti , tasyā ekānekarūpaścaitrādyartha āśrayaḥ ālambanam / tathāhi ---- tattaddeśakālākārabhinnaḥ
            tatra caitradeho'nekasvabhāvo'pi <span class="it">sa evāyam</span> iti ekarūpatām aparityajanneva nirbhāsate , sa eva ca ekānekarūpā kriyā tathaiva
            pratibhāsanācca pāramārthikī , dvicandrādi tu tathābhāsamānamapi uttarakālaṃ pramāvyāpārānuvṛttirūpasya
            sthairyasya unmūlanena <span class="it">dvicandro nāsti</span> ityevaṃ rūpeṇa asatyam , iha punaḥ <span class="it">calati caitraḥ</span> ityevaṃbhūto vimarśaḥ anuvartamāno na kenacit unmūlyamānaḥ saṃvedyate , dvicandrādi
            ca yadyapi hlādodvegayoḥ upayujyate , tathāpi dvicandrābhimānī na tāvatīṃ tatra arthakriyām
            abhimanyate , api tu yādṛśī ekena śaśinā kartavyā timirāpasāraṇādirūpā , tādṛśyeva
            apareṇa , iti na taddviguṇām arthakriyāṃ tatra adhyavasyati , tasyāṃ ca asau na upayujyate
            , brajyāyāṃ tu yāmeva grāmaprāptim adhyavasyati tasyām avikalāyām upayogo 'syā iti
            sthairyāt upayogācca ekānekarūpakriyātattvālambanabuddhiḥ satyaiva , evaṃ saṃbandhādiṣu
            kālaparyanteṣu vācyam uttarakārikāsu sphuṭīkariṣyati //1//</p>
         
         
         <p>nanvekatvam anekatvaṃ ca parasparaṃ viruddhe , katham ekatra vastuni syātām , tataścāyaṃ
            bādhakapramāṇakṛtaḥ sthairyonmūlanaprakāra ityāśaṅkyāha</p>
         
         
         
         
         
         <p id="Ipk_2.2.2">
            tatraikamāntaraṃ tattvaṃ tadevendriyavedyatām /<br />
            saṃprāpyānekatāṃ yāti deśakālasvabhāvataḥ //
             <span class="ref">Ipk_2,2.2</span></p>
         
         
         <p>iha tāvat caitre calati dṛṣṭe na jātucit <span class="it">na calati ayam</span> iti buddhiḥ jāyate ---- na rajatam itivat , dvicandro 'pi nāyaṃ dvicandraḥ timiravaśāt
            aham upaplutanayanaḥ param evaṃ vedmi iti bhavati unmūlanābuddhiḥ / yattu uktam ----
            ekameva katham anekaṃ bhavati iti , tatra ucyate ---- iha kāraṇameva katham akāraṇaṃ
            bhavati atha ucyate ---- viṣayabhedāt tathā iti , tadviṣayabhede etat na virudhyate
            iti kena ayaṃ vitīrṇo'vasaraḥ ? saṃvedanena iti cet <span class="it">calati</span> ityādau saṃvedanameva asmāmiḥ pramāṇīkṛtaṃ kimiti na sahyate , viṣayabhedo 'pi ca
            atra vaktuṃ na na śakyate ; tathāhi ---- ābhāsāntareṇa asaṃbhedane tadekābhāsamātram
            , ata eva anyāpekṣāviyogāt antaraṅgatvāt āntaram anuvartamānaṃ tathābhūtābhāsamātragrahaṇocitāntaḥkaraṇavedyatayā
            ca āntaraṃ tathāsvarūpāparicyuteḥ tattvam ābhāsāntarayogena tananasahiṣṇutvācca tattvam
            <span class="it">ekam</span> iti pratīyate , tadeva deśābhāsena iha amutra iti , kālābhāsena adhunā tadānīmiti
            , svabhāvābhāsena kṛśaḥ sthūla ityādinā , miśritayā anekamiti bāhyendriyavedyatāyāṃ
            pratīyate / tathā</p>
         
         
         <p>
            {svāminaścātmasaṃsthasya .................... /}
            </p>
         
         
         <p>iti uktanītyā viśvameva ānantaraṃ sat ekam , tadeva</p>
         
         
         <p>
            {sāntarviparivartinaḥ ubhayendriyavedyatvam}
            </p>
         
         
         <p>iti vakṣyamāṇakāryakāraṇabhāvatattvadṛṣṭyā intriyavedyatāyāmanekam , deśādyābhāsamiśraṇāt
            iti / ekatvam ---- ābhāsāntarāmiśratāyāmantaḥkaraṇaikavedyatve cinmātratāyām , anekatvaṃ
            punar ---- ābhāsāntaramiśratāyām uvhayakaraṇavedyatve cidatiriktatābhāsane ca , iti
            sphuṭo viṣayabhedaḥ , tasyaiva ca tathātvam iti parāmarśabalādeva kāraṇākāraṇavat
            upādānasahakārivat / atha vyapadeśamātram etat <span class="it">kāraṇam akāraṇaṃ ca</span> ityādi , tadihāpi ekamanekamiti vyavahāramātram , nīlaṃ pītam avikalpakaṃ savikalpakam
            ityapi sarvaṃ māyāpade vyavahāramātram iti sarvaṃ samānam , tasmāt ekatvānekatvavirodho
            na bādhakaḥ , tadetat evakāreṇa uktam / tatra iti , teṣu kriyādiṣu yat āntaraṃ tattvaṃ
            tadekam , tadeva indriyavedyatāṃ prāpya deśādibhedāt anekatāṃ yāti iti saṃbandhaḥ
            , tatra iti satyatve sthite , tayorvā ekatvānekatvayoḥ madhye <span class="it">ekatvamevam anekatvamevam</span> iti vā yojanā //2//</p>
         
         
         <p>nanu evaṃ viṣayabhede abhyupagamyamāne yadā ekaṃ pratibhātaṃ bhavati tadā na anekam
            , anekapratibhāse ca na ekaṃ pratibhātam , iti katham ekānekarūpaṃ vastu syāt , tathāhi
            bāhyena indriyeṇa caitro vicitradeśakaḥ param anubhūyate , na tu anekābhāsasaṃmiśrīkāre
            bāhyendriyajasya avikalpakasya vyāpāraḥ ---- saṃnihitaviṣayabalotpatteḥ avicārakatvāt
            ityāhuḥ , vikalpenāpi mānasena tathābhūtaṃ vastu naiva spṛśyate iti kayā dhiyā vastu
            ekānekarūpaṃ gṛhyeta ? iti paravyāmohanibarhaṇāya āha ----</p>
         
         
         <p id="Ipk_2.2.3">
            taddvayālambanā etā mano'nuvyavasāyi sat /<br />
            karoti mātṛvyāpāramayīḥ karmādikalpanāḥ //
             <span class="ref">Ipk_2,2.3</span></p>
         
         
         <p>iha jñānamālāyā antaḥsūtrakalpaḥ svasaṃvedanātmā pramātā jīvitabhūtaḥ iti upapāditaṃ
            prāk , sa ca svatantra ityapi nirṇītam , sa tu viśuddhasvabhāvaḥ śivātmā , māyāpade
            tu saṃkucitasvabhāvaḥ paśuḥ , tadasya manaḥsamullāsāvasare vikalpabhūmikāyāṃ sphuṭa
            ullāsaḥ , aindriyake nirvikalpake sadāśiveśvaradaśābhyudayāt , avikalpabodhābahirbhūtasya
            vimarśavyāpāraḥ / paścādbhāvinaṃ vyavasāyaṃ niścayātmakaṃ vikalpakam anuvyavasāyaśabdavācyaṃ
            vidadhadantaḥkaraṇam etān kriyāsaṃbandhādivikalpān saṃpādayati / te ca vikalpāḥ taddvayam
            ekatvānekatvarūpam avalambante , nahi vikalpeṣu pratibhāsamānam avastusat iti hi uktam
            <span class="it">prakāśataiva vastutvam</span> iti / na ca vikalpasya prakāśarūpatāṃ muktvā āropaṇādhyavasāyābhimānādināmadheyaṃ
            vyāpārāntaraṃ yuktam , tato 'bāhye bāhyam āropayanti ityādi vaco vastuśūnyam , tacca
            etat uktam</p>
         
         
         <p>
            {bhrāntitve cāvasāyasya .............................. /}
            </p>
         
         
         <p>ityatra / atha brūyāt paro yat indriyajñānena prakāśanīyaṃ svalakṣaṇaṃ tat kathaṃ
            vikalpaḥ spṛśediti , bhavedevaṃ ---- yadi vikalpo nāma svatantro bhavet , yāvatā pramāturasau
            vyāpāraḥ pramātā ca pūrvānubhavāntaḥsvasaṃvedanarūpaḥ tadasya ca ayameva pūrvānubhavasaṃskāro
            yat vikalpanavyāpārakāle 'pi pūvānubhavātmatvam anujjhanneva āste , tataḥ pūrvānubhavo
            yāvat svalakṣaṇakāśanātmā tāvat pūrvānubhavatādātmyāpannapramātṛtattvavyāpāro 'pi
            vikalpastadviṣaya eva , ata evamuktam ācāryeṇa</p>
         
         
         <p>
            {pūrvānubhavasaṃskāraḥ pramāturayameva saḥ /<br />
            yadapohanakāle'pi sa pūrvānubhavaḥ sthitaḥ //}
            </p>
         
         
         <p>iti / tasmāt pramātuḥ yo vyāpāra ekatvānekatvasaṃyojanātmā sa eva prakṛto tatra tādṛśīḥ
            kriyādikalpanā ekānekavastuviṣayā <span class="it">etā</span> iti grahaṇakavākyasūcitā mana eva karoti iti sthitam , yadyapi avikalpe'pi sāmānyādyavabhāso
            ghaṭamātrāvabhāsādau , tathāpi na tadā sāmānyādi sphuṭam , samānoparañjakatve saṃbandhidvayodbhave
            kramikakṣaṇasaṃtānātyāge avayavakadambakasvīkāre avadhyavadhimatparigrahādau sāmānyasaṃbandhakriyādravyadigādipadārthasya
            paramārthataḥ sphuraṇāt , iti <span class="it">mānasavikalpagrāhyā ekānekarūpāḥ sāmānyādayaḥ</span> iti sthitam / evaṃ ca saṃvṛttiḥ vikalpabuddhiḥ , tadvaśāt ucyatāṃ saṃvṛtisatyatvaṃ
            satyatvasyaiva tu prakāraḥ tat , iti dvicandrādivat na asatyatā //3//</p>
         
         
         <p>tatra ca ayaṃ saṃvidavataraṇakramo yat kriyāśaktereva ayaṃ sarvo visphāraḥ , tatrāpi
            sambandha eva mūlabhūtaḥ , tathāhi ---- samānānāṃ yat ekaṃ bhāti tat sāmānyam , devadattasya
            yat vaitatyaṃ sā kriyā , avayavānāṃ yadaikyaṃ vaitatyaṃ ca deśataḥ so'vayavī , imam
            avadhiṃ kṛtvā ayam ittham tato 'sya ayaṃ purastāt ityādirdik , asyāyaṃ kriyāpratānaḥ
            sahabhāvena āste vinābhāvena vā iti vartamānādiḥ kālaḥ , yāvat hi prātipadikārthasya
            pṛṣṭapāti vapuḥ bhāti tadatiriktaṃ sarvaṃ saṃbandha eva iti kārakāṇāmapi saṃbandharūpataiva
            , kevalaṃ kvacit asau saṃbandho vyapadeśāntaragranthiṃ sahate , yathā sāsrādimatāṃ
            saṃbandho <span class="it">gāvaḥ</span> iti ekavyapadeśasahiṣṇuḥ tatra sāmānyādivyavahāraḥ , vyapadeśāntaragranthibhaṅge
            tu saṃbandhācoyuktireva , ata eva diṣṭiprasthapalādipramāṇaparimāṇonmānarūpaṃ tatra
            antargataṃ vā aṇumahadādi saṃkhyāpṛthaktvādi ca yat tat sarvaṃ saṃbandhasyaiva vijṛmbhitam
            , ye 'pi sāmānyādi vastvantaram amaṃsata te 'pi tatra samavāyam abhyupajagmuḥ jīvitatvena
            , samavāyaśca saṃbandhātmā tadanugrāhyo vā keṣāṃcit , yata āhuḥ ----</p>
         
         
         <p>
            {samavāyākhyāṃ tāṃ śaktimanugṛhṇāti saṃbandhaḥ /}
            </p>
         
         
         <p>iti /</p>
         
         
         <p>yadapi ca kārakaṃ tadapi kriyāmukhaprekṣi , sāpi kālaṃ prāṇeśvaram āśrayati , so 'pi
            kriyādvāreṇa sarvabhāvātmā sambandham uddhurayati iti saṃbandhādhīnaiva iyaṃ citrā
            lokayātrā / yadāha ācārya eva</p>
         
         
         
         
         
         <p>
            {bhedābhedātmasaṃbandhasahasarvārthasādhitā /<br />
            lokayātrākṛtiryasya svecchayā naumi taṃ śivam //}
            </p>
         
         
         <p>iti /</p>
         
         
         <p>ataḥ saṃbandhameva prathamaṃ nirūpayitum āha</p>
         
         
         
         
         
         <p id="Ipk_2.2.4">
            svātmaniṣṭhā viviktābhā bhāvā ekapramātari /<br />
            anyonyānvayarūpaikyayujaḥ saṃbandhadhīpadam //
             <span class="ref">Ipk_2,2.4</span></p>
         
         
         <p>rājā puruṣaśca bahistaṭasthau svātmaikaparisamāptau pramātṛbhūmau yadaikyaṃ gacchataḥ
            , na ca aikyamātraṃ tayoḥ bhedavigalanāpatteḥ , api tu paraspararūpaśleṣātmakaṃ yugapadeva
            nimajjadunmajjadbhedābhedakoṭidvayadolārohaṇalakṣaṇam anvayarūpam , tadā tāveva sambandhadhiya
            ālambanaṃ bhavato <span class="it">rājñaḥ puruṣaḥ</span> iti , tathāhi ---- rājā yadā pūrvaṃ dhiyā gṛhīto 'pi na svātmaviśrāntyā tuṣyati tadā
            rūpāntareṇa puṃsā śleṣaṃ bhajan kṛtārthībhavati , puruṣo 'pyevaṃ , sa ca eṣa rūpaśleṣa
            eka eva ubhayoḥ cidātmani tathā avasthānarūpaḥ pūrvapratilabdhasaṃvitpratiṣṭhaḥ tata
            eva adhikasaṃviśrimajjanāt anābhāsamānapṛthagbhavanalakṣaṇaḥ svātantrye viśrāmyati
            , iti tatraiva nirbhāsate samāskanditapuruṣaparamārtho 'pi , evaṃ bahiranekatā , antastu
            paraspararūpaśleṣeṇaikyam , iti saṃbandhasya rūpam //4//</p>
         
         
         <p id="Ipk_2.2.5">
            jātidravyāvabhāsānām bahirapyekarūpatām /<br />
            vyaktyekadeśabhedaṃ cāpyālambante vikalpanāḥ //
             <span class="ref">Ipk_2,2.5</span></p>
         
         
         <p>jātyavabhāsasya avabhāsamānarūpāyāḥ jāteḥ grāhikā yāḥ kalpanāḥ , tā na kevalaṃ saṃbandhavat
            antar ekarūpatāṃ bahiśca anekarūpatām ālambante , yāvad bahirapi vyaktibhedalakṣaṇam
            anaikyaṃ bahireva ca tadanusyūtatārūpām ekatām ālambanatvaṃ nayanti / <span class="it">gāvaḥ</span> iti hi pratibhāse pṛthakkṛtā bahir vyaktayo bhānti , yena ca bahuvacanam , anuyāyi
            ca āsāṃ bhāti vapuḥ yata ekaprātipadikārthaparāmarśānugamaḥ , ubhayaṃ ca tad bahireva
            <span class="it">imāḥ</span> iti aṅgulyā nirdeśāt , kevalaṃ bāhyatvamapi sthite paramārthaprakāśāntarbhāve , iti
            na tatra bhedābhedau dūṣaṇaṃ citrasaṃvedana iva / anena dravye 'pi raktāraktādi virodhaḥ
            kṛtapratividhānaḥ , āntaraṃ tu aikyaṃ saṃbandhadvāreṇa tadvadeva sarvatra , evam avabhāsamānasya
            ghaṭa iti avayavidravyasya prāhikā yāḥ kalpanāḥ tā na kevalaṃ saṃbandhavat antarbahīrūpatayā
            ekānekaviṣayā yāvat bahirapyekaṃ niḥsaṃdhibandharūpatvena bhinnaṃ ca avayavalakṣaṇaikadeśadvāreṇa
            svīkurvate , ghaṭa iti hi niḥsandibandhanaikaghanātmā vitatarūpaśca bhāti iti //5//</p>
         
         
         <p id="Ipk_2.2.6">
            kriyāvimarśaviṣayaḥ kārakāṇāṃ samanvayaḥ /<br />
            avadhyavadhimadbhāvānvayālambā digādidhīḥ //
             <span class="ref">Ipk_2,2.6</span></p>
         
         
         <p>kārakāṇāṃ kartrādiśaktyādhārāṇāṃ dravyāṇāṃ ca yo 'nyonyaṃ samanvayo dṛśyate , yathā
            mātṛmeyamānānāṃ mithaḥ , so'ntarlīnapramātmakakriyādiśeṣaparāmarśaikanimittakaḥ ,
            na hi pramāparāmarśam antarvartinaṃ vihāya vastunaḥ sākṣāt anvayo 'tra saṃvedyate
            , ananyatra bhāvarūpatānimittatā atra viṣayārthaḥ , kārakaśaktināmapi yaḥ svāśrayaiḥ
            saṃbandhaḥ so'pi kriyāparāmarśanimittakaḥ , dravyāṇāṃ ca śaktīnāṃ ca kriyayā sākaṃ
            sākṣāt saṃbandhaḥ iti iyaṃ kriyaiva bhagavatī etāvadvijṛmbhitaṃ saṃbandham āvirbhāvayati
            / asmādidaṃ pūrvaṃ paraṃ dūre ityevaṃ vahirbhinnatayāparāmṛśyamānayoḥ bhāvayorantar
            abhedanapūrvakaṃ bhedāvamarśamadhyam abhedaviśrāntaṃ ca yat rūpam āmṛśyate tat dig
            ityucyate / atra hi tayoḥ mukhādyavayavaviśeṣaparāmarśādaraḥ tatsaṃmukhatvaparāṅmukhatvādiniścayaḥ
            saṃyogasaṃyuktasaṃyogālpatādiparigrahaśca upayogī / kālaparāmarśasya pūrvaparādirūpatve
            janmasthityalpatādivimarśaścirakṣiprādirūpatve ca , pakṣyati pacati apākṣīt ityādau
            tu saṃbhāvitasya sphuṭasya sphuṭabhūtapūrvasya ātmīyasaṃvedanaspanditaprāṇādityādikriyāntarasya
            phalaviśeṣasya ca odanādeḥ parāmarśa upayujyate , evaṃ saṃkhyāparimāṇapṛthaktvasaṃyogavibhāgaprabhṛtiṣu
            saṃbandharūpataiva vācyā , sarvathā ayaṃ sakṣepaḥ , yatra padārthābhāsasya ātmaviśrāntyā
            saṃtoṣamapuṇyataḥ ābhāsāntaraparāmarśaviśrāntisākāṅkṣatayā svarūpapariniṣṭhā tatra
            saṃbandharūpataiva kriyāśaktivijṛnbhāmayī , tatrāpi bhāvāntarāpekṣayā saṃbandhāntaramapi
            astu , yathā saṃkhyādau samavāyaṃ manyante , na ca anavasthā bhavantyapi doṣāya ,
            pūrvāparakalpasṛṣṭyanavastheva , nahi uttarasaṃbandhasṛṣṭyā vinā pūrvasaṃbandhāvabhāse
            hāniḥ kācit yen mūle kṣatiḥ śaṃkyeta //6//</p>
         
         
         <p>evaṃ sakalalokayātrānuprāṇitakalpānalpasaṃbandhabandhurībhāvaṃ kriyāśaktivijṛmbhātmakam
            abhidhāya , tasya sthairyopayogau pūrvasūcitau nirūpayitumāha</p>
         
         
         
         
         
         <p id="Ipk_2.2.7">
            evamevarthasiddhiḥ syānmātur arthakriyārthinaḥ /<br />
            bhedābhedavatārthena tena na bhrāntir īdṛśī //
             <span class="ref">Ipk_2,2.7</span></p>
         
         
         <p>iha bhāvānāṃ na sattāsaṃbandhaḥ sattvam , avyāpakatvād anavasthāvaiyarthyādidoṣāt
            , na arthakriyā vastvantaratvāt , na tatkāritvaṃ sarvadā tadāveśādaśanāt , uktaṃ hi</p>
         
         
         <p>
            {arthakriyāpi sahajā nārthānām ................. // }
            </p>
         
         
         <p>iti / tatkāritvasya ca pratyakṣānupalambhātmakānvayavyatirekagamyasya apratyakṣatve
            sayo'pi apratyakṣatvaprāptaḥ , nārthakriyākaraṇayogyatvaṃ tasya satyāsatyake niścayakāle
            duravadhāratvāt , sarvasya ca asya agrakāśamānatvena naraśṛṅgaprāyatvam , arthakriyāntaraparyeṣaṇe
            ca anavasthā , iti prakāśamānataiva anunmūkyamānatathocitavimarśaparispandā bhāvasya
            sattvam , sā ca bhedābhedavapuṣāṃ saṃbandhādīnāmasti , iti ---- nirāśaṅkameva satyatvameva
            eṣām , tathāpi yadi paro'nubadhnīyāt ---- iha lokaḥ prācuryeṇa arthakriyārthī tatkāriṇi
            satyatvaṃ vyavaharati , tat kiṃ saṃbandhādīnām asti iti , tadasya hṛdayam āśvāsyate
            , yadi na kupyasi tat sarvatraiva vyavahāre yatrāpi sphuṭā saṃbandhādidhīḥ na udeti
            eṣameva tatrāpi , iti saṃbandhādirūpatayā bhedābhedavān yo 'rthaḥ tenaiva athakriyā
            , na tu svātmamātraviśrāntena kācidapi kadācidapi arthakriyā , tathāhi sukhena smaryamāṇena
            abhilāṣaḥ , ityādi krameṇa sarvo vyavahāraḥ sukhābhāsaśca yo'nubhūtaḥ sa eva abhilaṣyate
            na tu anyo'nanubhūtaḥ , sa eva abhilaṣyate na tu anyo'nanubhūtaḥ , sa eva ca yadi
            prāpyate tadabhilaṣitaṃ prāptam iti tuṣyate yadi ca tat tadeva tarhi kim abhilaṣyate
            ---- prāptatvāt , atha atadeva tathāpi katham arthyate ---- ajñātatvāt , tasmāt etat
            evaṃ bhavati ---- yadi tadeva ca atadeva ca tadapi ca atadapi ca iti / evaṃ sukhasādhaneṣu
            vācyam / taduktam ācāryeṇaiva</p>
         
         
         
         
         
         <p>
            {iṣṭārthitāyāmiṣṭaṃ vā vimṛśyeteṣṭakāri vā /<br />
            na cāpyadṛṣṭamiṣṭaṃ dyaurapīṣṭā'dṛṣṭabhogabhūḥ //
            </p>
         
         
         <p>
            dṛṣṭaṃ ca saha dṛṣ.yaiva vinaṣṭamiti kārthitā /<br />
            draṣṭraikyena vibhṛṣṭaṃ tat ................................... //}
            </p>
         
         
         <p>ityādi / evaṃ ca ābhāsātmani asmin asaṃvedyamapi ābhāsāntaraṃ sāmānyasaṃbandharūpatayā
            anupraviṣṭam , anyathā na kathaṃcidvyavahāraḥ iti sakaladeśakāladaśāpuruṣopayogī yadi
            ayaṃ vyavahāro na satyaḥ tarhi na anyasya satyatvaṃ vidmaḥ ---- iti na atra bhrāntiḥ
            iti bhramitavyam / iti śivam //7// āditaḥ 104//</p>
         
         
         <p>iti śrīmadācāryotpaladevapādaviracitāyāmīśvarapratyabhijñāyāṃ śrīmadācāryābhinavaguptapādakṛtavimarśinyākhyaṭīkopetāyāṃ
            kriyādhikāre bhedābhedāvamarśanaṃ nāma dvitīyamāhnikam // 2 //</p>
         
         
         
         
         
         <p>kriyādhikāre tṛtīyamāhnikam /</p>
         
         
         <p id="Ipkv_1">
            {pramāṇāni pramāveśe svabalākramaṇakramāt /<br />
            yasya vaktrāvalokīni prameye taṃ stumaḥ śivam //
             <span class="ref">Ipkv_1</span></p>
         
         
         <p>evaṃ kriyāśaktivisphāranirūpaṇaprasaṅgena saṃbandhapuraḥsaraṃ sāmānyādīnāṃ tattvam
            upapāditam , adhunā tu saṃbandhatattvameva ekaghanatayā vyutpādanīyam / tacca dvividhameva
            paramārthataḥ jñāpyajñāpakatā kāryakāraṇatā ca , tatra pūrvasyāṃ mānameyabhāvādicintāspadabhūtāyāṃ
            sarvam uktacaraṃ vakṣyamāṇaṃ ca āyattaṃ ---- pramāṇādhīnā vastusiddhiḥ iti tatra tatra
            prasiddheḥ , evaṃ ca prakṛtasamarthanīyavastūpayogitayā svayaṃ ca saṃbandha rūpatayā
            avaśyavicāryāṃ mānādisthitiṃ nirūpayitum</p>
         
         
         <p>
            {idametādṛk ......................... / }
            </p>
         
         
         <p>ityādi ,</p>
         
         
         <p>
            {............................. īśādivyavahāraḥ pravartyate //}
            </p>
         
         
         <p>ityantaṃ ślokasaptadaśakena āhnikāntaramārabhyate / tatra ślokadvayena pramāṇatatphalasvarūpam
            , tataḥ prameyasya svarūpaṃ nirūpayituṃ pratyābhāsaṃ pramāṇasya vyāpāro na tu svalakṣaṇātmakavastvekaniṣṭhatāniyamena
            ---- iti darśayituṃ pratyavamarśabalena ābhāsavyavasthā , iti daśabhiḥ ślokaiḥ ucyate
            , tatprasaṃgāt mithyājñānasvarūpaṃ ślokena , prameyasvarūpasiddhiśca prakṛtamapi īśvaravādam
            ava;ambya ghaṭate ---- iti ślokena upadarśyate , sa ca eṣa sarvaḥ pramāṇatatphalaprameyādipravibhāgaḥ
            sati pramātari pradarśitarūpe , tato na tasya prameyatā yena atrāpi pramāṇavyāpārasaṃbhavaḥ
            , kevalaṃ vyavahāramātrasiddhiphalaṃ pramāṇam atra , iti ślokatrayeṇa ---- iti tātparyārthaḥ
            /</p>
         
         
         <p>yaduktam <span class="it">kriyāsaṃbandhādibuddhayo na bhrāntisvabhāvāḥ</span> iti , tadeva nirṇetuṃ pramāṇatatphalasvarūpaṃ tāvat prasiddhamanuvadati /</p>
         
         
         <p id="Ipk_2.3.1">
            idam etādṛgityevaṃ yad vaśād vyavatiṣṭhate /<br />
            vastu pramāṇaṃ tat so 'pi svābhāso 'bhinavodayaḥ //
             <span class="ref">Ipk_2,3.1</span></p>
         
         
         <p id="Ipk_2.3.2">
            so 'ntas tathāvimarśātmā deśakālādyabhedini /<br />
            ekābhidhānaviṣaye mitir vastuny abādhitā //
             <span class="ref">Ipk_2,3.2</span></p>
         
         
         <p>yasya vaśāt ---- sāmarthyāt , vastu <span class="it">nīlasukhādikaṃ</span> vyavatiṣṭhate ---- niyatāṃ prakāśamaryādāṃ na ativartate <span class="it">idamiti</span> svarūpeṇa <span class="it">etādṛk</span> iti ca viśeṣaṇabhūtanityatvānityatvādiyogena , talloke <span class="it">pramāṇam</span> iti sthitam , tacca vivecakena vicāryam ---- iha vastunaḥ svarūpaṃ svātmavaśenaiva
            na tāvat vyavatiṣṭhate ---- jaḍatvāt , mama nīlaṃ prakāśate caitrasya veti ca tadā
            kathamavabhāsaḥ , tasmāt anyavaśena vyavatiṣṭhate , anyo 'pi cet jaḍaḥ tat andhena
            andhasya hastādānam , tasmāt anyo'sau saṃvidāsmā , so 'pi yadi śuddho nirviśeṣo na
            tarhi nīlasyaiva vyavasthāhetuḥ bhavet ---- pītādāvapi tasya tathātvāt , tadasau nīloparakto
            nīlonmukho nīlaprakāśasvabhāva ityābhāsaḥ san nīlasya vyavasthāpakaḥ , tatprakāśasvabhāvataiva
            hi tadvyavasthāpakatā , sa ca nīlasya prakāśo yadi avyatiriktasya , tat pītasyāpi
            syāt ---- prakāśātmakacittattvatādātmyāviśeṣāt , tena vyatiriktīkṛtasya nīlasya sa
            prakāśaḥ / nīlaṃ ca ittham tato vyatirekābhāsayogyaṃ yadi so'pyā ---- bhāso mahataḥ
            prakāśāt vyatiricyate , mahāprakāśāvyatireke tasya tato nīlādeḥ vyatirekābhāvaprasaṃgāt
            , mahāprakāśācca na vyatirekaṃ kiṃcidapi sahate , iti nūnaṃ tena saṃkoca ātmani nirbhāsanīyaḥ
            , saṃvido vastūnāṃ ca saṃkocanaprāṇo nañartharūpo'sau śūnya ityucyate , saṃkocāvabhāsa
            eva ca māyīyapramātuḥ utthānam , ata ekayā sṛṣṭiśaktyā pramātṛpramāṇaprameyollāsaḥ
            pramārthataḥ , tena ---- śūnyadhīprāṇadehādyupādhyāśrayasvīkārātmakasaṃkocaparigrahasaṃkucitāt
            m-ayāpramātuḥ anantakālāntarmukhasaṃvedanarūpāt sa pramāṇābhimata ābhāso yāvat prameyonmukhatāsvabhāvaḥ
            tāvat prameyasya deśakālākārābhāsasaṃbhedavattvāt so 'pi tathaiva kṣaṇe anyānyarūpaḥ
            sraṣṭavyaḥ , taduktam <span class="it">abhinavodayaḥ</span> iti ---- abhinavaḥ ---- kṣaṇaparivāsamlānyāpi na kalaṅkitaḥ , tena <span class="it">navanavodaya</span> ityuktaṃ bhavati , so'pi yadi tathābhūto māyāpramātṛlagno na bhavet tato mama nīlāvabhāso
            yasya tasyaiva pītābhāso mama iti na syāt , asti ca idaṃ svasaṃvedanaṃ ---- yat sarvatra
            abādhyamānam , ityevaṃ svatvena ābhāsamāno ya ābhāso ---- navanavaprameyaunmukhyāt
            navanavodayaḥ sa pramāṇam yataḥ pramāṃ vidhatte / kāsau ? pramāṇaphalasvabhāvā iti
            cet , āha ---- sa eva bodharūpa ābhāso mitiḥ pramāṇaphalam iti saṃbandhaḥ / nanu evaṃ
            paryāyatvamuktaṃ bhavet na tu phalabhāvaḥ , āha ---- bāhyonmukhatayā prakāśarūpayā
            tatra tat pramāṇam , yā tu tasyaiva antarmukhātmā vimarśarūpatā prāk upapāditā tatsvabhāvena
            kevalaṃ viṣayadaśāsaṃkucitena sa eva bodhaḥ phalam , yathāhi <span class="it">yaḥ śūro'haṃ sa eva vijayī</span> iti ekaniṣṭhe śūratvavijayatve vivekavatā hetuphalabhāvena vyavasthāpyete , yato
            hi <span class="it">ahaṃ śūraḥ tato vijayī</span> iti / evaṃ yato nīlaprakāśaḥ tato <span class="it">nīlamidam</span> iti parāmarśa iti ekarūpatve 'pi hetuphalabhāvaḥ , yayoktaṃ</p>
         
         
         <p>
            {tadvaśāttadvyavasthānāt ................. /}
            </p>
         
         
         <p>iti / kiṃ ca iha vyāpārarūpameva phalaṃ vyāpāraśca vyāpriyamāṇāt vyāpāryamāṇāt vā
            ananyākāra eva siddhaḥ , iti ---- abhedaḥ pramāṇaphalayoḥ vimarśabalena ca yataḥ pramāṇaṃ
            vimarśaśca śabdajīvitaḥ śabdaśca ābhāsāntaraiḥ deśakālādirūpairanāmṛṣṭe ekatarivābhāsamātre
            pravartate ---- ghaṭa iti lohita iti , tato deśakālābhāsayoḥ svalakṣaṇatvārpaṇapravaṇayoḥ
            anāmiśraṇāt sāmānyāyamāne ābhāse pramāṇaṃ pravartate , <span class="it">ayam</span> ityapi hi avabhāsa ābhāsāntarānāmiśre puro'vasthite bhāvāvabhāsamātre , iti uktaṃ
            śrīmadācāryapādaireva ----</p>
         
         
         <p>
            {niyate 'pyayamityevaṃ parāmarśaḥ puraḥsthite /<br />
            sarvabhāvagatedantāsāmānyenaiva jāyate //}
            </p>
         
         
         <p>iti / tata ābhāsamātrameva vastu , svalakṣaṇaṃ tu tadābhāsasāmānādhikaraṇyābhāsarūpam
            ābhāsāntaram ekam anyadeva , tatra ca pṛthageva ca pramāṇaṃ , tatparaṃ miśrīkāreṣu
            teṣu ābhāseṣu gṛhītagrāhi na pramāṇam iti agre bhaviṣyati , adhyavasāyasya asmaduktanayena
            śabdaprāṇitasya pratyābhāsaviśrāntau tadapekṣamapi prāmāṇyaṃ vadatā pratyābhāsaniṣṭhameva
            prāmāṇyamupetyam , ityāstām , kimavāntareṇa / nanu yadi vimarśaḥ pramāṇavyāpāraḥ sa
            tarhi dvicandre 'pi asti ? maivam , sa hi saṃskārayogāt ātmānamabhimataprasiddhārthakriyāprāptiparyantamanubandhayan
            anunmūlitavṛttiḥ sthiraḥ san tathā bhavati , madhye punarunmūlanaṃ cet sahate na tarhi
            asau tathā vimarśaḥ , nāyaṃ vimarśaḥ pūrvamapi ---- ekena antarmukhena vapuṣā pūrvameva
            ---- tasya nirmūlanāt , svasaṃvit atra ca sākṣiṇī , tadaiva <span class="it">na idaṃ rajatam</span> iti vṛttapūrvasyaiva vimarśasya avimarśīkaraṇaṃ saṃvedyate /</p>
         
         
         <p>uktaṃ ca etat bādhavicāre , vakṣyate ca</p>
         
         
         <p>
            {rajataikavimarśa ........................... }
            </p>
         
         
         <p>ityatra , evaṃ sthite dvicandre 'pi yāvat parakutūhalasaṃpādanamarthakriyāsaṃmatam
            apūrvavastudarśanāya cikīrṣati tāvat avajñopahāsaśokādivivaśaḥ parajanavacanākarṇanena
            samunmūlyamānaṃ prācyaṃ <span class="it">dvicandro '; yam</span> iti parāmarśaṃ svasaṃvedanādeva abhimanyate / nanvevaṃ yatra arthakriyāṃ na anvicchati
            tatra kathaṃ bādhābādhavyavahāraḥ ? mā bhūt ---- kiṃ naḥ truṭitam pravṛttirhi na sarvatra
            pramāṇata eva , kiṃ tarhi kavana saṃśayata eva , arthapakṣādhikyāt arthitvatāratamyādapi
            vā kṛṣyādau saviṣānna bhojane niścitasaṃbhāvitadṛṣṭapratyavāye ca cauryādau pravṛttidarśanāt
            , tat arthitvātiśayaḥ lokasya pravṛttau nibandhanam , sa ca pravṛttaḥ kvacana anummūlitapramitikaḥ
            pramāṇatāṃ pratipadyate , kvacit anyathābhavan viparyayamiti / evam ājanma yato 'nena
            abhyasta ājanmaśatebhyo vā pramāṇāpramāṇavibhāgaḥ tato maṇirūpyādivat tatsvarūpam
            āpātamātra eva vilakṣaṇamīkṣate , asti hi tasya paramārthato vailakṣaṇyaṃ kāraṇabhedādikṛtam
            , tataśca yadārtiṃ parimitāṃ sahyām abhimanyate tata eva arthitāmahāgraheṇa yatra
            tatra na preryate tadā visaṃvādabhīruḥ niścitaprāmāṇyāt bodhāt adṛṣṭe dṛṣṭe'pi vā
            pravartamāno na visaṃvādyate , iti sa ---- prekṣāpūrvakārī bhaṇyate , tena laukilaṃ
            pramāṇasvarūpam anūditaṃ sāmānyasaṃbandhādijñāne'pi mohāt aprāmāṇyaśaṃkāṃ śamayitum
            , ata eva vibhāgaviśeṣalakṣaṇaparīkṣādibhiriha na āyāsito lokaḥ / yat yat abādhitasthairyam
            ata eva apratihatānuvṛttikaṃ vimarśaphalaṃ vidhatte tattad bodharūpaṃ bodhyaniṣṭhaṃ
            pramātṛsvarūpaviśrāntaṃ pramāṇam iti / tacca aindriyake bodhe sukhādisaṃvedane yogijñāne
            ca avivādameva , mukhyatayaiva prameyarūpe ābhāse sākṣāt viśrānteḥ / anumānajā tu
            pratītiḥ ābhāsāntarāt kāryarūpāt svabhāvabhūtāt vā ābhāsāntare pratipattiḥ , vastvantarasya
            ca tena sākaṃ kāryakāraṇabhāvaniyamaḥ sāmānādhikaraṇyaniyamaśca īśvaraniyatiśaktyupajīvana
            eva avadhāryo bhavati na anyathā / tena yāvati niyatirjñātā tāvati deśe kāle vā anumānaṃ
            pramāṇam / āgamastu nāmāntaraśabdanarūpo dṛḍhīya stamavimarśātmā citsvabhāvasya īśvarasya
            antaraṅga eva vyāpāraḥ pratyakṣāderapi jīvitakalpaḥ tena yat yathāmṛṣṭaṃ tat tathaiva
            yathā <span class="it">naitat viṣaṃ māṃ mārayati garuḍa eva aham</span> iti / tatra tu tathāvidhe śabdanātmani vimarśe ānukūlyaṃ yo bhajate śabdarāśiḥ so
            'pi pramāṇam , yathā ---- vedasiddhāntādiḥ , anyo'pi vā bauddhārhatāgamādiḥ , tena
            hi yat śabdanam utpātitaṃ <span class="it">jyotiṣṭomakārī ahaṃ svargaṃ gantā</span> iti <span class="it">dīkṣito 'ham apunarāvṛttibhāgī</span> iti , <span class="it">kāruṇiko 'haṃ buddhapadaṃ gantā</span> iti , <span class="it">gāḍhakleśasahiṣṇuraham arhatpadaṃ prapattā</span> iti , tatra na viparyaya udeti , tadā śvastasyaiva tatra anuṣṭhānayogyatvāt , anyasya
            tu dṛḍhapratipattirūpatvābhāvāt apramāṇameva tathāvimarśanātmakaṃ śabdanam / nanvevaṃ
            tadeva śāstraṃ <span class="it">kaṃcitprati pramāṇaṃ kaṃcitprati na</span> iti syāt , na caitadyuktam ---- <span class="it">apakṣapātitvātpramāṇasya</span> iti , atattvajño 'si pratītivṛttasya , tathāpi nopekṣyase , <span class="it">apakṣapāti pramāṇam</span> iti kaḥ asya vacanasya arthaḥ , kiṃ yat ekasya nīlajñānaṃ pratyakṣarūpaṃ tat kiṃ
            sarvasya nīlaṃ bhāsayati dhūmajñānaṃ vā agnim , <span class="it">tvaṃ prātarnidhimanena vidhinā landhāse</span> iti ca yaḥ siddhādeśa āgamaḥ sa kiṃ sarvānprati pramāṇam , atha kasyāpi kadācit kiṃcit
            , tathā ihāpi dṛḍhavimarśanarūpaṃ śabdanam ā ---- samantāt arthaṃ gamayati iti āgamasaṃjñakaṃ
            pramāṇaṃ sarvasya tāvat bhavati , tatra yathā mithyājñānasahāyatāṃ bhajamānam ālokendriyādikam
            apramāgatāsavivam apramāṇam , na ca etāvatā samyagjñānarūpasya pratyakṣasya kācit
            pakṣapātitā , tathā sa eva vyotiṣṭhomādiśabdaḥ śūdrāderadṛḍhavimarśātmani ata evāpramāṇe
            āgamābhāse sācivyaṃ vidadhadapi dṛḍhavimarśātmakasatyāgamarūpaśabdalakṣaṇapramāṇopayogitāyāṃ
            prāmāṇyaṃ bhajan na pallapātāpalṣapātadoṣapratikṣepayogyaḥ , sarva eva hi āgamo niyatādhilārideśakālasahakāryādiniyantritameva
            vimarśa vidhatte , vidhirūpo niṣedhātmā vā / tena <span class="it">prasiddhiḥ</span> iti śloke <span class="it">yatra yadā</span> ityuktam , tena ---- pratyakṣāgamau bādhakau anumānasya , iti tatrabhavadbhartṛhari
            -- nyāyabhāṣyakrṭprabhṛtayaḥ , tasmāt pramāṇalakṣaṇe jñāte sarvaṃ pramāṇasvarūpaṃ
            jñātaṃ bhavati kiṃ viśeṣalakṣaṇaiḥ , yastu avisaṃvādakatvaṃ tasya lakṣaṇam āha tenāpi
            <span class="it">prāpakatvaṃ pravartakatvaṃ pravṛttiyogyaśakyaprāptikavastūpadaśakatvaṃ</span> pramāṇalakṣaṇaṃ bruvatā na kiṃcit pramāṇābhimatabodhaviśrāntaṃ svarūm uktam , tacca
            anenaiva lakṣaṇena nirvāhyate tat nirvyūḍhaṃ bhavati , anyathā mukhabhaṅgamūrdhakampāṅgulīmoṭanādimātratattvaṃ
            tat , iti
            alaṃ vistareṇa //2//</p>
         
         
         <p>nanu ca <span class="it">ekābhidhānaviṣaye mitiḥ</span> iti yat uktam , tatra ---- ekamabhidhānaṃ bāhye svalakṣaṇa eva pravartate yadi ,
            tatkatham uktaṃ pratyābhāsaṃ pramāṇam , ābhāsamiśrīkaraṇābhāsastu svalakṣaṇam ityāśaṅkāṃ
            śamayan pramāṇasya yat prameyaṃ tat paramārthato nirūpayitum āha ----</p>
         
         
         <p id="Ipk_2.3.3">
            yathāruci yathārthitvaṃ yathāvyutpatti bhidyate /<br />
            ābhāso 'py artha ekasminn anusaṃdhānasādhite //
             <span class="ref">Ipk_2,3.3</span></p>
         
         
         <p>yadyapi ghaṭa iti bahiḥ paridṛṣṭa eko 'rthaḥ tathāpi tāvāneva asau na , api tu pṛthaṅnirbhavyamānatāmapi
            sahate , tathāhi ---- svatantraṃ vā vivecanam arthitvānusāreṇa vā pūrvaprasiddhyupajīvanena
            vā , tatra tridhāpi vivecane kriyamāṇe pṛthageva bhānti ābhāsāḥ , nanvevaṃ cet kathamekaṃ
            svalakṣaṇam ? ucyate ---- teṣāṃ pṛthak bhāsamānānāmapi ābhāsānāṃ yo vimarśaḥ anuprāṇitabhūtaḥ
            sa kadācit pratyābhāsameva viśrāmyati , tadā parāparasāmānyagrahaṇam , kadācit punaḥ
            guṇapradhānatāpādanena <span class="it">atra idam ittham</span> iti miśraṇāprāṇo vimarśaḥ tadā tadekaṃ svalakṣaṇam / apiḥ bhinnakamaḥ anusandhānena
            miśratāvimarśena sādhito ya eko 'rthaḥ svalakṣaṇātmā tanna ekasminnapi sati ruci ----
            svātantryam , arthitvam ---- arthakriyābhilāṣaparavaśatām , vyutpattiṃ ---- vṛddhavyavahāraśaraṇatāṃ
            ca anatikramya bhidyata eva ābhāsaḥ //3//</p>
         
         
         <p>ka yathā iti nidarśayitum āha ----</p>
         
         
         <p id="Ipk_2.3.4">
            dīrghavṛttordhvapuruṣadhūmacāndanatādibhiḥ /<br />
            yathābhāsā vibhidyante deśakālāvibhedinaḥ //
             <span class="ref">Ipk_2,3.4</span></p>
         
         
         <p id="Ipk_2.3.5">
            tathaiva sadghaṭadravyakāñcanojjvalatādayaḥ /<br />
            ābhāsabhedā bhinnārthakāriṇaste padaṃ dhvaneḥ //
             <span class="ref">Ipk_2,3.5</span></p>
         
         
         <p>iha tāvat ekasminnapi cetanatayā prasiddhe puruṣasvalakṣaṇe vitatadeśavyāpitāṃ dīrghatāmeva
            kadācit vimṛśati , yā tarūṇāmapi asti , niḥsaṃdhibandhanarūpatāṃ vā vṛttatāṃ yā śilānāmapi
            saṃbhavinī , ūrdhvadigākramaṇarūpāṃ vā ūrdhvatāṃ yā sthāṇorapi saṃbandhinī , gamanāgamanādisvatantrabhāvayogyatārūpaṃ
            vā puruṣatvaṃ yad anyapuruṣasādhāraṇam / tathā hi ---- svatantrayā vā icchayāṃ rucirūpayā
            yāvadevaṃ kuryāt yathouktam</p>
         
         
         <p>
            {yā ta vyākṣepasāratvāccetasaḥ svarasodgatā /}
            </p>
         
         
         <p>iti / vitatadeśavyāpina eva vā arthān tirodhilakṣaṇām arthakriyām arthayamāno vibhajet
            , evaṃ vyavahāre vṛddhaiḥ kīdṛk dīrghaṃ nāma gīyate iti vyutpitsamāno vyutpādayitumicchuḥ
            vā vibhāgaṃ kuryāt / ityevaṃ tatra ābhāsānāṃ bhedaḥ / ekasvalakṣaṇaṃ tu ---- ekasmin
            deśābhāse kālābhāse ca viśrānteḥ , deśakālābhāsāveva hi sāmānyarūpatāprayojakavyāpitvanityatvakhaṇḍanāvidhānasavidhavṛttī
            viśeṣarūpatāṃ vitarataḥ / evaṃ puruṣatvavat anye 'pi brāhmaṇādyābhāsā api nirūpyāḥ
            , evam atra tāvat prasiddhatara ābhāsabhedo ---- jaḍājaḍasādhāraṇabahutaradharmāspadatvāt
            , anena nidarśanena dhūme'pi dhūmatvacāndanatvaśrīkhaṇḍacandanotthitatvādayaḥ prasiddhā
            ābhāsabhedā vibhajanīyāḥ / prasiddhena dṛṣṭāntena aprasiddhabhāgo 'pi yo ghaṭaḥ tatrāpi
            ābhāsabhāgabhedo bhavati , tathāhi kiṃcidapi atra nāsti iti hṛdbhaṅgamiva āpadyamāno
            ghaṭaṃ paśyan <span class="it">asti idam</span> iti sattvābhāsameva paśyati , aparān ābhāsān nāmnāpi tu nādriyate , tathā udakāharaṇārthī
            ghaṭābhāsam , svatantranayanānayanayogyavastvarthī dravyābhāsam , mūlyādyarthī kāñcanāvabhāsam
            , hṛdyatārthī aujjvalyābhāsam , ādigrahaṇāt dṛḍhatarabhāvārthī dārḍhyābhāsam iti draṣṭavyam
            , evaṃ rucivyutpattyorapi yojanīyam / evam ete ābhāsabhedā eva vastu ābhāsamānatāsāratvāt
            vastutāyāḥ / yo 'pi ābhāsasya prāṇabhūto vimarśaḥ so'pi pratyābhāsameva , śabdasya
            abhijalpātmano bodhajīvitaprakhyasya pratyābhāsameva viśrānteḥ , sat ghaṭo lohitaḥ
            ityādi / arthakriyākāritvamapi anvayavyatirekābhyāṃ pratyābhāsameva niyataṃ ---- sadābhāsena
            hṛdbhaṅgaparihāramātrasya saṃpādanāt , tatra ābhāsāntarasya yā apekṣā sā agnyābhāsena
            arthakriyāyāṃ sādhyāyāṃ pātrābhāsasya iva tadābhāsanāntarīyakatvena ābhāsāntarasyāpi
            niyatasya apekṣaṇāt / evaṃ yena yena mukhena artho vicāryate tena tena ābhāsamātrātmaiva
            tathaiva pratibhāsanāt vimarśanāt arthakriyākaraṇācca iti siddham / evaṃ prasiddhataraprasiddhāprasiddhatvātiśayena
            eko'pi arthogranthakāreṇa traidhaṃ nirūpito <span class="it">dīrghavṛtteti dhūmeti saddhaṭeti</span> //5//</p>
         
         
         <p>nanu evaṃ pratyābhāsameva vastutve eko ghaṭātmā na vastu syāt ityāśaṃkyāha</p>
         
         
         <p id="Ipk_2.3.6">
            ābhāsabhedādvastūnāṃ niyatārthakriyā punaḥ /<br />
            sāmānādhikaraṇyena pratibhāsādabhedinām //
             <span class="ref">Ipk_2,3.6</span></p>
         
         
         <p>ābhāsānāṃ miśraṃ yadrūpaṃ tatra avaśyaṃ kaścidābhāsaḥ pradhānatvena anyābhāsānāṃ viśrāntipadīkāryaḥ
            sa teṣāṃ samānamadhikaraṇam , tena saha yasteṣāṃ saṃbandhaḥ tat sāmānādhikaraṇyam
            , tena upalakṣito yaḥ pratibhāsaḥ ---- arthonmukhaḥ prakāśaḥ tadanuprāṇakaśca napadātmā
            parāmarśaḥ ---- tasya sarvasya ekābhāsaviśrāntatāniyamāt , tasmāt taṃ sāmānādhikaraṇyābhāsaṃ
            samanughrāṇayati yo vākyātmā vākyārthaparāmarśarūpo vimarśaḥ ---- iha idānīṃ eṣa ghaṭo'sti
            ityevaṃrūpaḥ tato hetoḥ ye abhedina ekasvalakṣaṇatām prāptā na ca svarūpabhedam ujjhantaḥ
            teṣām anyā viśiṣṭā samuditā arthakriyā / ābhāsavimarśabhede punaranyā niyatā ekaikamātrarūpā
            ābhāsapratibhāsaśabdābhyāṃ sūtre vimarśo'pi ākṣipto mantavyaḥ / punaḥ śabdo viśeṣadyotakaḥ
            kākākṣivat ubhayatra yojyaḥ / bahuvacanena aikye'pi svarūpabhedāparityāga uktaḥ ,
            tatra ca aikyāvabhāse paratantraṃ sat pṛthaktvaṃ yadā ābhāsānāṃ tadā samānarūpavyaktyuparañjakatvena
            pāramārthikaṃ sāmānyarūpatvam , ghaṭābhāsasya tu śuddhasya svatantraparāmarśe yogyatāmātreṇa
            sāmānyarūpatā na vastuto ---- dravyādanyo hi sarvaḥ padārthaḥ paratantratāsāraḥ ,
            evam eko'pi ghaṭātmā ca ityapi satyameva ---- ābhāsavimarśārthakriyābalena tathā vyavasthāpanāt
            iti //6//</p>
         
         
         <p>nanu ekenaiva arthakriyā na tatra , api tu ābhāsasamudāyāt arthakriyāsamudāyaḥ , ābhāsāśca
            bhinnā api yadi ekām arthakriyāṃ kartuṃ miśrībhavanti , tadā kasteṣām iyattāvadhiḥ
            iti codyam apavadati /</p>
         
         
         <p id="Ipk_2.3.7">
            pṛthagdīpaprakāśānāṃ srotasāṃ sāgare yathā /<br />
            aviruddhāvabhāsānām ekakāryā tathaikyadhīḥ //
             <span class="ref">Ipk_2,3.7</span></p>
         
         
         <p>pṛthak vatinyo yāḥ pradīpasya prabhāḥ sūkṣmatamāvalokanasāmarthyādhānalakṣaṇāṃ yām
            arthakriyāṃ na kṛtavatyaḥ tāmeva ekabhavanābhyantaraṃ saṃmūrchitātmāno vidadhate ,
            na tatra arthakriyāṇāṃ samudāyo 7sti / sāgarapatitāni ca srātāṃsi bahutarataraṅgāraṃbhārthakriyākārīṇi
            / tadvat ghaṭaḥ kāñcano lohitaḥ tato'yaṃ śivaliṅgaśiromārjanocitasalilāharaṇārthakriyocito
            dṛṣṭamātra eva tīvraprītilakṣaṇārthakriyākārī ; iti siddhamevārthakriyākāritvam /
            yat punarābhāsānāṃ miśraṇe kā sīmā iti ? tatra ucyate ---- yeṣām avirodhaḥ ta eva
            ābhāsā miśrībhavanti , nahi rūpābhāso mārutābhāsena miśrībhavati ---- virodhāt , so'pi
            ca niyatiśaktyutthāpitaḥ / pṛthak ye dīpaprakāśāḥ teṣāṃ saṃbandhi yadekaṃ sāgare srotasāṃ
            ca yadekaṃ vastu tena kāryā yathā aikyadhīḥ tathā aviruddhā ye avabhāsā ghaṭalohitakāñcanādayaḥ
            teṣāṃ saṃbandhi tadekaṃ svalakṣaṇaṃ tatkāryā aikyadhīriti saṃbandhaḥ . aikyadhiyā
            ---- pratibhāso vimarśo 'rthakriyā ca iti svīkṛtam //7//</p>
         
         
         <p>nanvevaṃ pratyābhāsaṃ pramāṇasya viśrāntatvāt agnyābhāse agnijñānaṃ pramāṇaṃ dhūmajñānaṃ
            ca dhūmābhāsamātre kāryakāraṇabhāvāvabhāso 'pi tāvanmātre , tataśca dhūmābhāso'pi
            agnyābhāsaṃ vyabhicaret ityādi bahutaropaplavaprasaṃgaḥ iti śaṃkām apohitum āha</p>
         
         
         <p id="Ipk_2.3.8">
            tatrāviśiṣṭe vahnyādau kāryakāraṇatoṣṇatā /<br />
            tattacchabdārthatādyātmā pramāṇād ekato mataḥ //
             <span class="ref">Ipk_2,3.8</span></p>
         
         
         <p>tatreti ---- pratyābhāsaṃ pramāṇaṃ viśrāmyati , ityasminnapi pakṣe na kaścit doṣaḥ
            , tathāhi ---- aviśiṣṭo yadyapi bahnyābhāso deśakālābhāsapramukhaiḥ ābhāsaiḥ asaṃkīrṇatvena
            sāmānyamātrarūpatvāt tathāpi sa evābhāso yāvadbhirābhāsairavinābhūto bhagavatyā niyatiśaktyā
            niyamitaḥ tāvato 'vabhāsān svīkṛtyaiva pramāṇakṛtāṃ niścayapadavīm avatarati / tataśca
            bahnyābhāsa indhanakāryatvābhāsena dhūmakāraṇatābhāsena uṣṇasvabhāvatābhāsena ca svābhāvikāvyabhicaritaniyamaḥ
            pratīyamāno viśvatraiva sarvadaiva ca tathā pratīto bhavati ---- ekatvāt tasya / asvābhāviko
            'pi yaḥ svabhāvaḥ puruṣakṛtasamayādimukhaprekṣī , tadyathā ---- agniśabdavācyatvaṃ
            ghaṭapratipattikāritvamityevamādiḥ , so'pi ekapratyakṣādevaniścīyate , tasya hi pramātuḥ
            kṛtrimeṇa itareṇa vā rūpeṇa ābhāsāntaranāntarīyakatayā asau bahnyābhāsaḥ saṃviditaḥ
            sarvadeśakālagataḥ tathā saṃviditaḥ , iti tatra kiṃ pramāṇāntareṇa / tasya yathecchaṃ
            puruṣasamayena niyujyamānasya śabdasya artho 'yaṃ jvaladbhāsvarākāra ābhāsa ityanena
            niyatiśaktireva sarvatra śaraṇam iti piśunayati / etaduktaṃ bhavati ---- yatkiṃcit
            kṛtrimam itaradvā bhāvābhāsasya ābhāsāntareṇa nāntarīyakatayā pratibhāti tatra niyatiśaktimātrameva
            paraṃ vijṛmbhate / tattu niyatirūpaṃ pūrvāparavitatakālam ---- indhanakāryatve dhūmakāraṇatve
            uṣṇasvabhāvatve ca ābhāsamāne , anaticirakālaṃ tu bahnyādiśabdavācyatāvabhāsādāviti
            viśeṣaḥ / tataśca niyatiśaktyupajīvanena dhūmābhāso 'pi agnyābhāsāvyabhicārī iti na
            kaścit viplavaḥ / kāryatā kāraṇatā uṣṇatā ca tasya tasya śabdasyārthatā tattacchabdā
            bhidheyatā , ādigrahaṇāt ---- gandharasaśūnyatā ūrdhvadiksaṃyogitā jalavirodhitā ca
            , ityevaṃbhūto ya ātmā svabhāvo vahnyādau sa ekasmādeva pramāṇāt mataḥ ---- saṃvidita
            iti yāvat / avicchedaḥ iti kāvye ayaṃ samayo , na granthe dvitīyatṛtīyapādayoḥ sāmastye
            'pi adoṣaḥ / pṛthagbhāvapratyayaprayogo vastvantarāpekṣānapekṣātaḥ kṛtakatvākṛtakatvābhyāṃ
            vargabhedaṃ sūcayitum //8//</p>
         
         
         <p>evaṃ bhāvasvabhāvavyavasthāpanaṃ pratyābhāsaviśrāntena ekena pramāṇena kriyate , teṣāmapi
            ābhāsānāṃ yathocitaṃ yadanyonyanāntarīyakatvaṃ tat ekena saṃvedanarūpeṇa tadanekapramitābhāsaviṣayapūrvapravṛttasaṃvedanakalāpānuprāṇakāntarmukhasvarūpeṇa
            niścīyate , tacca aikyābhāsamātre anusaṃdhānarūpaṃ pramāṇam , anusandhīyamāneṣu tu
            ābhāseṣu gṛhītagrāhitvāt apramāṇam , tatra tu pratyekaṃ prācyameva pramāṇam / bhāvasvabhāvavyavasthāpanātmakamānasapravṛttyatiriktakāyapravṛttyupayogastu
            yathā pramāṇaviṣayaḥ taṃ prakāraṃ darśayitum āha</p>
         
         
         
         
         
         <p id="Ipk_2.3.9">
            sā tu deśādikādhyakṣāntarabhinne svalakṣaṇe /<br />
            tātkālikī pravṛttiḥ syād arthinaḥ ................................ //
             <span class="ref">Ipk_2,3.9</span></p>
         
         
         <p>bāhyā tāvat arthakriyā svalakṣaṇataḥ svālakṣaṇye ca deśakālābhāsayojanasyaiva antaraṅgatvam
            tatrāpi ca viśeṣarūpatāpi parāmarśa vinā na kiṃcit , parāmarśadvāreṇa tu pramātari
            viśrāmyantī pramātuḥ saṃvedanaikarūpasya deśakālāyogena aikyāt abhyujjhatyeva viśeṣarūpatām
            , iti sarvatra advayaṃ paramārthataḥ , tathāpi tu yā viśeṣarūpatā bhāti tasyāṃ parameśvarasvātantryameva
            nimittaṃ yat , tat māyāśaktirityucyate / tatra viśeṣasādhyārthakriyāviśeṣeṇa yo'rthī
            tasya yā svalakṣaṇe tasmin viśeṣarūpe arthe tatkālabhāvinī vāṅmanaḥ kāyapravṛttiḥ
            sā deśe , ādigrahaṇāt kāle svarūpāntare tadanusandhānādau ca yāni adhyakṣāntarāṇi
            bahūni pratyakṣāṇi teṣāṃ bhinne bhede nimitte sati bhavati , na anyathā / naikaikataḥ
            pramāṇāt sā pravṛttiḥ api tu pramāṇasamūhādeva / samūhatā ca parasya na upapannā ,
            asmākaṃ tu ekasvasaṃvedanaviśrāntimayī sā budhyate , iti uktaṃ prāk</p>
         
         
         <p>
            {na cedantaḥ kṛtā ..................... / }(Ipk 2,3.7)
            </p>
         
         
         <p>ityatra / iyameva ca sā pramāṇānāṃ yojanā , yojikā ca yuktirityucyate / gandhadravyādiyuktivat
            / evaṃ pratyakṣasamūhādeva pravṛttiriti tātparyam / deśādikeṣvadhyakṣeṣvapi deśābhāsādiyojanāyāmapi
            , antaḥ ---- pramātari abhinnaṃ yat svalakṣaṇaṃ tatra iti vā saṃgatiḥ / deśādikairadhyakṣāntaraiḥ
            pratyakṣībhūtairābhāsāntarairbhinne svalakṣaṇe nimitte sati pravṛttiḥ , iti vā yojanā
            / atrāpi prameyavahutvanirūpaṇadiśā tadanuyāyitvena abhidhīyamānaḥ pramāṇasamūho nimittatvena
            ukto bhavati /</p>
         
         
         <p>nanu kiṃ prāttyakṣyāmeva pravṛttau pramāṇasamūha upayogī ? netyāha</p>
         
         
         <p><span class="bold">...................................................... apyanumānataḥ // Ipk_2,3.9
               //</span></p>
         
         
         <p>na kevala pratyakṣataḥ pravṛttiḥ deśādikādhyakṣāntarabhedarūpapramāṇasamūhanimittā
            yāvat anumānato 'pi tathaiva / dhūmābhāsamātre agnyābhāsamātre dhūmasyāgnyābhāsāvyabhicāritve
            parvatābhāse ca yāni pratyakṣāntarāṇi yacca tadgṛhītātirikte ayogavyavacchede <span class="it">agniratra</span> ityevaṃbhūte pṛthak anumānaṃ pramāṇam tatsamūhādeva arthinaḥ tātkālikī pravṛttiḥ
            iti saṃbandhaḥ //9//</p>
         
         
         <p>evaṃ vimarśabalādeva bhedābhedavyavasthā , tadeva hi parameśvarasya saṃvedanātmanaḥ
            śivanāthasya svātantryaśaktivijṛmbhitam ; tataśca paraiḥ yat ucyate <span class="it">dūrāntikādau arthasya abhedaḥ</span> iti tadapi uappadyate , na tu anyathā kathaṃcit , ---- iti nirūpyate /</p>
         
         
         <p id="Ipk_2.3.10">
            dūrāntikatayārthānāṃ parokṣādhyakṣatātmanā /<br />
            bāhyāntaratayā doṣairvyañjakasyānyathāpi vā //
             <span class="ref">Ipk_2,3.10</span></p>
         
         
         <p id="Ipk_2.3.11">
            bhinnāvabhāsacchāyānāmapi mukhyāvabhāsataḥ /<br />
            ekapratyavamarśākhyādekatvamanivāritam //
             <span class="ref">Ipk_2,3.11</span></p>
         
         
         <p>pratibhāsamātreṇa vyavasthāṃ kurvataḥ kathaṃ dūrādūrayorvastunorabhedaḥ , pratibhāsasya
            sakalāsakalāvṛtānāvṛtāditayā yathākathaṃcidapi bhedāt ? nanuvimarśe'pi pratyābhāsaṃ
            tathaiva bhinnatā , ? satyam , tathāpi tu paro yo vimarśaḥ sa evāyaṃ padārthaḥ iti
            ekapratyavamarśarūpaḥ , tena prāṇitakalpena ā samantāt khyānaṃ prathanaṃ yasya mukhyāvabhāsasya
            ekarūpabhāvābhāsasya , ekapratyavamarśe taducito 'pi hi astyekāvabhāsaḥ , ābhāsavimarśayoranyonyabhaviyogāt
            / tasmāt mukhyāvabhāsādekatvamapratihatamāste / yadevānumitaṃ tadeva dṛṣṭam , ----
            ityatra pratyakṣaparokṣatārūpeṇātmanā svabhāvena bhinnā avabhāvacchāyā amukhyo'vabhāso
            yeṣāṃ teṣām ekatvaṃ mukhyāvabhāsata ekapratyavamarśānuprāṇitāt , ---- iti saṃgatiḥ
            / bāhyāntaratayā bhināvabhāsānāmaikyaṃ yathā yadeva dṛṣṭaṃ tadevāntarahamullikhāmi
            , ---- iti / vyañjakānāṃ dīpālokādīnāṃ doṣairbhonnāvabhāsānām aikyam , yadeva raktotpalaṃ
            dīpena nīlaṃ dṛṣṭaṃ tadeva sūryāṃśubhirlohitaṃ paśyāmi , iti / anyenāpi prakāreṇa
            indriyāpāṭavādinā ekapārśvasaṃmukhatvādinā vā yeṣāmavabhāsacchāyā bhinnā , teṣāmapi
            mukhyapratyavamarśānuvartyavabhāsasvarūpabalāt aikyameva , ---- iti sthitam //10////11//</p>
         
         
         <p>nanu dūrādūrādāvastu sa evārthaḥ pramātradhyavasitārthakriyāṃśe tathaivopayogāt ,
            vāhyāntaratvādau katham , āntarasyārthakriyāyāṃ pramātradhyavasitāyāmanuyogāt ----
            iti bhrāntiṃ bhaṅktumāha</p>
         
         
         <p id="Ipk_2.3.12">
            arthakriyāpi sahajā nārthānāmīśvarecchayā /<br />
            niyatā sā hi tenāsyā nākriyāto'nyatā bhavet //
             <span class="ref">Ipk_2,3.12</span></p>
         
         
         <p>iha {kāryakaraṇatā}(Ipk 2,3.8) ityatra svarūpamivārthakriyāpi yā madhye gaṇitā , sā
            sahajārthasvarūpabhūtā na bhavati , tatkāritvaṃ hi yasmāt īśvarecchayā niyataṃ bhavane
            cābhavane ca / yato naiṣā svarūpaṃ tena tasyā akaraṇāt hetorbhāvasyānyatvaṃ nāśaṅkanīyaṃ
            svarūpabhedāt hi saṃbhāvyetānyatvaṃ , na ca svarūpam arthakriyākāritvam , ---- ityuktaṃ
            vakṣyate ca bahuśaḥ / svarūpaṃ ca pratyavamarśavalādekameva bāhyāntarādāvapi , iti
            //12//</p>
         
         
         <p>nanu vimarśabalādeva yadi vastūnāṃ bhedābhedavyavasthā tarhi idānīṃ trijagati nivṛttā
            bhrāntisaṃkathāḥ , śuktikāyāmapi satyarajatataiva āpatati <span class="it">idaṃ rajatam</span> iti vimṛśyamānatvāt , tataśca bhrāntyabhāve bādhānupapatteḥ kimarthamuktaṃ {mitirvastunyavādhitā}(Ipk
            2,3.2) iti / vyabhicārābhāve hi <span class="it">avādhitā</span> ityasya viśeṣaṇasya vyavacchedyaṃ na labhyate , ityāśaṅkāṃ nirasyati</p>
         
         
         <p id="Ipk_2.3.13">
            rajataikavimarśe 'pi śuktau na rajatasthitiḥ /<br />
            upādhideśāsaṃvādād dvicandre 'pi nabho 'nyathā //
             <span class="ref">Ipk_2,3.13</span></p>
         
         
         <p><span class="it">idaṃ rajataṃ sthiraṃ sarvapramātṛsādhāraṇam arthakriyāyogyam</span> iti idamaṃśe rajatādyaṃśeṣu tatsaṃmelanāṃśe ca ābhāsavimarśanabalāt na tāvat kiṃcit
            mithyātvam / kiṃtu uttarakālaṃ yo bhaviṣyati vimarśo <span class="it">nedaṃ rajataṃ vastu sthiraṃ pramātrantaragamyamabhimatakāryakāri</span> iti tadvimarśavimarśanīyam yat tatpūrvavimarśakālasamucitameva rūpaṃ tat tasmin pūrvavimarśakāle
            naivāmṛśyate , bhāvyaṃ ca tenāmarśanīyena / tatraiva kāle <span class="it">nedaṃ rajataṃ abhūt</span> iti hi uttaraḥ parāmarśo na tu uditapratyastamitāyāṃ śatahradāyāmiva idānīmeva <span class="it">idaṃ na</span> iti vimarśaḥ ; tato yāvatā pūrṇena rūpeṇa prakhyātavyaṃ vimarśaparyantaṃ tāvat na
            prakhyāti , ityapūrṇakhyātirūpā akhyātireva bhrāntitattvam / tadvaśena hyasadviparītānirvācyādikhyātayo'pi
            ucyantām /</p>
         
         
         <p>nanu satyarūpyajñānamapi apūrṇakhyātiḥ / tatastarhi kim ? / idam , ataḥ sarvaṃ bhrāntiḥ
            , ---- ityāgacchet / diṣṭyā dṛṣṭirunmīliṣyati āyuṣmataḥ , māyāpadaṃ hi sarvaṃ bhrāntiḥ
            , tatrāpi tu svapne svapna iva gaṇḍe sphoṭa iva apareyaṃ bhrāntirucyate , anuvṛttyucitasyāpi
            vimarśasyāshtairyāt / ataśca pṛthak idantādyābhāseṣu na kācana bhrāntiḥ , mekanāṃśe
            tu vimarśānuvṛttinirmūlanaṃ vimarśodayakālādeva ārabhya bādhakena kriyate , iti tatraiva
            bhrāntibhāvaḥ , ---- iti siddham / rajatasya śuktikayā saha yadyapi eko vimarśaḥ tathāpi
            śuktau rajatasya jñānena yā dattā sthitiḥ <span class="it">idaṃ rajatam</span> iti , sā na , yata upādhirūpo yo deśaḥ <span class="it">atra rajatam</span> iti rajatacchāyām ātmanoparañjayan śuktideśaḥ , tasyāsaṃvādāt , samyagvimarśānuvṛttyābhāsanaṃ
            saṃvādanam <span class="it">vadiḥ</span> atra bhāsanaviṣayaḥ , tasyābhāvāt kāraṇāt /</p>
         
         
         <p>nanvevaṃ bhavatu śuktikārajate , dvicandrajñāne tu <span class="it">dvau candrau</span> ityābhāse śuktikayeva melanaṃ na kenacitsākamābhāsate yatra bādhaḥ syāt , ekābhāsāṃśe
            ca na bādhaḥ , ---- ityuktaṃ bhavataiva / ka etadāha --- melanaṃ na kenacitsaha iti
            / evaṃ hi sati svālakṣaṇyena niyatadeśakālatayā kathamābhāsaḥ , ? taddeśakālābhyāṃ
            saha tatrāpi asti melanābhāso yadvimarśo'nuvivṛtsurnirudhyate , dvitvābhāsacandrābhāsayorapi
            melanābhāse vimarśānuvṛttivyāvartanaṃ vācyam / tadetadāha --- dvirūpe candre'pi ,
            na kevalaṃ rajata eva / <span class="it">nabhaḥ</span> iti deśaviśeṣaḥ kaścit / <span class="it">anyathā</span> iti dvicandrāvaruddho yovimṛṣṭaḥ sa na tathā , ---- iti bādhakena unmūlitaprācyavimarśānuvṛttikaḥ
            kriyate , ---- iti / evamābhāsastanmelanaṃ ca niyamānuprāṇitam ---- ityetāvadeva prameyam
            / etānyeva āgame tattvāni vakṣyante / vastu tattvaṃ prameyam ---- iti paryāyāḥ / tathā
            ca kāṭhinyābhāsa iti pṛthivī , lohitābhāsa iti rūpaṃ tejaśca , melanābhāso rajaḥ ,
            saṃniveśastu niyatirūpaḥ , niyatirhi niyamaḥ , sa ca abhāvaprāṇaḥ , abhāvasphuraṇameva
            ca pṛthivyābhāsasya vicitratayā cakāsat pṛthubudhnodarākāratā , bhedābhāsaśca māyā
            , tatpṛṣṭhe satyaprakāśābhāsaśca śivatattvam, ---- ityāstāṃ tāvat / agre bhaviṣyati
            etat / sarvathā tāvadatra prameye bhagavata eva bhedane ca abhedane ca svātantryaṃ
            ghaṭagatābhāsabhedābhedadṛṣṭireva ca paramārthādvayadṛṣṭipraveśe upāyaḥ samavalamvanīyaḥ
            , na tu vyavahāro'pi ayaṃ parameśvarasvarūpānupraveśavirodhī , iti pratipāditam //13//</p>
         
         
         <p>etadeva sphuṭayan sakalaprameyasiddhiḥ parameśvara eva āyattā , iti nirūpayati /</p>
         
         
         <p id="Ipk_2.3.14">
            guṇaiḥ śabdādibhirbhedo jātyādibhirabhinnatā /<br />
            bhāvānāmitthamekatra pramātaryupapadyate //
             <span class="ref">Ipk_2,3.14</span></p>
         
         
         <p>iha anuvṛttaṃ vyāvṛttaṃ ca cakāsadvastu katareṇa vapuṣā na satyamucyatām ubhayatrāpi
            bādhakābhāvāt , satyato hi yadi bādhaka eva ekatarasya syāt tattadudaye sa eva bhāgaḥ
            punarunmajjanasahiṣṇutārahito vidyudvilāyaṃ vilīyeta ; na caivam , ata eva bhedābhedayorvirodhaṃ
            duḥsamarthamabhimanyamānairekairavidyātvena anirvācyatvam , aparaiśca ābhāsalagnatayā
            sāṃvṛtatvam abhidadhadbhiḥ ātmā paraśca vañcitaḥ / saṃvedanaviśrāntaṃ tu dvayamapi
            bhāti saṃvedanasya svātantryaāt / sarvasya hi tiraśco'pi etat svasaṃvedanasiddhaṃ
            ---- yat saṃvidantarviśrāntamekatāmāpādyamānaṃ jalajvalanamapi aviruddham , tata eva
            uktam</p>
         
         
         <p>
            {ata eva yathābhīṣṭasamukkekhā .......................... }(Ipk 1,6.11)
            </p>
         
         
         <p>iti / ataśca guṇairupādhirūpairupādhitayā vivakṣitaiḥ śabdādibhirvā daṇḍādibhirapi
            vā yo bhedaḥ , jātivaśāt sādṛśyāt bhedāgrahaṇādvā , yaśca abhedo bhāvānām itthamityuktanītyā
            {kriyāsaṃbandha}(2,2.1) ityataḥ prabhṛti nirūpitaḥ , sa ekatrapramātari sakalapramāpramāṇasaṃyojanaviyojanādivicitrāsaṃkhyakṛtyaprapañcocitasvātantrye
            bhagavatyasmadīyahṛdayaikāntaśāyini śivaśabdavyapadeśye sati upapadyate , nānyathā
            / viśeṣaṇānyeva ca bhedakāni ---- iti kimantyairanyairviśeṣaiḥ ayaṃ sa paramāṇurya
            etaddeśādiviśiṣṭaghaṭārambhaṇakālasthitapaścāttanasaṃghaṭitadvyaṇukārambhakāle pūrvaṃ
            militaḥ / ayaṃ sa ātmā , yaḥ purā svargasadane surayoṣitamimāmitthaṃ parirabdhavān
            , ---- iti iyataiva yogisarvajñādīnāṃ siddhaḥ paramāṇvātmādiṣu bhedāvabhāsaḥ , ----
            ityalamavāntareṇa / siddhaṃ tāvat bhedābhedarūpaṃ prameyatattvam ekapramātṛviśrāntyā
            niḥśaṅkatāṃ śrayati , iti //14//</p>
         
         
         <p>nanvevaṃbhūto yadyayaṃ pramātā tatrava tarhi pramāṇopanyāse prayatanīyaṃ na prameye
            , yadāha <span class="it">pradhāne hi yatnaḥ phalavān</span> iti / tadetadāśaṅkya prathamopakṣiptameva prameyaṃ smārayatyācāryaḥ / tathā hi /</p>
         
         
         <p>
            {ajaḍātmā miṣedhaṃ vā siddhiṃ vā vidadhīta kaḥ /}(Ipk 1,1.2)
            </p>
         
         
         <p>iti / yadvastu tadevedānīṃ jñāte pramāṇasvarūpe parameśvarasvarūpe ca nirvāhaṇārham
            , evaṃ bhūtaṃ hi pramāṇaṃ tadevaṃbhūte hi bhagavati kathaṃ kramatām , iti / tadetat
            sphuṭayitumāha</p>
         
         
         
         
         
         <p id="Ipk_2.3.15">
            viśvavaicitryacitrasya samabhittitalopame /<br />
            viruddhābhāvasaṃsparśe paramārthasatīśvare //
             <span class="ref">Ipk_2,3.15</span></p>
         
         
         <p id="Ipk_2.3.16">
            pramātari purāṇe tu sarvadā bhātavigrahe /<br />
            kiṃ pramāṇaṃ navābhāsaḥ sarvapramitibhāgini //
             <span class="ref">Ipk_2,3.16</span></p>
         
         
         <p>parimitapramātṛlagno navanavābhāsaḥ prameyonmukhaḥ pramāṇam ityuktam / tatra prakāśavauṣi
            prakāśamātrasvabhāve pūrvasiddhe kaḥ pramāṇasyopayogaḥ saṃbhāvanā vā / tathā ca pūrvasiddhe
            pramātari sati tallagnaprakāśāntarbhūtavimarśamayīm abhūtapūrvāṃ prameyasya siddhiṃ
            vitarati pramāṇam / pramātuścāsiddhasya kiṃ lagnā siddhirastu / viśvavaicitryaṃ hi
            tarta parameśvare prakāśaikātmani sati bhāti yathā citraṃ bhittau / yadi hi nīlapītādikaṃ
            pṛthageva parāmṛśyate tadā svātmaviśrānteṣu teṣu tataiva anyonyaviṣaye jaḍāndhabadhirakalpāni
            jñānāni svaviṣayamātraniṣṭhitāni , vikalpāśca tadanusāreṇa bhavantaḥ tathaiva , iti
            <span class="it">citram idam</span> iti kathaṃkāraṃ pratipattiḥ / ekatra tu nimnonnatādirahite bhittitale rekhāvibhaktanimnonnatā
            divibhāgajuṣi <span class="it">gambhīranābhirunnatastanīyam</span> iti citrāvabhāso yuktaḥ , tadvat ekaprakāśabhittilagnatvena vaicitryātmakabhedopapattiḥ
            , iti bhāvabhedagrahaṇaprakāśabhitteranapāyinīṃ svaprakāśatāmāha / tatra svaprakāśe
            kiṃ pramāṇena ? / athocyate pūrvamasya prakāśo na bhavati , tarhi sa eva nāsti iti
            syāt prakāśamātrarūpatvāt tasya / na ca asya nāsti , ityabhāvena sparśa upapannaḥ
            , yato hi asāveva paramārthataḥ san , prakāśasyaiva sattvāt , sataśca asadrūpatvāyogāt
            / athocyate ---- īśvaratā tasyāpramitā pramāsyate tadapi na , yato hi asau pramātṛtvena
            cet na cakāsyāt kasyāyamucyamaḥ , cakāsti cet tarhi pramātṛtaiva īśvaratā , tadāha
            <span class="it">īśvare pramātari sarvadā bhātavigrahe</span> iti / viśeṣeṇa gṛhyate iti vigraho'sādhāraṇaṃ svarūpam , ata eva svatantraprakāśarūpatvāt
            abhāvasparśāyogenābhāvānupraveśanena yaḥ kālavyavahāraḥ so'tra nāsti , ---- iti <span class="it">purāṇe</span> ityuktam / tatra kiṃ pramāṇaṃ , kutaḥ prayojanātpramāṇaṃ , kastatra pramāṇasyopayogaḥ
            , ---- iti , tatra ca kiṃ pramāṇam na kiñcit upapattyā ghaṭate ityarthaḥ / yataḥ pramāṇaṃ
            nāma navābhāsarūpaṃ pramātari pramitilakṣaṇāṃ viśrāntiṃ vidadhat pramāṇaṃ bhavati
            , pramātā cāvicchinnābhāsaḥ sarvāśca pramitīḥ svātmani antarmukharūpe bhajate / tat
            tasmin kathamabhinavābhāsastatpramitiśca kutra viśrāmyatu tasmāt dehaprāṇapuryaṣṭakaśūnyaprāya
            eva pramātari pramāṇamucyatām / tatrāpi ca vedyāṃśe yadi nāma , na tu kathaṃcit saṃvidaṃśe
            , tatrāpi viṣayonmukhe tata eva saṃkucitatvāt abhinavābhāse saṃkocavihīnasatyapramātṛlagnatāpekṣayā
            kathyatāṃ svasaṃvedanaṃ pramāṇam / saugatenāpi <span class="it">mamedaṃ jñānam</span> iti kalpitapramātṛlagnameva tadupetyam na tu paramārthapramātari pramāṇena kiṃcit
            / uktaṃ ca mayaiva</p>
         
         
         <p>
            {yatprameyīkṛtā'smīti sarvo'pyātmani lajjate /<br />
            kathaṃ prameyīkaraṇaṃ sahatāṃ tanmaheśvaraḥ //}
            </p>
         
         
         <p>iti //16//</p>
         
         
         <p>nanvevaṃ yadi bhagavati pramāṇamanupayogyanupapatti ca kimarthaṃ tadviṣayaṃ śāstram
            , taddhi pramāṇameva , parārthānumānātmakaṃ hi śāstram , tatra ca pramāṇādiṣoḍaśapadārthatattvamayatvameva
            paramārthaḥ / yattu saugataiḥ pañcāvayavatvādi dūṣyate tadāgrahamātraṃ , ṣoḍaśasu
            hi padārtheṣu nirūpyamāṇeṣu samyak pratipādyaṃ paraḥ pratipādyate , <span class="it">hitāhitaprāptiparihārayoḥ</span> ityādinā ca granthena / parasya kiṃ prayojanam , taddhi parasya pratipattyai , sā
            ca parārthānumānāt , tatra ca pratijñāderupayogaḥ iti / tat paripūrṇaparapratipattikāri
            paramārthataḥ sakalameva śāstraṃ parārthānumānam āgamavyatiriktaṃ nyāyanirmāṇavedhasākṣapādena
            nirūpitam / iti atrāpi pūrvoktameva {kiṃtu mohavaśāt}(Ipk 1,1.3) iti smārayitumāha
            /</p>
         
         
         <p id="Ipk_2.3.17">
            apravartitapūrvo'tra kevalaṃ mūḍhatāvaśāt /<br />
            śaktiprakāśeneśādivyavahāraḥ pravartyate //
             <span class="ref">Ipk_2,3.17</span></p>
         
         
         <p>iha parameśvarasyedameva paraṃ svātantryaṃ ---- yat asmādṛkprācyapaśudaśāviśeṣāsaṃbhāvyamānātiduṣkaravastusaṃpādanaṃ
            nāma / itaśca kim atiduṣkaraṃ bhaviṣyati , ---- yatprakāśātmani akhaṇḍitatādrūpye
            eva prakāśamāne prakāśananiṣadhāvabhāsaḥ prakāśamānaḥ / tasmāt parameśvarasya tatparaṃ
            svātantryaṃ yat tathānavabhāsanaṃ paśurūpatāvabhāsanaṃ nāma grāhakāṃśasamutthāpanaṃ
            taddvāreṇa ca grāhyollāsanamapi / saiṣā bhagavato māyāśaktirucyate / yathoktam /</p>
         
         
         <p>
            {māyā vimohinī nāma .................. / }
            </p>
         
         
         <p>iti / tadevaṃbhūtānmāyāśaktirūpāt svātantryāt yā mūḍhatā vinaṣṭapūrṇacetanatā svātmavartina
            icchāspandodayasphuṭasphuritaviśvabhāvanirbharatātmanaḥ pūrṇatvasya , smṛtyādiśaktyātmanaḥ
            svātantryasya , deśakālasaṃkocavaikalyāt ayatnasidhabaibhavanityatādharmasya ca prakāśamānasyāpi
            yadaprakāśamānatayā abhimananam , tasyā vaśāt sāmarthyāt , pūrvaṃ yo na pravartitaḥ
            samanantaraślokadvayoktasvarūpe pramātari bhagavati īśvaratvādinā uktenaiva pūrṇatādinā
            vyavahāro yaḥ khalu <span class="it">aham</span> iti bhāti sa pūrṇaḥ vibhuḥ svatantro nityaḥ , ---- ityevamādirūpaḥ , taṃ pravartayantu
            vyavahāraṃ lokā iti / etena śaktīnām icchājñānakriyāṇāṃ prakāśakena pratyabhijñārūpeṇa
            vyavahārasādhanaparārthānumānātmanā śāstreṇa taṃ vyavahāraṃ pravartayatāṃ tatsamarthācaraṇaṃ
            kriyate / <span class="it">pravartyate</span> iti dvau ṇicau / kevalamiti na tu kiṃcidapūrvaṃ kriyate , nāpi tattvato 'prakāśamānaṃ
            prakāśyate , prakāśamāna eva yat <span class="it">na prakāśate</span> ityabhimananaṃ tadapasāryate / tadapasaraṇameva hi parameśvaratālābho muktiḥ , tadanapasaraṇameva
            saṃsāraḥ , abhimananamātrasāraṃ hi etaddvayam , ubhayanapi cedaṃ bhagavadvijṛmbhitameva
            / etaduktaṃ bhavati ---- yathā bhautasya bhāsamāne evātmani <span class="it">apahārito 'ham</span> iti mohānmanyamānasya moho'pasāryate , ---- kaḥ khalu tvaṃ ? , yasyedṛśaṃ vastraṃ
            mukhamīdṛśam ---- iti cet , paśya tadasti bahvataḥ ---- iti punaḥ punarabhidadhatā
            na ca asya apūrvaṃ kiṃcana racitam , tathā paśulokasya bhāsamāna eva ātmani <span class="it">nāhamīśvaraḥ</span> ityādi mohādabhimanvato moho 'pohyate / yo hi jñānakriyāsvātantryayuktaḥ sa īśvaro
            yathā siddhāntapurāṇādiṣu prasiddhaḥ , tathā ca tvam ---- iti / yadi vā yasmin yadāyattaṃ
            sa tatreśvaro rājeva svamaṇḍale , tathā ca tvayi viśvam , ---- iti īśvaratāvyavahāro
            nānyanimittakaḥ , ---- iti vyāptiḥ / yat khalu yallagnaṃ bhāti tattena pūrṇaṃ nidhānamiva
            maṇibhiḥ tvallagnaṃ ca viśvam , ---- iti / yasya yadantarvarti bhāti , sa tāvati vyāpakaḥ
            samudga iva maṇiṣu , tvayi ca saṃvidrūpe dharādisadāśivāntaṃ śāstraprakriyoktaṃ viśvam
            , ---- iti / yasmin sthite yadudeti līyate ca tat tatpūrvāparabhāgavyāpi yathā bhūmāvaṅkuraḥ
            , tathā ca tvayi prakāśarūpe viśvam , ---- iti / evam anye 'pi dharmāḥ sahasraśo 'pi
            āgamādisiddhā yojyāḥ / tadevaṃ vyapohite vyāmohe sthite'pi tatsaṃskāramātradhṛte śarīrādau
            anātmatābhimānapuraḥsara evātmatābhimāne ghaṭādau ca prakāśamāna evānātmatābhimāne
            jñātendrajālatattvasya paśyato'pi indrajālaṃ yathā na tattvato vyāmohaḥ tathā pratyabhijñātātmasvarūpasya
            / tato nivṛtte prayāṇaprāpitaparyante dehe parameśvarataiva / abhyāsabhāvanābalena
            tu śiva śāsanopadiṣṭena dehaghaṭādāveva parameśvaratāsamāveśamabhiniviśya paśyata
            ihaiva śarīre pārameśvaryāṃśadharmodgamaḥ , na tu vastutaḥ pūrṇatā , dehatvasyaivasaṃkocaprāṇasya
            galane yathāsthitaviśvātmakatāpatteḥ / yasya tu vyavahārasādhane hetukalāpe 'pi asiddhatābhimānaḥ
            , tasya tatrāpi vyavahārasādhanaireva vyāmoho'pasāryaḥ / yasya tu sarvathā nāpasarati
            , tatreśvaraśaktivalānmūḍhataiva , tasyāpi karṇapathagamanāt saṃskārapakināvaśyaṃ
            kadācidbhaviṣyatyeva svarūpalābhaḥ iti / tadevaṃ <span class="it">kartari</span>(Ipk 1,1.2) ityādiślokadvayena yaduktaṃ tadeva <span class="it">viśvavaocitrya</span> ityādiślokatrayeṇopaskṛtya punarnirūpitam , evaṃ bhūtaṃ tāvat pramāṇam tadevaṃ bhūte
            bhagavati kathamupapadyatām / tataśca yuktamuktaṃ śāstrādāviti maṅgyantareṇa idānīṃ
            tadeva nirvāhitam ---- iti śivam //17// āditaḥ 120//</p>
         
         
         <p>iti śrīmadācāryābhinavaguptācāryaviracitāyāṃ pratyabhijñāsūtravimarśinyāṃ kriyādhikāre
            mānatatphalameyanirūpaṇaṃ nāma tṛtīyamāhnikam // 3 //</p>
         
         
         
         
         
         <p>kriyādhikāre caturthamāhnikam</p>
         
         
         <p>
            {bhāvānābhāsayan kartā nirmale svātmadarpaṇe /<br />
            kāryakāraṇabhāvaṃ ca yaścitraṃ taṃ stumaḥ śivam //}
            </p>
         
         
         <p>kriyāśaktisphāraprāyasaṃbandhaprasaṅgāt jñāpyajñāpakabhāvasya tattvaṃ prasādhya ,
            kāryakāraṇabhāvasya tattvaṃ prasādhayituṃ ślokaikaviṃśatyā āhnikāntaramārabhyate ,
            ---- <span class="it">eṣa ca</span> ityādi <span class="it">evamicchaiva hetutā kartṛtā kriyā</span> ityantam / tatra ślokena svamate kartṛkarmabhāva eva kāryakāraṇabhāvaḥ , ---- ityupakṣipyate
            / tataḥ ślokatrayeṇa jaḍasya kāraṇatvaṃ parākriyate / tataḥ ślokaṣaṭkena cetanasyaiva
            kartṛtārūpā kāraṇatā prasādhyate / tataḥ prasaṅgādanumāne niyatiśaktiravaśyopajīvyā
            , ---- iti ślokatrayeṇocyate / tataḥ saugatoktakāryakāraṇaparamārtho'pi asmanmatamevāvalambate
            , no cet na kiñcit , ---- iti tribhiḥ ślokaiḥ / sāṃkhyopadarśito 'pi kāryakāraṇabhāvo
            nopapadyate , yadyasmaduktaṃ cetanasya kartṛtvaṃ nāṅgīkriyate , ---- iti tribhiḥ /
            cetanasyāpi anīśvaratāyāṃ naitadghaṭate , ---- iti dvābhyāmiti saṃkṣepārthaḥ / granthastu
            vyākhyāyate /</p>
         
         
         <p>evaṃ kriyāśaktimukhena pramātrekarūpatāṃ bhagavati vyavahartavyāṃ prasādhya , kartṛrūpatāpi
            tata evāyatnasiddhā , ---- iti darśayitumāha</p>
         
         
         <p id="Ipk_2.4.1">
            eṣa cānantaśaktitvādevamābhāsayatyamūn /<br />
            bhāvānicchāvaśādeṣā kriyā nirmātṛtāsya sā //
             <span class="ref">Ipk_2,4.1</span></p>
         
         
         <p>co 'vadhāraṇe / eṣa eva purāṇaḥ pramātā amūn bhāvān ābhāsitapūrvān ābhāsān ābhāsayati
            avicchinnena prabandhena / katham , icchāyā īśiturabhinnāyā avikalparūpāyā akramāyā
            vaśena sāmarthyena kutrāsya te bhāvāḥ sthitāḥ ? āha , <span class="it">anantaśaktitvāt</span> iti / viśve hi bhāvāstasyaiva śaktirūpeṇa svarūpātmatvena sthitāḥ ; ityuktaṃ</p>
         
         
         <p>
            {svabhinaścātmasaṃsthasya ................... }(Ipk 1,5,10)
            </p>
         
         
         <p>ityatra / yadetadābhāsanaṃ yāsāvicchā , sā kriyā , asya bhagavato nirmātṛtvam //1//</p>
         
         
         <p>nanu bījādaṅkura udbhavan dṛśyate , na ca atra kaściccetano 'nupraviśan dṛṣṭaḥ , tatkathametaduktam
            ? , ---- ityāśaṅkyāha</p>
         
         
         <p id="Ipk_2.4.3">
            jaḍasya tu na sā śaktiḥ sattā yadasataḥ sataḥ /<br />
            kartṛkarmatvatattvaiva kāryakāraṇatā tataḥ //
             <span class="ref">Ipk_2,4.3</span></p>
         
         
         <p>sadvā kāryamasadvā saṃbhāvyate / ubhayātmakam anubhayātmakamanirvācyam , iti tu svavācaiva
            virudhyate tat kimanena / yadi asan ghaṭaḥ , tarhi tasyāsadrūpataiva paramārthaḥ iti
            kathaṃ svarūpaviruddhaṃ sattvamabhyupagacchet , na hi pādapatanaśatairapi nīlamātmani
            pītimānaṃ mṛṣyate / atha sanneva ghaṭastarhi kimanyat upayācyate daṇḍacakrasūtrāt
            / abhivyaktiviṣayatvasphuṭatvādayo'pi sadasadrūpatayā cintyāḥ //</p>
         
         
         <p>nanvevaṃ tūṣṇīmāsyatām , naitadapi yuktam ityāha</p>
         
         
         <p><span class="bold">......................................................... atha cocyate // Ipk_2,4.3
               //</span></p>
         
         
         <p>tadavaśyasamarthyo'yamarthaṃ iti yāvat //3//</p>
         
         
         <p>tataśca itthamupapadyata iti darśayati</p>
         
         
         <p id="Ipk_2.4.4">
            kāryakāraṇatā loke sāntarviparivartinaḥ /<br />
            ubhayendriyavedyatvaṃ tasya kasyāpi śaktitaḥ //
             <span class="ref">Ipk_2,4.4</span></p>
         
         
         <p>kumbhakārahṛdaye antarmanogocaratvāt pūrvamapi svasaṃvidekātmatayā vicitratvena viśvasya
            bhedābhedātmanā parivartamānasya spandanena sphurato yat antaḥkaraṇahiṣkaraṇadvayavedyatvamābhāsyate
            , eṣaiva sākāryakāraṇatā / ubhayagrahaṇamupalakṣaṇam , yasya yāvati pūrṇārthakriyā
            samāptiriti yāvat / sukhādīnām antaḥkaraṇaikavedyatāpādanameva nirmāṇam / na ca kumbhakāre
            prāṇapuryaṣṭabuddhiśūnyadehaprāye tadetat sthitam , etasyāpi jaḍatvāt / tataḥ saṃvideva
            viśvamātmani bhāsayati śaktivaicitryāt / tasya kasyāpi iti pūrvamuktasya acintyāparyanuyojyamahimna
            ityarthaḥ / naca vācyam ubhayendriyavedyatvamapi sadasad vā iti / yato'yamatra paramārthaḥ
            ---- yathā darpaṇāntaḥ kumbhakāranirvartyamānaghaṭādipratibimbe darpaṇasyaiva tathābhāsanamahimā
            , tathā svapnadarśane saṃvidaḥ , tathāpi tanmahimnaiva etena idaṃ bahiḥ sphuṭarūpaṃ
            kriyata ityabhimāna ullasati / evaṃ saṃvinmahimnā kumbhakṛti daṇḍacakrādau ghaṭe sthite
            tanmahimnaiva abhimāno jāyate ; yathā mayā idaṃ kṛtam , anena idaṃ kṛtam , mama hṛdaye
            sphuritam , asya hṛdaye sphuritamiti / tatra jaḍasya mṛdāderdūrāpeto'bhimāna iti saṃvitsvabhāve
            kartṛtvaṃ vyavasthāpyate / nanu bhāvarūpameva itthaṃ bhāsyatāṃ kiṃ dvayendriyavedyatvenoktamatra
            , sphuṭamarthakriyākṣamaṃ rūpamanenoktam , ---- iti ko virodhaḥ //4//</p>
         
         
         <p>anena ca vicāreṇa prakṛtamapi kriyāsvarūpaṃ siddhaṃ bhavati , ---- iti darśayati</p>
         
         
         <p id="Ipk_2.4.5">
            evam ekā kriyā saiṣā sakramāntarbahiḥ sthitiḥ /<br />
            ekasyaivobhayākārasahiṣṇorupapāditā //
             <span class="ref">Ipk_2,4.5</span></p>
         
         
         <p>saiṣeti , yasyāḥ <span class="it">svarūpata āśrayataśca nopapadyate</span> iti upālambhaḥ kṛtaḥ , sā upapattyā sthāpitā / yataḥ saṃvidrūpādāntarāt prabhṛti
            indriyagocaratayā bahiṣparyantatayā sthitirābhāsanārūpā , tata eva vedyātmakakarmāliṅganena
            sakramā tāvadupapannā , kartṛkarmaikāśrayatādātmyācca ekā / sa caika āśrayaḥ saṃvidrūpatvena
            svacchatvasvatantratvābhyāmubhayamapyantarbahīrūpaṃ sahata iti //5//</p>
         
         
         <p>nanu bhavatu ghaṭādāvevaṃ , yatra tu bījāṅjurādau cetanānupraveśo na dṛśyate tatra
            kathaṃ bījasyaivāṅkuraḥ kāryo na bhavati ? ityāśaṅkyāha</p>
         
         
         <p id="Ipk_2.4.6">
            bahistasyaiva tatkāryaṃ yadantaryadapekṣayā /<br />
            pramātrapekṣayā coktā dvayī bāhyāntarasthitiḥ //
             <span class="ref">Ipk_2,4.6</span></p>
         
         
         <p id="Ipk_2.4.7">
            mātaiva kāraṇaṃ tena sa cābhāsadvayasthitau /<br />
            kāryasya sthita evaikastadekasya kriyoditā //
             <span class="ref">Ipk_2,4.7</span></p>
         
         
         <p>antarābhāsamānasya tathārūpāparityāgenaiva bahirābhāsanaṃ nirmāṇam / tataśca yad vastu
            yamapekṣya antarityuktaṃ tad vastu tasyaiva āntararūpaviparivṛttimātrasya bahiṣkāryaṃ
            bahiṣkaraṇārhaṃ bhavati / saṃvidrūpaṃ ca pramātāramapekṣya antarābhāsino bhāvāstadapekṣayaiva
            bāhyābhāsā iti tenaiva eteṣāṃ bahiṣkaraṇābhāsanaṃ yuktam /</p>
         
         
         <p>tataśca pramātaiva kāraṇaṃ bhavati na jaḍaḥ / hyarthe caḥ / yasmāt sa pramātā kāryasyāntarbahirābhāsanadvayanimittatayā
            sthitastena vinā tadapekṣasyābhāsadvayasyānupapatteḥ , tasmādekasya pramātureva na
            tu kathaṃcit jaḍasya uditā prasādhitarūpā kriyā nirmātṛtā bhavatīti //7//</p>
         
         
         <p>etadeva draḍhayati</p>
         
         
         <p id="Ipk_2.4.8">
            ata evāṅkure'pīṣṭo nimittaṃ parameśvaraḥ /<br />
            tadanyasyāpi bījāderhetutā nopapadyate //
             <span class="ref">Ipk_2,4.8</span></p>
         
         
         <p>yata evaṃ cetana eva nirmātā , ata eva naiyāyikādibhiraṅkurādau buddimāneva parameśvaro
            hetutvena iṣṭaḥ / nanu taiḥ nimittakāraṇatāsya aṅgīkṛtā kriyāvibhāgādikramāyātaparamāṇvādidvārakatayā
            , samavāyikāraṇanijāvayavārambhaparamparayā tu tata īśvarādanyasyāpi bījabhūmijalāderhetutā
            kathitā / satyam kathitā , sā tu nopapadyate , uktayuktyā jaḍasya hetutāyogāt ; tataśceśvara
            eva bījabhūmijalābhāsasāhityenāṅkurātmanā bhāsate , ---- itīyānatra paramārthaḥ //8//</p>
         
         
         <p>nanuparidṛṣṭabījādivyatiriktabuddhimatkāraṇakalpanena vinā kimuparudhyata iti parasya
            bhrāntiṃ bhindannāha</p>
         
         
         <p id="Ipk_2.4.9">
            tathā hi kumbhakāro'sāvaiśvaryaiva vyavasthayā /<br />
            tattanmṛdādisaṃskārakrameṇa janayed ghaṭam //
             <span class="ref">Ipk_2,4.9</span></p>
         
         
         <p><span class="it">tathā hi</span> iti nidarśanopakrameṇa vyāptirevaṃbhūtaiva dṛṣṭā , ---- iti draḍhayati / jaḍā hetavaścetanapreritāḥ
            kāryaṃ kurvanti , mṛdādayo yadi hi sannidhānamātreṇa vidadhyuḥ kumbhakāreṇa kimatra
            kṛtyam / śivikastūpakādiparamparayā te janayanti ; sā ca kumbhakārāyattā iti cet siddhaṃ
            naḥ sādhyam ---- śivikasaṃpādane 'pi te cetanapreraṇāmapekṣante iti / tajjaḍakāraṇānāṃ
            cetanapreraṇāmantareṇa na kvacit kāryakāritvam / yadi hi syāt mṛdādīnāmapi syāt ,
            iti ekānta eṣaḥ / tataśca yat acetanaṃ kāryakāri tat cetanāpekṣaṃ mṛdādaya iva , tathā
            ca vījādi , ---- iti svabhāvaḥ / acetanakāryakāritvaṃ hi kādācitkatvāt sanimittam
            , na cānyadasya nimittamupapadyate anupalambhāt , iti tat cetanapreraṇaṃ yadi na nimittīkuryāt
            vyāpakaviruddhamanimittakatvaṃ prasajyeta ; na ca yuktaṃ tat , mṛdādāvapi tasyaiva
            prasaṅgāt , iti siddhā vyāptiḥ / ataśca kumbhakadeva tatreśvaraḥ / tadetadāha ----
            īśvararūpayā vyavasthayā yaḥ sa sa mṛddaṇḍacakrādīnāṃ saṃskāraḥ , mṛdo mardanaṃ ,
            daṇḍasya praguṇatvaṃ , cakrasya parivartanam ityādiḥ , tadārambho yaḥ kramaḥ śivikastūpakādirūpaḥ
            , tena ghaṭaṃ niyogato janayati , nānyathā , ---- niyoge liṅ / kiṃ ca yadi na krudhyate
            vastutaḥ kumbhakāro'pi aiśvaryaiva svatantraviśvātmatārūpayā vyavasthayā mṛdādisaṃskārāpekṣayā
            pradarśitaniyatyabhidhānanijaśaktivijṛmbhāto janayet ; anyathā acetanā mṛdādayaḥ kathaṃ
            kumbhakārecchāmanurudhyeran , <span class="it">tantavo 'pi vā paṭasaṃpādanecchāṃ kiṃ nādriyetan / </span> tadetadapi uktam anenaiva sūtreṇa <span class="it">tathā hi</span> iti / nanvevaṃ kumbhakṛto nāsti kartṛtvam , ---- iti samutsīdet dharmādharmavyavasthā
            / yadi pratyeṣi yuktyāgamayoḥ tadevameva / tathāpi samastetaranirmāṇamadhya eva idamapi
            parameśvareṇaiva nirmitaṃ yadavicalastasya kumbhakārapaśormithyākartṛtvābhimānaḥ pratibhuva
            iva adhamarṇatābhimānaḥ / yadi punarīśvarasyecchaiva iyamīdṛśī <span class="it">mā asya abhimāno'yam udgamat</span> iti , tadā nāsau kartā kaścit / tadidamapi uktaṃ sūterṇaiva <span class="it">tathā hi</span> iti / kumbhakārasyāpi <span class="it">mṛdādisaṃskāra krameṇa kiṃ ghaṭaṃ janayāmi , uta na janayāmi</span> iti ya ekapakṣaniścayāya saṃpraśnātmā vicāraḥ , sa īśvarasaṃnamdhina eva vividhāt
            svarūpāvacchādanatattvaprakāśanarūpāt avasthānāt , ---- iti saṃpraśne liṅ / tasmāt
            vastuta <span class="it">īśvara eva sarvatra kartā , ahaṃ ca sa eva</span> iti na parimite kartā , api tu sarvatra kartā , ---- iti etāvati sarvathā hṛdayena
            avadhātavyam iti sthitam //9//</p>
         
         
         <p>dṛśyate 'sya cetanasya svātantryameva sarvatra jambhamāṇaṃ jaḍānapi yat svātmatāmāpādayati
            , na tu jaḍānāṃ vastvantarāviṣkaraṇe sāmarthyam , ---- iti yaduktaṃ , tat sarvavādiprasiddhanidarśanena
            draḍhayati</p>
         
         
         <p id="Ipk_2.4.10">
            yogināmapi mṛdbīje vinaivecchāvaśena tat /<br />
            ghaṭādi jāyate tattatsthirasvārthakriyākaram //
             <span class="ref">Ipk_2,4.10</span></p>
         
         
         <p>yadiha cetanapreritaṃ kāraṇam iti prasiddhaṃ mṛdādi , yacca tadanapekṣaṃ bījādi ghaṭaāderaṅkurādeśca
            janakaṃ , tadeva yadi paramārthataḥ kāraṇaṃ syāt tat tadvyatirekeṇa ghaṭāṅkurādeḥ
            kathaṃ yogīcchāmātreṇa janma syāt , akāraṇakatvaprasaṅgāt teṣāṃ vā akāraṇatvaprasaṃgāt
            / athocyate ---- anye eva te ghaṭāṅkurādayo mṛddhījādijanyāḥ , anye eva ca yogīcchādijanyāḥ
            , ---- iti , tatrāpi prabodhyase ---- vimarśābhedāt tāvadabheda , ---- iti pūrvameva
            uktam ; tatrāpi yogī khalu apratihatecchaḥ , tasya ca icchā tādṛgeva ghaṭo bhavatu
            yo mṛdādikṛtakumbhasaṃbhavabhūryarthakriyākaraṇacaturavṛttiriti / tadetadāha ----
            tasya tasya sthirasya arthakriyāviśeṣasya karaṇe hetutacchīlānukūlarūpaṃ ghaṭādi jāyate
            , ---- iti / ye tvāhuḥ ---- nopādānaṃ vinā ghaṭādyutpattiḥ , yogī tu icchayā paramāṇūn
            paśyan saṃghaṭṭayatīti / te vācyāḥ ---- yadi khalu anvayavyatirekāgamādiparidṛṣṭaḥ
            kāryakāraṇabhāvo yogiṣu na viparyeti , ---- iti hṛdayamāvarjayati vaḥ tat kiṃ paramāṇugraheṇa
            ; no cet ghaṭasya kapālāni śarīrasya svāvayavāḥ , teṣāṃ nijaṃ nijaṃ prasiddhaṃ tṛṇaśastilaśo
            'pi anyathābhavabanasahamānaṃ laukikameva kāraṇam , iti ghaṭe mṛddaṇḍacakrādi , dehe
            strīpuruṣasaṃyogādi ubhayamapekṣyaṃ dehādisaṃbhavo duḥsamartha eva / cetana eva tu
            tathā tathā bhavati / bhagavān bhūribhargo mahādevo niyatyanuvartanollaṅghanatarasvātantryaḥ
            , ---- ityatra pakṣe niyatyanuvartinaḥ laukike prasiddhe kāryakāraṇabhāve svātantryaṃ
            , tadullaṅghanamādriyamāṇasya tu yogiprāyaprasiddhe lokottare , ---- iti na kaścit
            virodhaḥ / iyāṃśca loke eva / paramārthatastu sa eva kramākramarūpaviśvasṛṣṭyādikrṭyapañcakaprapañcasvabhāvaḥ
            prakāśate / cetano hi svātmadarpaṇe bhāvān pratibimbavadābhāsayati iti siddhāntaḥ
            / yadāha pūrvaguruḥ</p>
         
         
         <p>
            {nirupādānasaṃbhāramabhittāveva tanvate /<br />
            jagaccitraṃ namastasmai kalāślādhyāya śūline //}(stavaci. 9 ślo.)
            </p>
         
         
         <p>iti //10//</p>
         
         
         <p>nanu yadi prasiddhakāraṇollaṅghanenāpi tatkāryaviśeṣatulyavṛttānyeva kāryāṇi jāyante
            , bhagnāstarhi anumānakathāḥ / tathā hi mathamanyadanyatra niyamavadbhavet ityāśaṅkya
            prāmāṇikatarammanyaistādātmyatadutpattī niyamanidānamupagate / na hi niḥsvabhāvaṃ
            vastu bhavati , nāpi bhinnasvabhāvaṃ svabhāvabhedena bhedāt / paryāyaśastatsvabhāvadvayābhāve
            ca niḥsvabhāvatāprasaṅgāt / evaṃ nirhetuke bhinnahetuke ca kārye vācyam / ubhayatrāpi
            ca hetukṛtaiva vyavasthā / svahetuta eva hi śiṃśapā vṛkṣasvabhāvāvyabhicāriṇī jātā
            , svahetutaśca hutabhugdhūmajananasvabhāvaḥ , tadidānīṃ niyatyullaṅghini kāryakāraṇabhāve
            sarvamidaṃ vighaṭeta / yogīcchayā hi śiṃśapāpi avṛkṣasvabhāvā bhavet , dhūme tu dviguṇaṃ
            codyam ; agnyādisāmagrī yogīcchodbhūtā dhūmaṃ na janayet , yogīcchā vā anagnikaṃ dhūmam
            , ---- iti na syādanumānam , asti ca talloke , ityāśaṅkyāha</p>
         
         
         <p id="Ipk_2.4.11">
            yoginirmāṇatābhāve pramāṇāntaraniścite /<br />
            kāryaṃ hetuḥ svabhāvo vāta evotpattimūlajaḥ //
             <span class="ref">Ipk_2,4.11</span></p>
         
         
         <p>yogīcchāpi sarvathā tādṛśameva na tu vṛścikagomayādisaṃbhūtavṛścikādinyāyena kathaṃcit
            rasavīryādinā bhinnaṃ kāryaṃ janayati , ---- iti yat kathitamata evāsymādeva hetoḥ
            kāryaṃ vā dhūmādi agnyādyanumāne , śiṃśapātvādisvabhāvo vā vṛkṣatvādyanumāne evaṃ
            heturbhavati / yadi pramāṇāntareṇa evānumāne janmāntarābhyāsalokaprasiddhyādikamavaśyopajīvyam
            , sā ca śrutānumānaprajñayorbījam , ---- iti ca ṛtaṃbharāviṣayamuvāca patañjaliḥ /
            anye ca yauktikā yogipratyakṣakalpapratyakṣasadbhāvaṃ samastavastugrahaṇāya kalpitavantaḥ
            / sāṃvyavahārike ca pramāṇe nāsmākaṃ bharaḥ , prakṛtaṃ hi asmākamīśvarasvarūpam ,
            tacca svaprakāśameva , prameyoparodhe 'pi noparudhyata ityuktamasakṛt / nanu svabhāvahetau
            kimanyā cintayā ? , āha ---- vṛkṣatvāvyabhicāriṇyāḥ śiṃśapāyā utpatteryanmūlaṃ kāraṇaṃ
            tata eva sa sanmātrānubandhī svabhāvo jāyate , ---- iti ; tataśca</p>
         
         
         <p>
            {ekasāmagryadhīnasya rūpāde rasato gatiḥ /<br />
            hetudharmānumānena dhūmendhanavikāravat //}
            </p>
         
         
         <p>iti svabhāvaheturnyāyaḥ / nanu ca vṛścikādīnāṃ kīṭagomayādyanekakāraṇakatvaṃ tāvat
            dṛṣṭaṃ , rasavīryādibhedastu tatra , ---- ityanyadetat / tadyogijanyatvamvahnikasyāpi
            dhūmasya sahyaṃ nāma , svabhāvasya tu kathaṃ viparyāsasaṃbhāvanā / na hi nīlaṃ sadevānīlaṃ
            yogīcchayā bhavati , ---- iti kaścit prāmāṇikaḥ pratīyāt / ucyate / iha dvividho hi
            svabhāvaheturantarlīnakāryakāraṇabhāvastadviparītaśca ; vahnimānayaṃ parvato dhūmavattvāt
            iti , anityo 'yaṃ kṛtakatvāt iti / tatra ādyasya tāvat kāryakāraṇabhāva eṣa mūlam
            ---- iti kiṃ tatrocyate / aparastu vicāryate , yadi tāvat kṛtakatvasya kāraṇāyattatvaṃ
            nāma svabhāvaḥ katham abhavanaparicchinnabhavanasvabhāvatā nāmānityatvaṃ svabhāvaḥ
            syāt ābhāsabhedāt / abhede tu ābhāsasya hetusiddhāveva sādhyasya siddhatvāt , yadi
            paraṃ vyavahāraḥ sādhyate , tarurayaṃ vṛkṣatvāt , ---- iti nyāyena , vyavahāraśca
            jñānābhidhānātmā kāryaṃ eva , tatra ca niyatiśaktiraṅgīkrṭā bhavatāpi / tasmāt sarveṣu
            svabhāvahetuṣvābhāsabhedaṃ vinā vyavahāramātrasādhanameva , hetvābhāsamayatvādevānadhiko
            hi tatra sādhyābhāsaḥ , vyāvṛttīnāmeṣaiva vārtā , sāmānyānāmiyameva saraṇiḥ / tasmāt
            niyataḥ śiṃśapābhāsavṛkṣābhāsayoḥ pūrvanītyā sāmānādhikaraṇyābhāso hetubalāt ! tataḥ
            svabhāvo'yaṃ hetuhetumadbhāvamūla eva , tata eva sāmānyenedamuktaṃ draṣṭavyaṃ ----
            sarvaḥ svabhāvaheturutpattimūlajaḥ , ---- iti / ābhāsā eva ca vastu , ---- iti ca
            samarthitaṃ prāk / tataśca śiṃśapāyāmekasyāmeva sṛjyamānāyāṃ śākhādimadarthāntarāṇāmasṛṣṭervṛkṣābhāsasya
            sāmānyātmanaḥ sādhyasya nāmāpi nāsti , ---- iti saṃbhāvyata eva / yattu tadekarūpaṃ
            viśiṣṭaṃ vṛkṣatvaṃ tat khalu śiṃśapātvameva tacca siddham , ---- iti na sādhyam /
            kāraṇāyattamidam , ---- ityābhāse 'pi na syādanityatābhāsaḥ / evamarthakriyākāritvābhāve
            'pi kṣaṇikatvābhāsābhāvaḥ iti niyatyapekṣayaiva sarve svabhāvahetavo nānyathā , ----
            ityekānta eṣaḥ //11//</p>
         
         
         <p>nanvābhāsavastutvavāde 'nābhātasay agneravastutvam , ---- ityanābhātena kathaṃ dhūmo
            janyate , tataśca dhūmādagneḥ kāraṇasya kathamanumānam ? ityāśaṅkya samrathayitumāha</p>
         
         
         <p id="Ipk_2.4.12">
            bhūyastattatpramātrekavahnyābhāsādito bhavet /<br />
            parokṣādapyadhipaterdhūmābhāsādi nūtanam //
             <span class="ref">Ipk_2,4.12</span></p>
         
         
         <p>ekavāraṃ tāvat mahānase pratyakṣānupalambhabalenāgnyābhāsadhūmābhāsayoḥ kāryakāraṇabhāvo
            gṛhītaḥ / tatra vijñānavādino darśane pratisantānamanyaścānyaścābhāsaḥ , ---- iti
            svābhāsayoreva kāryakāraṇatā gṛhītā na tu santānāntaragatayostadīyavṛttāntasyāsaṃvedanāt
            / tataścedānīmanumānaṃ na bhavet svasantānagatāt dhūmābhāsāt krimisarvajñādipramātṛsantānāntaraniṣṭhasyāgnyābhāsasya
            iti niścayaḥ / iha tu darśane vyāptigrahaṇāvasthāyāṃ yāvantastaddeśasaṃbhāvyamānasadbhāvāḥ
            pramātārastāvatāmeko'sau dhūmābhāsaśca vahnyābhāsaśca vāhyanaye iva , tāvati teṣāṃ
            parameśvareṇaikyaṃ nirmitam , ---- iti hi uktam / tataḥ svaparasantānaviśeṣatyāgena
            dhūmābhāsamātraṃ vahnyābhāsamātrasya kāryam , ---- iti vyāptau gṛhītāyāṃ bhūyo'pi
            parvate yo dhūmābhāsaḥ so 'pi agnyābhāsādeva iti vyāptiṃ smṛtvānuimimīte <span class="it">atra parvate agnyābhāsaḥ</span> iti / tāvati dhūmābhāsaviśeṣe pramātrantaraiḥ sahaikībhūya vahnyābhāsasāmānyāṃśe
            parokṣarūpāṃśasahite viśeṣābhāsāntaravivikte pramātrantaraiḥ sākamekībhavati , iti
            yāvat / <span class="it">bhūya</span> iti vyāptiṃ gṛhītvā punarapi yo dhūmābhāsaḥ , ādigrahaṇādaṅkurābhāsādirgṛhyate so'pyābhāso
            nūtano 'pūrvo na tu dhūmajadhūmavadapratyagraḥ / sa ca adhipaterasaṃcetyamānāt vahnyābhāsāt
            bījābhāsādeva vā bhavet tata eva janituṃ śaknoti nānyataḥ / śaki liṅ / sa cābhāsasteṣu
            teṣu pramātṛṣveka eva , anekatve na tu yujyate evaitadityāśayaḥ / yataśca sa eko'dhipatiśca
            vahnyābhāso dhūmakāraṇaṃ , tato dhūmābhāso'syaivāgnyābhāsasyāvyabhicāritaṃ kāryaṃ
            liṅgaṃ yogikṛtatvābhāve niścite sati , ---- iti tasmāt kāryāt so 'numīyate yataḥ parokṣo
            'sāvadhipatitvādeva //12//</p>
         
         
         <p>nanvevaṃ gopālaghaṭikāntarālaciroṣitanirgatādapi dhūmābhāsāt syāt vahnyābhāsānumānam
            , ---- ityāśaṅkyāha</p>
         
         
         <p id="Ipk_2.4.13">
            kāryamavyabhicāryasya liṅgamanyapramātṛgāt /<br />
            tadābhāsastadābhāsādeva tvadhipateḥ paraḥ //
             <span class="ref">Ipk_2,4.13</span></p>
         
         
         <p>paro nūtanādanyo yo dhūmābhāsaḥ sa dhūmābhāsādeva pramātrantaravartino'dhipatirūpāt
            parokṣāt , ---- iti tathābhūtāt dhūmābhāsāt kathamakāraṇabhūto vahnyābhāso'numīyatām
            ityabhiprāyaśeṣaḥ / kuśalāśca lakṣayantyeva vivekam , asyārthasyānumānikathahutaravyavahāropayogino
            yatnena vyutpattiḥ kāryā , ---- ityāśayena nūtanamiti yatsūcitaṃ tadeva vyavacchedyadvāreṇa
            sphuṭīkṛtam //13//</p>
         
         
         <p>nanu caivaṃ dhūmābhāso vahnyābhāsāt , ---- ityaṅgīkṛtaṃ cet tarhi cetanasyaiva kartṛtvam
            , ---- iti yaduktaṃ tat kathaṃ ? tathāhi <span class="it">vīje satyaṅkuro bhavati</span> iti yadetat dṛṣṭaṃ dhūmāgnivadeva tat kathamanādarāspadam ? ityāśaṅkyāha</p>
         
         
         <p id="Ipk_2.4.14">
            asmin satīdamastīti kāryakāraṇatāpi yā /<br />
            sāpyapekṣāvihīnānāṃ jāḍānāṃ nopapadyate //
             <span class="ref">Ipk_2,4.14</span></p>
         
         
         <p>eka eva bhāvastāvat na kāryakāraṇabhāvaḥ , bhāvadvayamapi ca na yugapadbhāvi kāryakāra.anarūpaṃ
            ghaṭapaṭavat , kramabhāvyapi nāniyatakramakaṃ nīlapītādijñānavat , niyatakramikatve
            'pi na pūrvabhāvi kāryamuttarakālabhāvi ca kāraṇam , ---- ityevaṃ niyatapūrvabhāvaṃ
            kāraṇaṃ niyataparabhāvaṃ ca kāryam , ---- iti parasya tāvanmatam / tatra svarūpādanadhikā
            cet pūrvatā paratā ca tat bhāvadvayamātraṃ sa ca sa ca , ---- iti / cārtho 'pi vā
            na kaścit tasyāpyapekṣārūpatvāt sa sa ityeva hi syāt / atha pūrvatā nāma prayojakasattākatvaṃ
            paratā ca prayojyasattākatvaṃ tarhi vījasyāṅkuraprayoktrī sattā aṅkuraviśrāntā aṅkurāntarbhāvamātmanyānayati
            , aṅkurābhāve prayoktṛtvamātraṃ syāt tadapi na kiṃcit anyāpekṣatvāt tasya / evaṃ prayojyasattāke'pi
            vaktavyam / evaṃ na kevalaṃ bhāvamātrameva kāryakāraṇatā ityādayaḥ pakṣā nopapannā
            , yāvat <span class="it">idamasti</span> iti bhāvyamānavibhaktyā prayojyasattākatvam , ---- ityevaṃ rūpāpi yā kāryakāraṇatā
            sāpi nopapadyate pramāṇena na saṃbhavati jaḍānām , anyonyāpekṣā hi atra jīvitaṃ sā
            ca jaḍānāṃ na saṃbhavati //14//</p>
         
         
         <p>katham ? iti cet ucyate</p>
         
         
         <p id="Ipk_2.4.15">
            na hi svātmaikaniṣṭhānāmanusandhānavarjinām /<br />
            sadasattāpade'pyeṣa saptamyarthaḥ prakalpyate //
             <span class="ref">Ipk_2,4.15</span></p>
         
         
         <p>jaḍāḥ kilānyonyarūpamanusandhātumaprabhaviṣṇavaḥ , anyonyānusaṃdhānarūpatvaṃ jaḍaviruddhena
            caitanyena vyāptam , anusaṃdhānaṃ cāpekṣā caitanyasvarūpameva , anyatra tu sopacaritā
            / ato 'nusandhānavihīnatvājjaḍo bhāvaḥ svātmamātraviśrāntisantoṣasaṃkucitaśarīraḥ
            kathaṃ paratra prasaret / tataśca yadi bījaṃ sadaṅkuro'san athāpi viparyaya ubhayamapi
            vā sat yadi vāsat , athāpi ekaṃ sopākhyamanyat nirupākhyam , dvayamapi vā sopākhyaṃ
            nirupākhyaṃ vā , tathāpi prātipadikārthamātraṃ dharmāntarreṇa samuccayādināpyanāliṅgitamavatiṣṭhate
            , tasya samastasyāpekṣārūpatvena caitanyaviśrāntatvāt //15//</p>
         
         
         <p>yasyādacetaneṣu nāpekṣopapadyate</p>
         
         
         <p id="Ipk_2.4.16">
            ata eva vibhaktyarthaḥ pramātrekasamāśrayaḥ /<br />
            kriyākārakabhāvākhyo yukto bhāvasamanvayaḥ //
             <span class="ref">Ipk_2,4.16</span></p>
         
         
         <p>saptamīrūpāyā vibhakteranyasyā api vā yo'rthaḥ kriyākārakabhāvalakṣaṇaḥ sa eva tāvadbhāvānāṃ
            samanvayo nānyaḥ śuṣkaḥ kaścit / sa ca yadi svatantre cidrūpe bhāvadvayaṃ viśrāmyati
            tadopapadyate , anyathā tu na kathaṃcit / tathā hi vikalpenāpi asau vyavahriyamāṇo
            na vastuniṣṭhatayopapadyate , vastvanusaraṇaprāṇo hi vikalpo 'nubhavānusāritayaiva
            bhavati , sā ceha nāsti vastvaprabhavatvena , vastvanusārī hi anubhavo , vastu ca
            syātmaniṣṭham ---- ityuktam / tasmāt bīje sati aṅkuro , bahnau sati dhūmaḥ , ----
            iti ca svatrantracidrūpapramātṛviśrāntatve sarvametadyujyate nānyathā , iti //16//</p>
         
         
         <p>nanu prayojyaprayojakasattākatālakṣaṇāpekṣā yadi svātmaikaniṣṭhatve nopapadyate ,
            tarhi kāryakāraṇayostādātmyavādināṃ sāṃkhyānāṃ mate sā saṃbhavatyeva , tat kiṃ caitamyavijṛmbhātmakakartṛvādasamarthanena
            ? ityāśaṅkyāha</p>
         
         
         <p id="Ipk_2.4.17">
            parasparasvabhāvatve kāryakāraṇayorapi /<br />
            ekatvameva bhede hi naivānyonyasvarūpatā //
             <span class="ref">Ipk_2,4.17</span></p>
         
         
         <p>yadi bījasyāṅkuraḥ svbhāvastarhi aṅkura eva na bījaṃ syāt kiṃcit viparyayo vā syāt
            , ---- iti kiṃ kāraṇaṃ kiṃ vā kāryam ; atha anyadvījamaṅkuro'nyaḥ , tarhi na parasparātmakatvam
            , bhedābhedau hi ekadaikaviṣayau viruddhāveva //17//</p>
         
         
         <p>nanvevamapi bījamaṅkurādivicitramavabhātaṃ dīrghadīrghaparāmarśaśālibhiḥ srotovadavicchinnasvarūpameva
            nirbādhaṃ pratyavamṛśyate / tathā ca kva gataṃ vījam , ---- iti praśne vaktāro bhavanti
            , na kutracit gatamaṅkurātmanā vartate , aṅkurībhūtamayamaṅkurastat iti / evaṃ pradhānaṃ
            mahadādidharāntībhūtaṃ yāvadvitatībhūtamanantasargapralayaparamparātmatāṃ prāptam
            , ---- iti vitatagrāhiṇī pratītiḥ / bhāgābhiniveśavaśāt tu kāraṇakāryatāparikalpanaṃ
            tasyaiva bhāvasya viśasanaprāyam , ---- ityāśaṅkyāha</p>
         
         
         <p id="Ipk_2.4.18">
            ekātmano vibhedaśca kriyā kālakramānugā /<br />
            tathā syāt kartṛtaivaivaṃ tathāpariṇamat tayā //
             <span class="ref">Ipk_2,4.18</span></p>
         
         
         <p>iha dīrghadarśinā pratyakṣānumānāgamānyatamapramāṇamūlāṃ pratyabhijñāmāśritya tadevedaṃ
            sukhaduḥkhamohasāmyamanantaprakāravaiṣamyāvalambanena viśvībhūtam , ---- iti samarthyate
            / tatra pratyabhijñānabalena yadekātmakamekasvabhāvaṃ tasya yo bhedo'nyānyarūpatā
            iyameva sā kriyocyate , yataḥ kālalakṣaṇena krameṇānugatā , te hi anyānyasvabhāvā
            yugapat na bhānti , pūrvāparībhūtarūpataiva ca kriyocyate / yata evaṃ kriyā <span class="it">tathā</span> iti tena prakāreṇa pradhānādeḥ kriyāviśeṣalakṣaṇena kartṛtaiva syāt , natu śuṣkaṃ
            kāraṇatāmātraṃ , yato hetoḥ <span class="it">tathā</span> iti tena tena mahadādiprakāreṇa satatameva krimikāṃ tathābhāsanarūpāṃ pariṇāmalakṣaṇāṃ
            kriyāmāviśataḥ pariṇamattā kiṃcidrūpaṃ parivarjya tyaktvā vyāvartyamanuvartanīyaṃ
            ca vyavasthāpya nirvartyamānatṛtīyarūpaprahvatā pradhānādestathā hetubhūtayā //18//</p>
         
         
         <p>nanu pradhānaṃ pariṇāmakriyāyāṃ kartṛrūpamiyatā samarthitam , ---- iti ko doṣo , na
            hi puruṣavadasyākartṛtvamiṣyate ? ityāśaṅkyāha</p>
         
         
         <p id="Ipk_2.4.19">
            na ca yuktaṃ jaḍasyaivaṃ bhedābhedavirodhataḥ /<br />
            ābhāsabhedādekatra cidātmani tu yujyate //
             <span class="ref">Ipk_2,4.19</span></p>
         
         
         <p>evamityabhinnarūpasya dharmiṇaḥ satatapravahaddharmabhedasaṃbhedasvātantryalakṣaṇaṃ
            pariṇamanakriyākartṛkatvaṃ yaduktaṃ tat pradhānāderna yuktaṃ jaḍatvāt , jaḍo hi nāma
            pariniṣṭhitasvabhāvaḥ prameyapadapatitaḥ sa ca rūpabhedādbhinno vyavasthāpanīyo nīlapītādivat
            , ekasyabhāvavattvāccābhinno nīlavat , na tu sa eva svabhāvo bhinnaścābhinnaśca bhavitumarhati
            vidhiniṣedhayorekatraikadā virodhāt / kaścit svabhāvo bhinnaḥ kaścit tvabhinnaḥ ,
            ---- iti cet , dvau tarhi imau svabhāvāvekasya svabhāvasya bhavetām , na caivaṃ yuktaṃ</p>
         
         
         <p>{bhedābhedavyavasthaivamucchinnā sarvavastuṣu /}</p>
         
         
         <p>iti nyāyāt / evaṃ jaḍasya <span class="it">idam</span> iti pariniṣṭhitāmāsatayā sarvataḥ paricchinnarūpatvena prameyapadapatitasya nāyaṃ
            svabhāvabheda ekatve satyupapadyate / yattu prameyadaśāpatitaṃ na bhavati kiṃ tu cidrūpatayā
            prakāśaparamārtharūpaṃ cidekasvabhāvaṃ svaccham , tatra bhedābhedarūpatopalabhyate
            ; anubhavādeva hi svacchasyādarśāderakhaṇḍitasvasvabhāvasyaiva parvatamataṅgajādirūpasahasrasaṃbhinnaṃ
            vapurupapadyate / na ca rajatadvicandrādi yathā śuktikaikacandrarūpatirodhānena vartate
            , tathā darpaṇe parvatādi / darpaṇasya hi tathāvabhāse darpaṇataiva sutarāmunmīlati
            ---- <span class="it">nirmalo'yamutkṛṣṭo 'yaṃ darpaṇaḥ</span> ityabhimānāt / na hi parvato bāhyastatra saṃkrāmati svadeśatyāgaprasaṅgādasya , na
            cāsya pṛṣṭhe'sau bhāti darpaṇānavabhāsapraṅgāt , na ca madhye niviḍakaṭhinasapratidhasvabhāvasya
            tatrānupraveśasaṃbhāvanābhāvāt , na paścāt tatrādarśanāt dūratayaiva ca bhāsanāt ,
            na ca tannipatanotphalitapratyāvṛttāścākṣuṣā mayūsvāḥ parvatameva gṛhṇanti , bimbapratibimbayorubhayorapi
            parvatapārśvagatadarpaṇābhāse 'valokanāt / tasmāt nirmalatāmāhātmyametat yadanantāvabhāsasaṃbhedaścaikatā
            ca / giriśikharoparivartinaścaikatraiva bodhe nagaragataparārthasahasrābhāsaḥ , ----
            iti cidrūpasyaiva kartṛtvamupapannam . abhinnasya bhedāveśasahiṣṇutvena kriyāśaktyāveśasaṃbhavāt
            //19//</p>
         
         
         <p>nanvetāvatā vijñānameva brahmarūpamimāṃ viśvarūpatāvaicitrīṃ parigṛhṇātu kimīśvaratākalpanena
            ityāśaṅkyāha</p>
         
         
         <p id="Ipk_2.4.20">
            vāstave'pi cidekatve na syādābhāsabhinnayoḥ /<br />
            cikīrṣālakṣaṇaikatvaparāmarśaṃ vinā kriyā //
             <span class="ref">Ipk_2,4.20</span></p>
         
         
         <p>cidrūpasyaikatvaṃ yadi vāstavaṃ bhedaḥ punarayamavidyopaplavāt , ---- ityucyate tadā
            kasyāyamavidyopaplavaḥ , ---- iti na saṃgacchate brahmaṇo hi vidyaikarūpasya kathamavidyārūpatā
            , na cānyaḥ kaścitasti vastuto jīvādiryasyāvidyā bhavet / anirvācyeyamavidyā , ----
            iti cet , kasya anirvācyā , ---- iti na vidmaḥ ; svarūpeṇa ca bhāti , na cānirvācyā
            , ---- iti kimetat ? ; yuktyā nopapadyate , ---- iti cet saṃvedatiraskāriṇī kā khalu
            yuktirnāma , anupapattiśca bhāsamānasya kānyā bhaviṣyati / sadrūpameva brahmābhinnaṃ
            cakāstyavikalpake , vikalpabalāttu bhedo 'yam , ---- iti cet , kasyāyaṃ vikalpanavyāpāro
            nāma ? brahmaṇaścet , avidyāyoge na ca anyo'sti ; avikalpalaṃ ca satyaṃ vikalpakamasatyam
            , ---- iti kuto vibhāgo bhāsamānatvasyāviśeṣāt / bhāsamāno'pi bhedo bādhitaḥ , ----
            iti cet , abhedo'pi evam , bhedabhāsanena tasya bādhāt / viparītasaṃvedanodaya eva
            hi bādho nānyaḥ kaścit / bādho'pi ca bhāsamānatvādeva san nānyataḥ , ---- iti bhedo'pi
            bhāsamānaḥ kathamavidyā / bhāsanamavadhīrya āgamapramāṇako 'yamabhedaḥ ---- iti cet
            āgamo 'pi bhedātmaka eva vastubhūtaḥ pramātṛpramāṇaprameyavibhāgaśca , ---- iti na
            kiṃcidetat / tasmāt vāstavaṃ cidekatvamabhyupagamyāpi tasya kartṛtvalaks.aṇā bhinnarūpasamāveśātmikā
            kriyā nopapadyate ; parāmarśasvarūpaṃ tu svātantryaṃ yadi bhavati tadopapadyate sarvam
            / parāmarśo hi cikīrṣārūpecchā , tasyāṃ ca sarvamantarbhūtaṃ nirmātavyamabhedakalpenāste
            , ---- ityuktaṃ</p>
         
         
         <p>
            {svāminaścātmasaṃsthāsya ......... /}(Ipk 1,5.10)
            </p>
         
         
         <p>ityatra / tena svātmarūpameva viśvaṃ satyarūpaṃ prakāśātmatāparamārthamatruṭitaprakāśābhedameva
            sat prakāśaparamārthenaiva bhedena bhāsayati maheśvaraḥ , ---- iti tadevāsyātidurghaṭakāritvalakṣaṇaṃ
            svātantryamaiśvaryamucyate / ābhāsabhinnayoriti kriyāpekṣā saṃbandhasāmānye ṣaṣṭhī
            , paścādyayocitaṃ vibhajyate / ābhāsena bhinnau jaḍājaḍābhāsau , jaḍo ghaṭādiḥ karmarūpaścidābhāsaḥ
            kartṛrūpaḥ , ---- iti tayoḥ kriyā , ekasya kriyamāṇatvamaparasya kartṛtvaṃ na bhavet
            / cikīrṣārūpeṇa nirmātavyābhedaparāmarśātmanā vinā ekā cāsau kriyā kathaṃ bhinnayoḥ
            svabhāvabhūtā bhavet / kāryakāraṇatāprastāvāt kartṛkarmaṇī ukte , kārakāntarāṇyapi
            tu ekakartṛtvānupraveśīni paramārthato'nyathā karaṇādau bhinne kārakavrāte kathamabhinnā
            sā / yadi vā ābhāsena yau bhinnau jaḍacetanau tayoryā cikīrṣā ekasyeṣyamāṇatā , parasyaiṣitṛtā
            tassvabhāvamekatvaparāmarśaṃ vinā , ---- iti / yadvā ābhāsabhinnayoḥ <span class="it">ahamidam</span> iti yaḥ parāmarśa ekaviśrāntirūpaścikīrṣātmā taṃ vinā , ---- iti / ābhāsabhinnayorekaparāmarśaṃ
            vinā cikīrṣālakṣaṇā kathaṃ kriyā , ---- iti vā / evaṃ kriyāṃ vā cikīrṣāṃ vā parāmarśaṃ
            vā apekṣya ṣ.aṣṭhī , nityasāpekṣatvācca samāsaḥ //20//</p>
         
         
         <p>etat upasaṃharati</p>
         
         
         <p id="Ipk_2.4.21">
            itthaṃ tathā ghaṭapaṭādyābhāsajagadātmanā /<br />
            tiṣṭhāsorevamicchaiva hetutā kartṛtā kriyā //
             <span class="ref">Ipk_2,4.21</span></p>
         
         
         <p>yathā na jaḍasya kāraṇatā na kartṛtā , tathānīśvarasya cetanasyāpi , ityanenaiva hetutāprakāreṇedaṃ
            jātaṃ yat ya eva tathā cikīrṣustasyaiva sā cikīrṣā bahiṣparyantatāṃ prāptā <span class="it">kriyā</span> ityabhidhīyate , saiva ca kartṛtā tadeva ca hetutvaṃ nānyat kiṃcit / tena <span class="it">ghaṭastiṣṭhati</span> ityayamarthaḥ ---- ghaṭātmanā tiṣṭhāsuḥ svātantryāt sthānamabhyupagacchan na tu tadrūpamasahamāno
            yo maheśvaraḥ prakāśaḥ sa tiṣṭhati ---- iti / ghaṭapaṭādyābhāsarūpaṃ yatkila jagat
            tadātmanā yaḥ <span class="it">tathā</span> iti tena tena tajjagadgatajanmasthityādibhāvavikāratadbhedakriyāsahasrarūpeṇa yaḥ
            sthātumicchuḥ svatantraḥ , tasya yā evamiti vicitrarūpecchā saiva kriyā , ---- iti
            saṃbandhaḥ / tena maheśvara eva bhagavān viśvakartā , ---- iti śivam //21//</p>
         
         
         <p>
            iti śrīmadācāryotpaladevaciracitāyāmīśvarapratyabhijñājāṃ śrīmadācāryābhinavaguptakṛtavimarśinyākhyaṭīkopetāyāṃ
            kriyādhikāre kāryakāraṇatattvanirūpaṇaṃ nāma caturthamāhnikam // 4 //
            </p>
         
         
         <p>
            sampūrṇaścāyaṃ kriyādhikāro nāma dvitīyo vimarśaḥ // 2 //
            </p>
         
         
         
         
         
         <p>
            āgamādhikāre prathamamāhnikam /
            </p>
         
         
         <p>[vimarśinī]</p>
         
         
         <p>
            {yaṃ prāpya sarvāgamasindusaṅghaḥ pūrṇatvamabhyeti kṛtārthatāṃ ca /<br />
            taṃ naubhyahaṃ śāṃbhavatattvacintāratnaudhasāraṃ paramāgamābdhim //
            </p>
         
         
         <p>
            śrīmatsadāśivodāraprārambhaṃ vasudhāntajam /<br />
            yadantarbhāti tattvānāṃ cakraṃ taṃ saṃstumaḥ śivam //}
            </p>
         
         
         <p>evamadhikāradvayena jñānakriyāsvarūpaṃ vitatya nirṇītam / athedaṃ vaktavyaṃ kriyā
            nāma viśvapadārthāvabhāsalakṣaṇā ityuktaṃ samanantarameva , ke ca te viśve padārthāḥ
            , iti / tatrābhāsarūpā eva jaḍacetanalakṣaṇāḥ padārthāste ca kriyatā rūpeṇa saṃgṛhyante
            , nahi pratyakṣaṃ māyāpramātuḥ sarvatra kramate / anumānamapyevam , na hi yadyadasti
            tatra tatra liṅgavyāptyādigrahaṇasaṃbhavaḥ / āgamastvaparicchinnaprakāśātmakamāheśvaravimarśaparamārthaḥ
            kiṃ na paśyet , iti tadanusāreṇa padārthanirṇayaṃ viśvaprameyīkaraṇapratilabdhatadviśvottīrṇapramātṛpadahṛdayaṅgamīkārābhiprāyeṇa
            nirūpayitumācārya āgamādhikāraṃ tṛtīyamārabhate /</p>
         
         
         <p>tatra ślokaikādaśakena <span class="it">evamantarbahirvṛttiḥ</span> ityādinā <span class="it">sthūlasūkṣmatyabhedataḥ</span> ityantenāgamasiddhaṃ śivādidharaṇīprāntamekaikābhāsarūpatātmakaṃ darśanāntare <span class="it">sāmānyam</span> iti yadvyavahṛtaṃ , yasya sāmānādhikaraṇyayogādanantasvalakṣaṇāvabhāsanavyūhaviśeṣapūrvakaḥ
            samasto 'yaṃ śarīrabhuvanādivibhavaḥ , taṃ parameśvarāgamasiddhaṃ yuktyāpyavagataṃ
            pratyekatastattvagrāmaṃ darśayati ityāhnikatātparyam /</p>
         
         
         <p>tatrādhikārasaṃgatiṃ yojayan pūrvapakṣapratikṣepaṃ copasaṃharan śivatattvasvarūpameva
            darśayitumāha</p>
         
         
         <p id="Ipk_3.1.1">
            evamantarbahirvṛttiḥ kriyā kālakramānugā /<br />
            mātureva tadanyonyāviyukte jñānakarmaṇī //
             <span class="ref">Ipk_3,1.1</span></p>
         
         
         <p>evamiti , yataḥ paradarśanoktaḥ kāryakāraṇabhāvo jaḍarūpapratiṣṭho na kathaṃcidupapannaḥ
            , kintu cidrūpa evāntarbahirātmanā prakāśaparamārthenāpi vapuṣā tathābhāsanarūpeṇa
            vartamānaḥ kālakramamākṣipan kriyābhidhīyate , tasya pramātureva jñānaśaktivapuṣo
            dharmastat iti / tasmādaviyuktaṃ jñānaṃ kriyā ca / jñānaṃ vimarśānuprāṇitam , vimarśa
            eva ca kriyeti / na ca jñānaśaktivihīnasya kriyāyogaḥ iti / tadetadaviyuktajñānakriyārūpaṃ
            kriyādvāreṇa sakalatattvarāśigatasṛṣṭisaṃhāraśatapratibimbasahiṣṇu yat tadupadeśabhāvanādiṣu
            tathābhāsamānamanābhāsamapi vastutaḥ śivatattvamityuktaṃ bhavati //1//</p>
         
         
         <p>nanyevaṃbhūtaṃ śivatattvaṃ cet tarhi tato'natiricyamānamidaṃ viśvamiti kimanyat tattvaṃ
            syāt / ekacittattvaviśrāntau ca tattvānāṃ kathaṃ kramo bhavet , deśakālābhedāt ? evametat</p>
         
         
         <p id="Ipk_3.1.2">
            kiṃtvāntaradaśodrekātsādākhyaṃ tattvamāditaḥ /<br />
            bahirbhāvaparatve tu , parataḥ pārameśvaram //
             <span class="ref">Ipk_3,1.2</span></p>
         
         
         <p>yadyapyekameva śivatattvaṃ tathāpi tadīyameva svātaṃtryaṃ svātmani svarūpabhedaṃ tāvatpratibimbakalpatayā
            darśayati / svarūpavaicitryameva deśakālakramaḥ / mūritikriyāvaicitryamayo hi asau
            / tataścāntarī jñānarūpā yā daśā tasyā udrekābhāsane <span class="it">sādākhyam</span> sadākhyāyāṃ bhavam / yataḥ prabhṛti saditi prakhyā / sadākhyāyāśca sadāśivaśabdarūpāyā
            idaṃ vācyaṃ tattvam / sṛṣṭikramopadeśādau prathamamucitam / tatsādākhyaṃ tattvam /
            <span class="it">bahirbhāvasya</span> kriyāśaktimayasya <span class="it">paratve</span> udrikābhāse sati <span class="it">pārameśvaraṃ</span> parameśvaraśabdavācyamīśvaratattvaṃ nāma / tacca sādākhyasya pañcāducitāvabhāsanam
            / etaduktaṃ bhavati / iha tasya bhāvastattvam , ---- iti bhinnānāṃ vargāṇāṃ vargīkaraṇanimittaṃ
            yadekamavibhaktaṃ bhāti tattattvam / yathā girivṛkṣapuraprabhṛtīnāṃ nadīsaraḥsāgarādīnāṃ
            ca pṛthivīrūpatvamabrūpatvaṃ ceti / tataśca śuddhacaitanyavargo yo mantramaheśvarākhyaḥ
            , tasya prathamasṛṣṭāvasmākamantaḥkaraṇaikavedyamiva dhyāmalaprāyamunmīlitamātracitrakalpaṃ
            yadbhāvacakram , tathā saṃhāre ca dhvaṃsonmukhatayā tathābhūtameva cakāsti pratibimbaprāyatayā
            , tasya caitanyavargasya tādṛśi bhāvarāśau tathāpravanaṃ nāma yaccidviśeṣatvaṃ tatsadāśivatattvam
            / mantreśvarādirūpasya tu caitanyarāśeḥ sphuṭībhūtamasmadbahiśkaraṇasaraṇisaṃprāptabhāvavargapratimaṃ
            viśvaṃ pratibimbakalpatayā bhāti , tasya tu tat tathāprathanamīśvaratattvam / yastu
            sadāśivabhaṭṭāraka īśvarabhaṭṭārakaśca dhveyopāsyādirūpatayā sa brahmaviṣṇutulyaḥ
            pṛthageva mantavyo na tu nāmasārūpyāt bhramitavyam / yathāhureke <span class="it">brahmaviṣṇurudrā api tattvamadhye kiṃ na gaṇitāḥ</span> iti //2//</p>
         
         
         <p>nāmadheyāntaramapyatra tattvadvaye darśayati</p>
         
         
         <p id="Ipk_3.1.3">
            īśvaro bahirunmeṣo , nimeṣo'ntaḥ sadāśivaḥ /<br />
            sāmānādhikaraṇyaṃca , sadvidyāhamidaṃdhiyoḥ //
             <span class="ref">Ipk_3,1.3</span></p>
         
         
         <p>yasyonmeṣāṭudayo jagataḥ , ityatra īśvaratattvamevonmeṣaśabdenoktam , viśvasya hi
            sphuṭatvabāhyatvamunmeṣaṇam , nimeṣaṇaṃ tvapshuṭatvāpādanamahantārūpatodrecanam ,
            iti nimeṣaḥ sadāśivatattvam / yato jagataḥ pralaya iti / śuddho'yaṃ spandaḥ parameśvarasyācalasyāpyaprarūḍharūpāntarāpattilakṣaṇaḥ
            kiṃciccalanātmatayā sphuradrūpatvāt / parameśvarasya hi paramārthata etāḥ śaktayo
            yastattvagrāmaḥ , kācittu śaktiranyabahutaraśaktikroḍīkāraṃ kurvatī nikaṭatvādupāsyā
            ghaṭasyeva ghaṭatvātmikā , kācidanyāpekṣiṇī svarūpamātraniṣṭhā dūrā ghaṭasyeva sattāsmikā
            / evaṃ nimeṣonmeṣaśaktī eva sadāśiveśvarau tayostvadhiṣṭhātṛdevate api tathānāme //</p>
         
         
         <p>atha tadadhiṣṭhātṛdvayagataṃ karaṇaṃ vidyātattvamāha / prakāśasya yadātmamātraviśramaṇamananyonmukhasvātmaprakāśatāviśrāntilakṣaṇo
            vimarśaḥ so'ham iti ucyate / yastvanyonmukhaḥ sa <span class="it">idam</span> iti / sa ca svaprakāśamātre punarananyonmukharūpe viśrāmyati paramārthataḥ / tatrādye
            vimarśaṃ śivatattvam dvitīye vidyeśatā madhyate tu rūpe <span class="it">ahamidam</span> iti samadhṛtatulāpuṭanyāyena yo vimarśaḥ sa sadāśivanātha īśvarabhaṭṭārake ca , idaṃbhāvasya
            tu dhyāmalādhyāmalatākṛto viśeṣaḥ / ye ete <span class="it">aham</span> iti <span class="it">idam</span> iti dhiyau tayormāyāpramātari pṛthagadhikaraṇatvam <span class="it">aham</span> iti grāhake <span class="it">idam</span> iti ca grāhye , tannirāsenaikasminnevādhikaraṇe yatsaṃgamanaṃ saṃbandharūpaṃ prathanaṃ
            tat satī śuddhā vidyā , aśuddhavidyāto māyāpramātṛgatāyā anyaiva / tatra yadā <span class="it">aham</span> ityasya yadadhikaraaṇaṃ cinmātrarūpaṃ tatraivedamaṃśamullāsayati tadā tasyāsphuṭatvāt
            sadāśivatā <span class="it">ahamidam</span> iti / <span class="it">idamaham</span> iti tu idamityaṃśe sphuṭībhūte 'dhikaraṇe yadāhamaṃśavimarśaṃ niṣiñcati tadeśvaratā
            , ---- iti vibhāgaḥ //3//</p>
         
         
         <p>nanu kasmādiyaṃ śuddhā vidyā ityāha</p>
         
         
         <p id="Ipk_3.1.4">
            idaṃbhāvopapannānāṃ vedyabhūmimupeyuṣām /<br />
            bhāvānāṃ bodhasāratvādyathāvastvavalokanāt //
             <span class="ref">Ipk_3,1.4</span></p>
         
         
         <p>avalokanaṃ prathanaṃ vedanaṃ vidyā , yathāvastutvaṃ vastvanusāritvaṃ ca ; tasyāḥ śuddhiraviparītatā
            / vedyadaśāṃ copagatavatāmaṅgīkṛtavatām , ata evedamityevaṃbhūtenocitena parāmarśenopapannānāṃ
            parāmṛśyamānānāṃ bhāvānāṃ <span class="it">bodha</span> eva prakāśātmā sārarūpaṃ vastu , prakāśaścānanmukhavimarśātmāhamiti / tadeṣāṃ yadeva
            pāramārthikaṃ rūpaṃ tatraiva prarūḍhatvāt ahamodamityasya śuddhavedanarūpatvam //4//</p>
         
         
         <p>adhiṣṭhātṛrūpāddevatādvayāt tattvadvayaṃ vibhaktam , ---- ityetadbhaṅgyā pratipādayatyāgamavyavahāreṇa
            /</p>
         
         
         <p id="Ipk_3.1.5">
            atrāparatvaṃ bhāvānām anātmatvena bhāsanāt /<br />
            paratāhantayācchādātparāparadaśā hi sā //
             <span class="ref">Ipk_3,1.5</span></p>
         
         
         <p>paratā pūrvatvamananyāpekṣāhamiti , <span class="it">aparatvam</span> apūrṇatvamanyāpekṣitedamiti / atra ca tattvadvaye bhāvānāṃ dhyāmalādhyāmalarūpāṇāmubhayāṃśasparśāt
            parāparatvamiti / vedyabhāvaniṣṭhā daśā tattvasvarūpā tadavabhāsayitṛmantreśvarādiśuddhapramātṛsaṃvedyavastusārā
            / yā tu tanniṣṭhasaṃvedanadaśā sā śuddhā vidyā , tatpramātradhiṣṭhātṛtvaṃ śrīsadāśiveśvarabhaṭṭārakarūpatā
            iti sakṣepaḥ //5//</p>
         
         
         <p>evamekeṣāṃ mate <span class="it">aham</span> ityācchādako yo bhāgaḥ tatprathāpradhānā śuddhavidyā / anye tu manyante , ---- yo
            'sāvidaṃbhāga ācchādanīyastasya yadavabhāsanaṃ tatpradhānā śuddhavidyā / anyathā hi
            sa idamaṃśaḥ kena bhāsyatāṃ māyāyāstatrābhāvāt bhāve vā prarohaprasaṅgāt ; ata eveyaṃ
            prarohāsahiṣṇuṃ yata idantāṃ bhāsayati tataḥ śuddhā / bhāsanācca vidyeti / tata evāpraruḍhamāyākalpatvāt
            mahāmāyeyaṃ śrīrauravādigurubhirupadiṣṭā , tadetadāha /</p>
         
         
         <p id="Ipk_3.1.6">
            bhedadhīr eva bhāveṣu karturbodhātmano'pi yā /<br />
            māyāśaktyeva sā vidyetyanye vidyeśvarā yathā //
             <span class="ref">Ipk_3,1.6</span></p>
         
         
         <p>māyāpramātari śūnyādirūpe 'pyanullasite , cinmātra eva pramātari kartari ca sati cidekarūpaṣvapi
            bhāveṣu yadacidrūpatayā bhedaprakāśanalakṣaṇaṃ svātantryaṃ sā śuddhavidyā māyāśaktyā
            tulyā , vedyabhāge bhedaprakāśanāt / na ca māyaiva , grāhakasya cinmātrabhāge tāvadaviparyāsanāt
            , yena prakāreṇa vidyeśvarā bhagavanto 'nantādyā vatante / te hi śuddhacinmātragṛhītāhaṃ
            bhāvāḥ svatastu bhinnaṃ vedyaṃ paśyanti , yathā dvaitavādināmīśvaraḥ / evaṃ grāhake'ṃśataścaitanyarūpāt
            paramārtharūpe grāhyaviparyāsanaśaktiḥ śuddhavidyā vidyeśvarāṇām //6//</p>
         
         
         <p>pare prāhuḥ ---- bhagavataḥ pramaśivasyāprarūḍhabhedāvabhāsanaṃ sadāśiveśvaratā /
            tatrāsphuṭe bhede icchāśaktirīśvarasya vyāpriyate , sphuṭatve jñānaśaktiḥ , grāhyagrāhakaviparyāsadvayaprarūḍhau
            tu māyāśaktiḥ , sā ca paśupramātṛṣu , grāhakagrāhyobhayaviparyāsasaṃskāre tu avinivṛtte'pi
            yadetat vastuparamārthaprathanaṃ tatra vidyāśaktivyāpāro yogijñāniprabhṛtiṣvapaśupramātṛṣu
            / tadetaddarśayati /</p>
         
         
         <p id="Ipk_3.1.7">
            tasyaiśvaryasvabhāvasya paśubhāve prakāśikā /<br />
            vidyāśaktiḥ ...................................... //
             <span class="ref">Ipk_3,1.7</span></p>
         
         
         <p><span class="it">paśubhāve</span> viparyāsaikarasatvalakṣaṇe pāśanīyatve 'svataṃtratve dṛśyadraṣṭṭadarśanabhede satyapi
            jāte pūrvoktayuktibalena yadetadaiśvaryamuktaṃ tasya yā prakāśikā parameśvaraśaktiḥ
            ---- yadvaśāt kecideva tā yuktīrādṛtya tadā śvastahṛdayāḥ kṛtino bhavanti ---- sā
            vidyāśaktiḥ / ayameva ṣaḍardhasārādidṛṣṭo'pyasyācāryasya hṛdayamāvarjayati pakṣaḥ
            , <span class="it">anye</span> ityanukteḥ /</p>
         
         
         <p>etadānantaryaucityena ca māyātattvanirūpaṇāt tadāha</p>
         
         
         <p><span class="bold">.............. tirodhānakarī māyābhidhā punaḥ // Ipk_3,1.7 //</span></p>
         
         
         <p>māyāśaktiḥ punaracidrūpe śūnyādau pramātṛtābhimānaṃ prarūḍhaṃ dadhrtā bhāvānapi cinmayān
            bhedenābhimānayantī sarvathaiva svarūpaṃ tirodhatte āvṛṇute vimohinī sā / tirodhānamatra
            na vilayanarūpaṃ mantavyaṃ , yat kṛtyapañcakamadhya āgameṣu gaṇyate , dīkṣitasyāpi
            gurumantrādinindanaprāyamapi tvāvaraṇameva //7//</p>
         
         
         <p>tirodhānamāvaraṇarūpaṃ sphuṭayati</p>
         
         
         <p id="Ipk_3.1.8">
            bhede tvekarase bhāte'haṃtayānātmanīkṣite /<br />
            śūnye buddhe śarīre vā māyāśaktirvijṛmbhate //
             <span class="ref">Ipk_3,1.8</span></p>
         
         
         <p>suṣupte pralaye <span class="it">na</span> ityabhāvasamādhau ca tāvacchūnyamākāśakalpamanātmarūpaṃ vedyabhāvocitam <span class="it">aham</span> ityātmatvena vīkṣyate ; ucchvasananiḥśvasanādau vā prāṇa eva tejaḥsamupavṛṃhitaḥ
            , svacchodakāśayakalpā vedyapratibimbanavatī vā buddhirabhiniviśyate antarahaṃ vedmi
            duḥkhyahamiti cintādyavasthāsu , śarīrameva tu pṛthivīprāyaṃ kṛśo'hamityādidaśāsu
            ahamityātmatayā bhāti / sarvameva cedaṃ śūnyādi vastutaścinmātrasārameva māyayaiva
            tāvadacidrūpatayā bhāsitam / tathāvidhameva tu sat ahamiti saṃvidrūpatābhiniveśasthānaṃ
            saṃpāditamapraśāntajaḍabhāvameva iti atiduṣkaravastusaṃpādanāpratīghātarūpā parameśvarasya
            māyāśaktiḥ , ---- ityetat <span class="it">vijṛmbhate</span> ityanena darśitam / bāhyarūpāṇāṃ sutadhanadārādīnāmapyahaṃtābhiniveśaviṣayatvasaṃkhyātaṃ
            sūcayati //8//</p>
         
         
         <p>nanvacidrūpatvādanātmā yadi śūnyādistadātmatayāsau abhiniviśyamānaścidrūpa eva , ----
            iti sarvajñatvasarvakartṛtvādiviśuddhaiśvaryadharmaiva syāt , ---- ityāśaṅkyāha</p>
         
         
         <p id="Ipk_3.1.9">
            yaś ca pramātā śūnyādiḥ prameye vyatirekiṇi /<br />
            mātā sa meyaḥ san kālādikapañcakaveṣṭitaḥ //
             <span class="ref">Ipk_3,1.9</span></p>
         
         
         <p>syādaiśvaryadharmayogaḥ śūnyādeḥ yadyahamityabhiniviśyamāno'pi meyatāṃ jahyāt / tathāhi
            sati prameyamapyasya nīlādivyatiriktatayā naiva bhāseta / yāvatā yaḥ śūnyādiḥ pramātā
            kathitaḥ , sa yāvadeva svarūpādvyatirekābhimate nīlādau prameye pramātā tāvadeva svayamapi
            meyabhūtaḥ eva san mātā / meyaṃ hi mīyamānatvādeva parimitam , ---- iti tādṛśādeva
            meyāntarādupapannavyatirekam , na tvevaṃ cidrūpamaparimitatvāt / parimitatvaṃ ca śūnyāderahaṃbhāvasya
            yat tadeva kālādipañcakam . tathā hi kālaḥ kramamāsūtrayan pramātari vijṛmbhamāṇastadanusāreṇa
            prameye 'pi prasarati , yo'haṃ kṛśo'bhavaṃ sa sthūlo varte bhaviṣyāmi sthūlataraḥ
            ityevamātmānaṃ deharūpaṃ kramavantamiva parāmṛśaṃstatsahacāriṇi prameye'pi bhūtādirūpaṃ
            kramaṃ prakāśayati / asya śūnyāderjaḍasya vidyā kiṃcijjhatvonmīlanarūpā buddhidarpaṇasaṃkrāntaṃ
            bhāvarāśiṃ nīlasukhādiṃ vivinakti / kalā kiṃcitkartṛtvopodvalanamayī kāryamudbhāvayati
            , kiṃcijjānāmi / kiṃcitkaromi , ---- iti / atra cāṃśe tukye'pi kiṃcittve kasmādidameva
            kiṃcit , ---- ityatrārthe'bhiṣvaṅgarūpaḥ pramātari dehādau prameye ca guṇādyāropaṇamaya
            iva rāgo vyāpriyate / na ca tadbuddhigatamavairāgyameva , taddhi sthūlaṃ vṛddhasya
            pramadāyāṃ na bhavedapi , rāgastu bhavatyeva / buddhidharmāṣṭake'pi ca dṛṣṭo'bhiṣvaṅgaḥ
            / atraiva kasmādabhiṣvaṅga ---- ityayamartho niyatyā niyamyate iti / evaṃ kalāvidyākālarāganiyatibhirotaproto
            māyayāpahṛtaiśvaryasarvasvaḥ san punarapi prativitīrṇatatsarvasvarāśimadhyagatabhāgamātra
            evaṃbhūto'yaṃ mitaḥ pramātā bhāti ---- idānīmidaṃ kiṃcijjānānaḥ , idaṃ kurvāṇo'tra
            rakto'traiva ca yaḥ so 'ham ---- iti / eṣāṃ ca bhinnaviṣayatvamapi bhavati kadācit
            , yathānyatra rakto'pi niyatyānyat kāryate iti / ete ca pramātṛlagnatathaiva bhānti
            , ---- iti tasyaiva śaktirūpāḥ pratipramātṛbhinnā eṣa , kadācit tu naṭamallaprekṣādāvīśvarecchayā
            ekībhaveyurapi / na hyeteṣāmīśvarecchātiriktaṃ nijaṃ kimapi jīvitamasti , ---- ityasakṛduktaṃ
            vakṣyate ca //9//</p>
         
         
         <p>yaduktamidamityatra prameye vyatirekiṇi mātā , ---- iti tatra tatprameyaṃ darśayati
            /</p>
         
         
         <p id="Ipk_3.1.10">
            trayoviṃśatidhā meyaṃ yatkāryakaraṇātmakam /<br />
            tasyāvibhāgarūpyekaṃ pradhānaṃ mūlakāraṇam //
             <span class="ref">Ipk_3,1.10</span></p>
         
         
         <p>yat kāryakaraṇarūpaṃ trayoviṃśatiprakāraṃ yacca tasya mūlabhūtaṃ kāraṇaṃ sarvakāryakaraṇāvibhāgarūpaṃ
            pradhānaṃ nāma tatsarvaṃ meyam ---- iti sambandhaḥ / yogimantratadīśvaraprabhṛtīnāṃ
            hi bhūtatanmātrakaraṇapradhānavaśīkārayogitvātsarvameva prameyam / saṃsāriṇāmapyanumānāgamādidiśā
            prameyameva , itīyat prameyam / kālādayastu prameyā api pramāryeva lagnāḥ , ---- iti
            pramātṛśaktisvabhāvatvāt na prameyatvenehāvasare māyāpramātṛcyatiriktaprameyaprastāve
            gaṇitāḥ / vastuto hi atratyo'yaṃ pramātāpi prameya eva , sa tu pramātrīkriyamāṇa ācchāditaprameyatāka
            ihocyate //10//</p>
         
         
         <p>nanvatra trayoviṃśatau kiṃ kāryaṃ kiṃ karaṇam ? ityāśaṅkyāha</p>
         
         
         <p id="Ipk_3.1.11">
            trayodaśavidhā cātra bāhyāntaḥkaraṇāvalī /<br />
            kāryavargaśca daśadhā sthūlasūkṣmatvabhedataḥ //
             <span class="ref">Ipk_3,1.11</span></p>
         
         
         <p>pramātuḥ pūrvaṃ karaṇopayogaḥ , ---- ityatrādau trayodaśa karaṇāniḥ tatra buddhirapyavasāyasāmānyamātrarūpā
            , grāhyagrāhakābhimānarūpo'haṃkāraḥ , saṃkalpādikāraṇaṃ manaḥ , ---- ityantaḥkaraṇaṃ
            tridhā / buddhau śabdādyadhyavasāyarūpāyāmupayogīni buddhīdntriyāṇi pañca ---- śrotraṃ
            , tvak , cakṣuḥ , jihvā , dhrāṇam , ---- iti / karmaṇi tūpayogīni pañca karmendriyāṇi
            / tathā hi ---- tyāgo grahaṇamiti dvayam , ---- bahirviṣayaḥ yat tatra pāṇiḥ pāyuḥ
            pādaḥ , ---- iti karaṇāni / etadevāntāḥ prāṇe yena kriyate tadvāgīndriyam / tatprakṣobhapraśāntyā
            viśrāntikriyopayogī upasthaḥ / sarvadehavyāpakāni ca karmendriyāṇyahaṅkāraviśeṣātmakāni
            / tena cchinnahasto bāhubhyāmādadānaḥ pāṇinaivādatte , evamanyat / kevalaṃ tattatsphuṭapūrṇavṛttilābhasthānatvāt
            pañcāṅgulirūpamadhiṣṭhānamasyaucyate , ---- ityevaṃ karaṇāni trayodaśa / eṣāṃ ca kāryatve
            'apyasādhāraṇena karaṇatvena vyapadeśaḥ / sthūlaṃ kāryaṃ pṛthivī , āpaḥ , tejo , vāyuḥ
            , nabhaḥ , ---- iti pañca bhūtāni / sūkṣmameṣāmeva rūpaṃ , gandho , raso , rūpaṃ ,
            sparśaḥ , śabdaḥ , ---- iti / tatraikaikaguṇamākāśādi , ekaikavṛddhaguṇaṃ vā , ----
            iti darśanabhedaḥ , ---- iti na vivecito , nupayogāt / tatra sthūlaṃ vibhaktamavibhāgasvānumāpakam
            , ---- iti sthūlarūpopakramamuktam / atra pṛthivyādyābhāsā eva miśrībhūya ghaṭādisvalakṣaṇībhūtāḥ
            karmendriyairupasarpitāḥ , buddhīndriyairālocitāḥ , antaḥkaraṇena saṃkalpitābhimataniścitarūpāḥ
            , vidyayā vivevitāḥ, kalādibhiranurañjitāḥ , pramātari viśrāmyanti , ---- iti tātparyam
            / etacca vistaratastatpradhāneṣu tantrālokasārādiṣu mayā nirṇītam , ---- itīhānupayogānna
            vitānitam , ---- iti śivam //11//</p>
         
         
         <p>iti śrīmadācāryotpaladevaviracitāyāmīśvarapratyabhijñāyāṃ śrīmadācāryābhinavaguptaviracitavimarśinyākhyaṭīkopetāyāmāgamādhikāre
            tattvanirūpaṇākhyaṃ prathamamāhnikam //1//</p>
         
         
         
         
         
         <p>āgamādhikāre dvitīyamāhnikam /</p>
         
         
         <p>[vimarśinī]</p>
         
         
         <p>
            {akhaṇḍitasvabhāvo'pi vicitrāṃ mātṛkalpanām /<br />
            svahrṇmaṇḍacakre yaḥ prathayettaṃ stumaḥ śivam //}
            </p>
         
         
         <p>evaṃ tattvarāśau nirṇīte etadantarbhāvenoltamapi mukhyatayā nirṇetavyaṃ pramātṛtattvaṃ
            vitatya nirṇetuṃ <span class="it">tatraitanmātṛtāmātra</span> ityādi <span class="it">vyānoviśvātmakaḥ paraḥ</span> ityantairviṃśatiślokairāhnikāntaraṃ prastūyate / tathāhi ---- pramāturatra svarūpapratyabhijñānamupadiśyate
            śāstre / sa hi heyamupādeyaṃ ca svaṃ svabhāvaṃ vidvān paramopādeyarūpaṃ śivasvabhāvaṃ
            svātmānamabhedenāviśan jīvanneva mukto bhavati , ---- iti / tatra ślokena brahmāditrayasvarūpam
            , tatkataṃ ca pramātṛbhedaṃ ślokasaptakena , dvayena samāveśasvarūpam , ślokapañcakena
            pramātureva suṣuptādyavasthāḥ , trayeṇa tāsāṃ heyopādeyavibhāgaṃ nirūpayati , ----
            ityāhnikatātparyam / granthārthastu nirūpyate //</p>
         
         
         <p id="Ipk_3.2.1">
            tatraitanmātṛtāmātrasthitau rudro'dhidaivatam /<br />
            bhinnaprameyaprasare brahmaviṣṇū vyavasthitau //
             <span class="ref">Ipk_3,2.1</span></p>
         
         
         <p>tatreti , evaṃbhūte 'sminnāgamasiddhe yuktyanugate ca tattvasvarūpe sati yadetat kālādipañcakaveṣṭitaṃ
            pramātṛtārūpam , tadeva yasyāṃ śuddhamupasaṃhṛtaprameyajātaṃ bhavati daśāyāṃ saṃhārākhyāyāṃ
            tasyāmadhiṣṭhātṛdevatātvaṃ taddaśāsaṃpādanena svopāsakalokasya taddaśādhyānāveśasamāpannasya
            svābhimukhyasaṃpādanena ca bhajamāno bhaṭṭāraka īśvara eva rudro bhagavān , yo māyāpade
            'pi prāṇāpānātmakadharmādharmasūryendudinaniśādivimuktamadhyamajyotīrūpapramātṛsvarūpasparśād
            unmīlitatṛtīyanetraḥ / bhinnasya tu prameye tatsaṃtānapravahaṇalakṣaṇe prasare 'dhiṣṭhātṛdevatā
            viṣṇuḥ , ata eva tayoḥ prameyaprasararūpasya <span class="it">idaṃ nīlam</span> ityevaṃ prakāśātmanaḥ prādhānyāt <span class="it">aham</span> iti pramātṛdaśāveśaśūnyatvāt na tṛtīyanetronmīlanam / devataiva daivatam / <span class="it">prasara</span> utpattiḥ saṃtānaśca //1//</p>
         
         
         <p>yadetanmātṛtāmātramuktaṃ tasya vibhāgamāgamikaṃ ca saṃjñābhedaṃ nirūpayati /</p>
         
         
         <p id="Ipk_3.2.2">
            eṣa pramātā māyāndhaḥ saṃsārī karmabandhanaḥ /<br />
            vidyābhijñāpitaiśvaryaścidghano mukta ucyate //
             <span class="ref">Ipk_3,2.2</span></p>
         
         
         <p id="Ipk_3.2.3">
            svāṅgarūpeṣu bhāveṣu pramātā kathyate patiḥ /<br />
            māyāto bhediṣu kleśakarmādikaluṣaḥ paśuḥ //
             <span class="ref">Ipk_3,2.3</span></p>
         
         
         <p>māyayāndho vimohitaḥ , ata eva karmāṇi svātmano bandhakānyabhimanyamāna <span class="it">eṣa</span> iti kālādiveṣṭitaḥ śūnyādipramātā saṃsarati , ---- ityataḥ saṃsārī / deho 'pi hi
            svarūpasādṛśyaṃ bālyayauvanādiṣvanuvartayan saṃsaratīva / buddhyādestu janmāntare'pi
            saṃsaraṇam / vidyayā tu svarūpaprakāśanaśaktyā pratyabhijñāpadaṃ prāpitamaiśvarayaṃ
            yasya , ata eva śarīrādyapi viśvamapi ca saṃvedanamevābhimanyamāno'ta eva cideva ghanā
            anvācidrūpavyāmiśraṇaśūnyā yasya rūpam , sa punarjanmabandhavirahāt dehe 'pi sthite
            <span class="it">mukta</span> iti vyapadeśayogyaḥ / patite tu śiva ekaghanaḥ iti kaḥ kuto muktaḥ / bhūtapūrvagatyā
            tu pramātrantarāpekṣayā muktah śivaḥ , ---- iti vyavahāraḥ /</p>
         
         
         <p>yaścāsau muktaḥ sa bhāvān svāṅgavadabhimanyamānaḥ pramimīte iti sa teṣāṃ svāmī , svarūpaparamārthasamarpaṇācca
            pālakaḥ iti patirupadiṣṭaḥ śāstre / māyāśaktikṛtabhedān vyatiriktāneva sato yadā mimīte
            tadā taireva meyaiḥ pāśarūpaiḥ pāśitaḥ iti paśuruktaḥ / tathāhi vedyarāśivaśādevāsmāvi
            dyāsmitārāgadveṣābhiniveśādayaḥ kleśāḥ , dharmādharmādirūpāṇi karmāṇi , ādipadādāśayarūpā
            vāsanā , phalabhogarūpo vipākaḥ , ---- iti kāluṣyamanantaprakāram , yataḥ pāśitatvāt
            <span class="it">paśuḥ</span> ityuktaḥ //3//</p>
         
         
         <p>yadevaitatpaśurūpaṃ tadevāgameṣu trividhaṃ malam , ---- ityāha /</p>
         
         
         <p id="Ipk_3.2.4">
            svātantryahānirbodhasya svātantryasyāpyabodhatā /<br />
            dvidhāṇavaṃ malamidaṃ svasvarūpāpahānitaḥ //
             <span class="ref">Ipk_3,2.4</span></p>
         
         
         <p id="Ipk_3.2.5">
            bhinnavedyaprathātraiva māyākhyaṃ janmabhogadam /<br />
            kartaryabodhe kārmaṃ tu māyāśaktyaiva tattrayam //
             <span class="ref">Ipk_3,2.5</span></p>
         
         
         <p>iha jñātṛkartṛrūpaṃ tāvaccittattvasya svarūpaṃ , tasyāpahāro nāmāṇavaṃ malaṃ yenāsāvaṇuḥ
            saṃkucito jātaḥ / tatra svarūpasya nimīlanaṃ saṃkocaḥ / tatsthite bodharūpe kartṛtvalakṣaṇasya
            svātantryātmanaḥ svarūpāntarasya nimīlanaṃ viparyayo vā , ---- ityubhayayāpyāṇavaṃ
            malaṃ svarūpāpahānirūpamekameva /</p>
         
         
         <p>atraiveti , satyāṇave male dviprakāre svarūpasaṃkoce vṛtte bhinnasya yatprathanaṃ
            tasya <span class="it">māyīyam</span> iti saṃjñāmātram / māyākṛtatvena māyīyatā malatrayasyāpi / tatra karturabodharūpasya
            dehāderbhinnavedyaprathane sati dharmādharmarūpaṃ kārmaṃ malam , yato janma bhogaśca
            sa ca niyatāvadhikaḥ , iti jātyāyurbhogaphalaṃ karma ityuktaṃ bhavati //4////5//</p>
         
         
         <p>athaiṣāṃ malānāṃ viviktaviṣayanirūpaṇāt svarūpaṃ sphuṭīkartuṃ <span class="it">svātanryahānirbodhasya</span> ityasya tāvadviṣayamāha /</p>
         
         
         <p id="Ipk_3.2.6">
            śuddhabodhātmakatve'pi yeṣāṃ nottamakartṛtā /<br />
            nirmitāḥ svātmano bhinnā bhartrā te kartṛtātyayāt //
             <span class="ref">Ipk_3,2.6</span></p>
         
         
         <p>yeṣāṃ cinmātrameva paramārtho na tu <span class="it">aham</span> iti svātmaviśrāntyānandarūpaṃ pramaṃ svātantryam / te parmeśvareṇa tayā nirmitāḥ
            svātmanaḥ sakāśādvyatiriktāḥ / atra hetuḥ ---- <span class="it">kartṛtāyā</span> uttamasvātanryalakṣaṇāyā <span class="it">atyayāt</span> abhāvāt ; parmeśvarasya tūttamasvātantryāviyuktabodharūpatvam , ---- ityabhiprāyaśeṣaḥ
            //6//</p>
         
         
         <p>nanvasmāddhetorbhavatu parameśvarāt teṣāṃ bhinnatvamanyonyatastu kathaṃ bhedo bodharūpasya
            vyāpitvanityatvakṛtasya ca deśakālābhedasya samābatvāt ; anyonyabhedābhāve ca <span class="it">nirmitāste</span> iti kathaṃ bahuvacanam ? ityāśaṅkāṃ vyapohati /</p>
         
         
         <p id="Ipk_3.2.7">
            bodhaikalakṣaṇaikye'pi teṣāmanyonyabhinnatā /<br />
            tatheśvarecchābhedena te ca vijñānakevalāḥ //
             <span class="ref">Ipk_3,2.7</span></p>
         
         
         <p>iha hi sarvatrāpratihataśaktiḥ parameśvara eva tayābubhūsaṃstathā tathā bhavati ,
            natvanyaḥ kaścit paramārthayo 'sti , ---- ityasakṛduktam ; tataśca vyāviśeṣeṇa teṣāṃ
            śarīrādiśūnyāntapramātṛpadottīrṇānāṃ bodhatvanityatvavibhutvādidharmajātasyaikye 'pyanyonyaṃ
            bhedaḥ , te ca śāstre vijñānakevalā uktāḥ / tatra vijñāmakevalo malaikayuktaḥ , ----
            ityādau <span class="it">vijñānaṃ</span> bodhātmakaṃ rūpaṃ <span class="it">kevalaṃ</span> svātantryavirahitameṣāmiti //7//</p>
         
         
         <p>evaṃ <span class="it">svātantryahānirbodhasya</span> ityasya bhāgasya vijñānākalaviṣayatāmuktvā <span class="it">svātantryasyāpyabodhatā</span> ityamumaṃśaṃ viṣayapradarśanena spaṣṭayati /</p>
         
         
         <p id="Ipk_3.2.8">
            śūnyādyabodharūpāstu kartāraḥ pralayākalāḥ /<br />
            teṣāṃ kārmo malo'pyasti māyīyastu vikalpitaḥ //
             <span class="ref">Ipk_3,2.8</span></p>
         
         
         <p>śūnye jaḍatvādanodharūpe eva , yadi vā prāṇe buddhau vā yeṣāṃ ahamiti camatkārayogāt
            kartṛtvaṃ te pralayena kṛtāḥ <span class="it">akalāḥ</span> kalātattvopalakṣitakaraṇakāryarahitā abodharūpāḥ kartāraśca / pralayāvadhi hi te
            tathākṛtāḥ uttarakālaṃ tu kāryakaraṇasaṃbaddhā eva bhavanti ; yatasteṣāṃ na kevalamuktarūpa
            ā,ava eva malo yāvat kārmo 'pi vāsanāsaṃskārarūpo dharmādharmātmāstyeva / yadyevam
            , bhinnavedyaprathāpyeṣāṃ syāt / satyam , savedye suṣuptapade , 'pavedye tu na bhavati
            ; tena māyīyo mala eṣāṃ vikalpito vyavasthitaviṣayatvena / tathā hi ---- ke'pi śūnyādibhāgaviśrāntā
            gāḍanidrājaḍīkṛtā apavedyasuṣuptapadabhājaḥ / anye tu buddhyādiniṣṭhāḥ sukhaduḥkhāvaśeṣasāmānyātmakabhinnavedyasaṃvedanayogitaḥ
            savedyasauṣuptapadalīnāḥ / sthūladehendriyātmakakāryakaraṇaviyogarūpatvaṃ tu pralayākalalakṣaṇaṃ
            sarveṣāṃ tukyam //8//</p>
         
         
         <p>evaṃ <span class="it">svātantryasyāpyabodhatā</span> ityevamaṃśaḥ sphuṭīkṛtaḥ , prasaṅgācca kārmamalasya viṣayo darśitaḥ , māyāmalasya
            ca pākṣikatvamuktam / adhunā punarāṇavakārmamaladvayābhāve'pi śuddho'sti māyākhyasya
            malasya viṣayaḥ , ---- iti darśayati</p>
         
         
         <p id="Ipk_3.2.9">
            bodhānāmapi kartṛtvajuṣāṃ kārmamalakṣatau /<br />
            bhinnavedyajuṣāṃ māyāmalo vidyeśvarāśca te //
             <span class="ref">Ipk_3,2.9</span></p>
         
         
         <p>ye cinmātramevātmatayā paśyanti <span class="it">aham</span> iti ca camatkārollāsāt kartārastata eva sarvajñāḥ sarvakartāraśca te vidyeśvarāḥ
            / kintu tanukaraṇabhuvanādi yadeṣāṃ vedyatayā kāryatayā ca bhāti, tat kuvindapaṭadṛṣṭyā
            bhinnameva sat , ---- ityasti vidye śvarāṇāṃ māyākhyamalayogaḥ //9//</p>
         
         
         <p>atha malatrayasyāpi yaugapadyena yo viṣayastaṃ darśayitumāha /</p>
         
         
         <p id="Ipk_3.2.10">
            devādīnāṃ ca sarveṣāṃ bhavināṃ trividhaṃ malam /<br />
            tatrāpi kārmamevaikam mukhyaṃ saṃsārakāraṇam //
             <span class="ref">Ipk_3,2.10</span></p>
         
         
         <p>iha vidyeśvaravijñānākalāstāvanna bhavino māyāntādhvātikramaṇāt ; pralayākalā apikaṃcitkālamavidyamānabhavāḥ
            / ye tvete māyātattvāntarālaparivartino devādayaḥ sthāvarāntāśvaturdaśa śāstreṣu parigaṇitāste
            sarve <span class="it">bhavinaḥ</span> saṃsāriṇaḥ , teṣāṃ ca trayo'pi yugapanmalāḥ / nanu malatrayamadhye katamo malaḥ saṃsaraṇameṣāṃ
            saṃpādayet ? āha , <span class="it">tatrāpi</span> teṣu triṣvapi satsu kārmaṃ malaṃ mukhyatayā saṃnipatya saṃsaraṇe kāraṇam . yathoktam
            /</p>
         
         
         <p>{karmatastu śarīrāṇi viṣayāḥ karaṇāni ca /}</p>
         
         
         <p>iti / tanukaraṇaviṣayasaṃbandha eva ca vartamāno bhaviṣyaṃśca , ---- ityanavarataṃ
            prabandhato vartamānaḥ saṃsaraṇamucyate / āṇavamāyāmalau tu yadyapi na kāraṇaṃ saṃsāre
            , tathāpi kārmeṇa vinā tau dehādivicitrabhāvābhinirvartanaśaktiśūnyau vijñānākalādiṣu
            , ---- iti mukhyaṃ kārmameva malaṃ saṃsārakāraṇaṃ tatra tatra śāstre gaṇyate / ata
            eva tadupakṣaye vṛtte dattastāvadasaṃsaraṇasopānapadabandhaḥ , ---- ityāśayena karmabandhābhimānaparihānireva
            yatnataḥ sāṃkhyapurāṇabhāratādiśāstreṣūpadiśyate / evaṃ malatrayasyaikaikabhedaistribhirdvibhedaistribhistribhedenaikena
            , iti sapta pramātāra uttiṣṭhanti / tathā ca śāstre</p>
         
         
         <p>
            {śivādisakalāntāśca śaktimantaḥ sapta /}
            </p>
         
         
         <p>ityuktam / tatrāpyavāntarabhedena guṇamukhyatābhedena vikalpasamuccayatādibhedena
            cānantaprakāratvamiti //10//</p>
         
         
         <p>asya ca malatrayasyodbhavatirobhāvabhedāt saṃsāriṇāṃ prakāradvayam , ---- iti darśayati</p>
         
         
         <p id="Ipk_3.2.11">
            kalodbalitametacca cittattvaṃ kartṛtāmayam /<br />
            acidrūpasya śūnyādermitaṃ guṇatayā sthitam //
             <span class="ref">Ipk_3,2.11</span></p>
         
         
         <p id="Ipk_3.2.12">
            mukhyatvaṃ kartṛtāyāśca bodhasya ca cidātmanaḥ /<br />
            śūnyādau tadguṇe jñānaṃ tatsamāveśalakṣaṇam //
             <span class="ref">Ipk_3,2.12</span></p>
         
         
         <p>etacceti , yat tridaśādīnāṃ bhavināṃ caitanyaṃ kartṛtāṃśasya prādhānyānmalena saṃvidbhāgasya
            nimajjitatvāt kartṛtāmayam cidrūpasya tattvaṃ svātantryam , kalākhyena parameśvaraśaktyātmanā
            tattvena <span class="it">upodvalitam</span> anuprāṇitam , malena nyakkṛtaṃ sadudbodhitam , śūnyāderdehaparyantasya māyāpramātuḥ
            saṃbandhi , tat <span class="it">guṇatvena</span> apradhānatvena <span class="it">sthitam</span> , yato <span class="it">mitam</span> idantāpannadehādiśūnyāntaprameyabhāganimagnatvāt prameyam , yo gauro , yaḥ sukhī
            , yastṛṣito , yaḥ sarvarūparahitaḥ so'ham , ---- iti hi idantaivāntarnītāhaṃbhāvā
            saṃsāriṇāṃ parisphurati / seyaṃ jāgratsvaprasuṣuptarūpā saṃsārāvasthā /</p>
         
         
         <p>yadā tūktagurūpadeśādidiśā tenaivāhaṃbhāvena svātantryātmanā vyāpakatvanityatvādidharmaparāmarśamātmani
            / vidadhatā tataḥ śūnyādeḥ prameyādunmajjyevāsyate tadā turyātītāvasthā / yadāpi parāmṛṣṭatathābhūtavaibhavādinityaiśvaryasaṃbhedenaivāhaṃbhāvena
            śūnyādidehadhātvantaṃ siddharasayogena vidhyate , tadāsyāṃ turyadaśāyāṃ tadapi prameyatāmujjhatīva
            / seyaṃ dvayyapi jīvanmuktāvasthā <span class="it">samāveśa</span> ityuktā śāstre / samyagāveśanameva hi tatra tatra pradhānam , tatsiddhaye tūpadeśāntarāṇi
            / yathā gītam /</p>
         
         
         <p>
            {mayyāveśya mano ye māṃ /}(gī. 12.2)
            </p>
         
         
         <p>iti /</p>
         
         
         <p>
            {athāveśayituṃ cittaṃ /}(gī. 12.9)
            </p>
         
         
         <p>ityādi ca / samāveśapallavā eva ca prasiddhadehādipramātṛbhāgaprahvībhāvabhāvanānuprāṇitāḥ
            parameśvarastutipraṇāmapūjādhyānasamādhiprabhṛtayaḥ karmaprapañcāḥ / yadgītamapi /</p>
         
         
         <p>
            {abhyāse'pyasamarthaḥ sanmatkarmaparamo bhava /}(gī. 12.10)
            </p>
         
         
         <p>iti / dehapāte tu parameśvara evaikarasaḥ , ---- iti kaḥ kutra kathaṃ samāviśet /
            tadetadāha --- yat punaḥ kartṛtāyā mukhyatvaṃ tannāntarīyakaśca śūnyāderguṇabhāvaḥ
            , tasmiṃścāpyacidrūpe guṇībhūte <span class="it">svātantryasyāpyabodhatā</span> iti malalyāpārasyāpahastanāt cito yaḥ paro'pyātmabhāgo bodhalakṣaṇo malena nyakkṛto'bhūt
            tasyāpi adhunonmagnatvena mukhyatvam / yacca tat kartṛtāyā <span class="it">mukhyatvam</span> unmagnatā , idameva jñānamajñānātmakamalapratipakṣatvāt ; tadetanmukhyatvaṃ samāveśasya
            lakṣaṇaṃ yena dehasthito'pi <span class="it">patiḥ</span> iti <span class="it">muktaḥ</span> iti śāstreṣūktaḥ //12//</p>
         
         
         <p>nanvevaṃ patyuḥ samāveśātmikā turyatadatītarūpā bhavatu daśā , paśostu kathaṃ suṣuptasvapnajāgradṛśābheda
            āgameṣūktaḥ , ---- ityāśaṅkya suṣuptasvarūpameva tāvadācaṣṭe ślokatrayeṇa /</p>
         
         
         <p id="Ipk_3.2.13">
            śūnye buddhyādyabhāvātmanyahantākartṛtāpade /<br />
            asphuṭārūpasaṃskāramātriṇi jñeyaśūnyatā //
             <span class="ref">Ipk_3,2.13</span></p>
         
         
         <p id="Ipk_3.2.14">
            sākṣāṇāmāntarī vṛttiḥ prāṇādiprerikā matā /<br />
            jīvanākhyāthavā prāṇe'hantā puryaṣṭakātmikā //
             <span class="ref">Ipk_3,2.14</span></p>
         
         
         <p id="Ipk_3.2.15">
            tāvanmātrasthitau proktaṃ sauṣuptaṃ pralayopamam /<br />
            savedyamapavedyaṃ ca māyāmalayutāyutam //
             <span class="ref">Ipk_3,2.15</span></p>
         
         
         <p>iha cittattvaṃ svasvarūpamācchādayat jñeyarūpeṇa buddhyādinā dehāntena ghaṭādinā vābhāsate
            / ekameva cedaṃ svātantryavijṛmbhitaṃ , na tvatra vāstavaḥ kramo vā bhedo vā / tatrāpi
            tu svātantryāt kramaśca bhedaścābhāsate / tadevaṃsthite yaścittattvasya svarūpācchādanabhāgaḥ
            sa evottarabhāgāntrāsaṃkīrṇo yadā viśrāmyati tadanudayādvā tatpradhvaṃsādvā pralaya
            iva tadanādaraṇādvā nidrāsamādhimūrcchādāviva , tatraiva cāhantārūpaṃ kartṛtāyāḥ padaṃ
            parāmarśo 'sphuṭatvādarūpātmanā saṃskāreṇa śuddhena vedyapadavīmaprāptena yukto bhavati
            , tadā saivāvasthā netyevaparāmarśaleśānapekṣitaniṣedhyabuddhyādiviṣayasuspaṣṭaparāmarśasaṃbhedāpi
            avaśyaṃbhāviniṣedhyayogāt <span class="it">akiñcano'ham</span> itivat svīkṛtasāmānyākāraniṣedhyā , ata eva saṃskāraśeṣīkṛtajñeyā <span class="it">śūnya</span> ityucyate / tathāvidhe buddhyādīnāṃ dehādinīlāntānāmabhāvarūpe śūnyatvamucyate ,
            yatastatra jñeyānāṃ <span class="it">śūnyatā</span> abhāvarūpatā saṃskāraśeṣatā / iyameva hi sarvatrābhāvo na tu satāṃ sarvātmanā vināśaḥ
            /</p>
         
         
         <p>tatraiva śūnye pramātari samavetā prāṇāpānasamānodānavyānātmake vāyucakre preraṇātmikā
            śaktiḥ , sā ca vidyākalayoḥ prapañcabhūtau yau krameṇa buddhīndriyakarmentriyavargau
            tayorāntarī vṛttiḥ / bāhyā hi tayoḥ śabdādyālocanaśabdābhivyaktisthānābhihananādikā
            vṛttiḥ / taduktam</p>
         
         
         <p>
            {sāmānyakaraṇavṛttiḥ prāṇādyā vāyavaḥ pañca /} (sāṃ. 29 kā.)
            </p>
         
         
         <p>iti / evaṃ śūnya evāhantā akṣacakropodvalitā jīvanam , iti sa śūnya eva jīvaḥ saṃsarati
            / yadi vendriyaśaktīnāmeva yāntarī sādhāraṇaprāṇanātmikā prāṇaśabdavācyā prāṇādimārutaviśeṣapreraṇāmayī
            saiva <span class="it">aham</span> ityadhiśayānā jīvanam , tadā prāṇa eva jīvaḥ saṃsārī , sa eva śūnyaḥ , prāṇāśca puryaṣṭakaśabdavācyaḥ
            , prāṇādipañcakaṃ buddhīndriyavargaḥ karmendriyagaṇo niścayātmikā ca yato dhīrvyajyate
            / tanmātrapañcakaṃ mano'haṃbuddhya ityanye</p>
         
         
         <p>
            {tanmātrodayarūpeṇa mano'haṃbuddhi........../}(spa. 4.19)
            </p>
         
         
         <p>iti /</p>
         
         
         <p>
            {bhūmirāpo'nalaṃ ...................... /}(gī. 7.4)
            </p>
         
         
         <p>iti ca vadantaḥ /</p>
         
         
         <p>evaṃ yadubhayātmakaṃ puryaṣṭakaṃ tāvatyeva śuddhe yā viśrāntiḥ , tasyāṃ satyāṃ yadahantāyāḥ
            suṣuptāyā bodhalakṣaṇaṃ bhāvarūpaṃ karma ca kriyāsvabhāvaṃ tat sauṣuptam / malena
            hi pramātā suptaḥ kalayā tvasupta iva , atra tannimajjane suṣṭhu suptastasya bhāvaḥ
            karma vā , ---- iti / tatra śūnyasauṣupte na kiñcidvyatiriktaṃ vedyam , ---- iti māyīyamalābhāvādapavedyaṃ
            tat ; prāṇasuṣupte tu sparśakṛtasya sukhaduḥkhāderbhāvāt māyākhyamasti malam , ----
            iti savedyaṃ tat / evaṃ gāḍhāgāḍhasuṣuptadvitayavat pralayo 'pi mantavyaḥ / sa paraṃ
            dehādipradhvaṃsānudayakṛtaściratarakālaśca / suṣuptaṃ tu dehādyanādarakṛtamacirakālaṃ
            ca , ---- iti viśeṣaḥ / tatrāpi śramakṛtaṃ nidrā , dhātudoṣakṛtaṃ mūrcchā , dravyakṛtaṃ
            madonmādādi , svātantryakṛtaṃ samādhiḥ , ---- ityādyavāntarabhedaḥ / kecittu samādhirūpaṃ
            savedyamanyadapavedyam , ---- iti prapannāḥ //15//</p>
         
         
         <p>nanvevaṃ sphuṭavedyapadavinirmuktā suṣuptāvasthāstu , svapnajāgrahaśayostu sphuṭavedyāvabhāsayoginyoḥ
            ko bhedaḥ ? ityāśaṅkya ślokadvayena bhedamāha</p>
         
         
         <p id="Ipk_3.2.16">
            manomātrapathe'pyakṣaviṣayatvena vibhramāt /<br />
            spaṣṭāvabhāsā bhāvānāṃ sṛṣṭiḥ svapnapadaṃ matam //
             <span class="ref">Ipk_3,2.16</span></p>
         
         
         <p id="Ipk_3.2.17">
            sarvākṣagocaratvena yā tu bāhyatayā sthirā /<br />
            sṛṣṭiḥ sādhāraṇī sarvapramātḥṇāṃ sa jāgaraḥ //
             <span class="ref">Ipk_3,2.17</span></p>
         
         
         <p>bāhyendriyāṇi cakṣurgolakādīni nimīlitāni nidrāyamāṇasya lakṣyante , na ca teṣu nimīliteṣu
            bāhyendriyagrahaṇavyāpāro dṛṣṭaḥ , tena śuddha eva manomārge rūpasparśādayo bhāvā
            akṣagrahaṇasamucitena spaṣṭena vapuṣā bhāsanayogyāḥ parmeśvareṇa sṛjyante , na tvaṇunā
            , aniṣṭasyaiva darśanāt , iṣṭasyāpi deśakālāntarādiyogena / ata eva manomātrasthitatvādeva
            na pramātrantarasādhāraṇīyaṃ sṛṣṭiḥ / yattu tatra bāhyendriyaviṣayatvaṃ pramātrantarasādhāraṇyaṃ
            cakāsti , tadyadyapi yāvadbhāti tāvat tathaiva , tathāpyuttarakālaṃ prabuddhasya na
            tathā , ---- iti parāmarśena tadrūpaṃ nirmūlatvenāvabhāti , ---- iti bhrāntam / yāni
            hi pramātrantarāṇi svapne sventriyāṇi ca bhānti , etāni prabodhakālabhāvibhireva tairabhinnāni
            , ---- iti niścayaḥ , prabodhakāle ca na tathā , ---- iti niścayānuvṛttirapahṛtaiva
            / tenobhayamapi bhrāntamucyate ; bhrāntatvameva cāsthairyam / evamindriyāviṣayatvenaivāsādhāraṇatvamākṣiptam
            ,</p>
         
         
         <p>
            {vibhrameṇaiva cāsthairya ........................... /}
            </p>
         
         
         <p>iti svakaṇṭhena , tat jāgratpratiyogidharmanirūpaṇāvasare'pi na darśitam / evaṃbhūtā
            yā sṛṣṭiḥ sā paśoḥ svapnasamaye bhāvāt <span class="it">svapnapadaṃ</span> svapnakāle viṣayaḥ iti , tathābhūtaviṣayaṃ pramātṛttvaṃ paśoḥ svapnāvasthā iti yāvat
            / akṣagrahaṇaṃ bāhyendriyadaśakasyopalakṣaṇam /</p>
         
         
         <p>yatra tu bāhyākṣavi.ayaṃ sarvapramātṛsādhāraṇatvaṃ ca niścayānuvṛttyā bādhārahitayā
            paramārthatvena cakāsti , tata eva sthairya viṣayasya sā sṛṣṭiḥ paśoḥ jāgaraḥ ; tadviṣayaṃ
            pramātṛtvaṃ jāgarāvasthā , ---- iti yāvat / yāvaccānuvṛttisthairya niścayasya cakāsti
            tāvajjāgaraḥ / tanmadhye ca niścayānuvṛttinirmūlanāt svapnaḥ , ---- ityavabhāsasāratvāt
            vastūnāṃ , svapne 'pi dīrghe yatra svapnāntaraṃ sa tadapekṣayā jāgradeva ; jāgradabhimatamapi
            vā dīrghadīrghaṃ kālāntare niścayānuvṛttinirpdhājjāgradantarāpekṣayā svapna eveti
            mantavyam //17//</p>
         
         
         <p>āsāṃ tisṛṇāṃ heyatvapradarśanena turyāvasthātaḥ prabhṛtyupādeyatvaṃ sūcayati</p>
         
         
         <p id="Ipk_3.2.18">
            heyā trayīyaṃ prāṇādeḥ prādhānyātkartṛtāguṇe /<br />
            taddhānopacayaprāyasukhaduḥkhādiyogataḥ //
             <span class="ref">Ipk_3,2.18</span></p>
         
         
         <p>yatrāyaṃ pramātā tyāgopādānatadicchāprayatnādikaṃ parikleśaṃ paśyati , tadevāsya heyatayā
            bhāti / sa cāsya sukhaduḥkhayogavaicitryeṇaiva kṛtaḥ , taccaitadavasthātraye saṃbhavati
            ; yataḥ kartṛtārūpaṃ svātmaviśrāntyananyaunmukhyalakṣaṇamānandaikaghanaṃ yaccinmayaṃ
            vapuḥ , tadyadā prāṇādimat śūnyapuryaṣṭakadehādibhūmiṣu guṇa tāmabhyeti , tadā tasmin
            guṇībhūte prāṇādeḥ prādhānyaṃ sphurati / tathā ca tasya cidrūpasya yathāyathā hānistathātathā
            duḥkhopacayo , yathāyathā kiñcidunmajjanaṃ tathātathā sukhopacayaḥ / tathāhi ----
            bubhukṣākāle prāṇasyaivodrekāt duḥkhaṃ , tṛptau tasya nyagbhāvādahantodreke sukhaṃ
            yuktam / evaṃ śrāntasya mardanāmardane dehaprādhānayāprādhānye mantavye / yastu samāveśatattvajñastasya
            tatkāle duḥkhānudaya eva / yadāha</p>
         
         
         <p>
            {durbalo 'pi tadākramya yataḥ kārye pravartate /<br />
            ācchādayedbubhukṣāṃ ca tathā yo'tibubhukṣitaḥ //}(sp. 48)
            </p>
         
         
         <p>iti / evaṃ prāṇādeḥ prādhānye kartṛtāyā guṇabhāve sukhaduḥkhavaicitryaśatayogaḥ prayāsabhūmiḥ
            , --- iti jāgratsvapnasuṣupte prāṇādiprādhānyaṃ kartṛtānyambhāvaścāsti , ---- iti
            tat trayameva heyam / kartṛtāprādhānyonmeṣāttu turyarūpātprabhṛti tatsthairyātmakaturyātītadaśāntamupādeyam
            , ekarasānandaghanasvabhāvalābhe upāditsā -- jihāsā -- vaivaśya -- pariśrama-- praśamāt
            , ---- iti tātparyam //18//</p>
         
         
         <p>nanu prāṇādiprādhānyaṃ heyatāyāṃ kāraṇamuktaṃ taccejjāgradāditraya eva tarhi turyādau
            tadabhāvāt tatsamāveśe vyutthāmānupapattiḥ , ---- iti ślokadvayena śaṅkāṃ pariharati
            /</p>
         
         
         <p id="Ipk_3.2.19">
            prāṇāpānamayaḥ prāṇaḥ pratyekaṃ suptajāgratoḥ /<br />
            tacchedātmā samānākhyaḥ sauṣupte viṣuvatsv iva //
             <span class="ref">Ipk_3,2.19</span></p>
         
         
         <p id="Ipk_3.2.20">
            madhyordhvagāmyudānākhyasturyago hutabhuṅmayaḥ /<br />
            vijñānākalamantreśo vyāno viśvātmakaḥ paraḥ //
             <span class="ref">Ipk_3,2.20</span></p>
         
         
         <p><span class="it">prāṇa</span> iti prāṇāpānarūpā jīvanasvabhāvā yeyaṃ cidrūpasya sthitiḥ , sā tāvatsāmānyaparispandarūpā
            , dehaprāṇāderacetanasya cetanāyamānatāsaṃpādanātmikā ahamitisvātranryāropasārā satī
            vikalpaparāmarśamayī saiva prāṇāpānādiviśeṣātmanā pañcarūpatāṃ bhajate / tatra kiñcijjahatī
            kvacitpatantī ca śvāsaniḥśvāsarūpā krameṇa prāṇatvamapānatvaṃ ca viśeṣaṃ darśyati
            / tadidaṃ viśeṣadvayaṃ jāgrati tāvat sphuṭameva dehāt prasṛtya viṣeye viśrānteḥ ,
            tato 'pi dehe ; smṛtyādau vābhyantare vedye viśrānteḥ prāṇāpānayoḥ suspaṣṭatvāt /
            svapne 'pi taddvayamastyeva ; svapato 'pi hi prāṇāpānau nirgamapraveśātmānau sphuṭameva
            pareṇa lakṣyete / svayameva ca vedya saṃvedanāt tyāgopādānarūpā sthitiḥ saṃvedyata
            eva , tena prāṇanā prāṇāpānaviśeṣadvayamayī jāgrati , tathā svapne ; suptaṃ svapnaḥ
            , tadeva tu yadā sutarāṃ puṣṭaṃ bhavati , tadā suṣuptaḥ pramātā , tasyedaṃ sauṣuptaṃ
            padam / tat dvividhamapi samānākhyarūpaviśeṣaṃ prāṇīyaṃ svīkaroti / savedye tāvatsuṣupte
            yadyapi prāṇāpānaspando lakṣyate , tathāpi tayormadhye yā viśrāntihṛdayasadane nirindriye
            pradeśe tadeva mukhyataḥ suṣuptamiti / tatra prāṇāpānayoryaśchedo viśrāntiḥ kaṃcitkālaṃ
            tadātmā sakalarasādivargasyordhvādharatiryakṣu samānīkaraṇavyāpārātmā , tata eva hṛtpadmavikāsadānādbhuktapītajaraṇakārī
            samāno dinarātrirūpayoḥ prāṇāpānayoḥ kaṃcitkālaṃ sāmyādvicchedācca viṣuvatkālatulyaḥ
            / viṣuṃ vyāptiṃ samānīkaraṇamarhati , ---- iti , {tadarham}(pāṣū.5-1-117) iti vatiḥ
            / upamāne vatereva cāvyavatvam <span class="it">uddhato nivataḥ</span> iti prayogāt ; taddhi nyāyasiddhaṃ na vācanikam / viśeṣaṃ vā dinarātritadūnādhikarvalakṣaṇaṃ
            suvati prerayatyaviratam , ---- iti śatari viṣuvat / tatra ca viṣuvati vicchidyamānasya
            prāṇāpānasya saṃskārarūpatayā sadbhāvaḥ , saiva hi vicchedo na tu sarvātmanā nāśo'sti
            , ---- ityuktamasakṛt / tataśca hānādānayorbījarūpatā suṣupte ; iyati ca sarvaḥ pralayākalāntaḥ
            paśuvargaḥ /</p>
         
         
         <p>yadā tu sā prāṇanāvṛttirvāmadakṣiṇamārgau khilībhāvayantī madhyarūpeṇordhvena pravahati
            , tadā tatpravahaṇaṃ sakalasya bhedasyābhedasāratādānalakṣaṇaṃ vilāpanamāśyānasyeva
            sarpiṣo vidadhatī udānavṛttirvijñānākalādārabhya sadāśivāntam , sā ca turyātmikā daśā
            / māyordhve hi vijñānākalāḥ , ---- iti tataḥprabhṛti bhedagalanaṃ pravartate / vilīne
            tu bhede sarvavedyarāśirūpatattvabhūtabhuvanavargātmaladehavyāpanarūpeṇa prāṇavṛttirvyānarūpā
            viśvātmakaparamaśovpcitā turyātītarūpā / prāṇa eva pramātā prāṇāpānarūpaḥ samānarūpa
            udānarūpo vyānarūpaśca , ---- iti sāmānādhikaraṇyam , vijñānākalaścāsau mantraścāsau
            vargāpekṣayā , īśaśca sadāśiveśvararūpo yo'sau , ---- iti udānaḥ / etaduktaṃ bhavati
            , yadyapi turyatadatītayorapyasti prāṇanā ---- anyathā jīvatvasya vyutthānasya cānupapatteḥ
            ---- tathāpi bhedopasaṃhāreṇābhedaviśrāntipradhānatvādanayordaśayoḥ sukhaduḥkhādivaicitryāyogāt
            ekaghanasvātmaviśrāntyātmakaparamānandamayatvenopādeyataiva / suṣuptādau tu saṃskārarūpatvāsphuṭavedyollāsasphuṭavedyāvabhāsarūpasya
            bhedasya vidyamānatvāt asti sukhaduḥkhādivaicitryam , ---- iti heyataiva , ---- iti
            yuktamuktaṃ <span class="it">heyā trayīyam</span> ityādi / bhagavataśca viśvaśarīrasya prāṇāpānasamānodānavyānarūpataiva sakalagatollāsapraveśapralayākalavijñānākalaādivargaśivarūpatā
            , ---- ityapyanena darśitam / yathoktam</p>
         
         
         <p>
            {ṣaḍtriṃśadātmakaṃ viśvaṃ śambhoḥ prāṇādiśaktayaḥ /}
            </p>
         
         
         <p>iti //20// āditaḥ 171//</p>
         
         
         <p>iti śrīmadācāryotpaladevaviracitāyāmīśvarapratyabhijñāyāṃ śrīmadācāryābhinavaguptaviracitavimarśinyākhyaṭīkopetāyāmāgamādhikāre
            pramātṛtattvanirūpaṇākhyaṃ dvitīyamāhnikam // 2 //</p>
         
         
         <p>saṃpūrṇaścāyamāgamādhikārastṛtīyaḥ // 3 //</p>
         
         
         
         
         
         <p>tattvasaṅgrahādhikāre prathamamāhnikam</p>
         
         
         <p>[vimarśinī]</p>
         
         
         <p>
            {anantamānameyādivaicitryābhedaśālinam /<br />
            ātmānaṃ yaḥ prathayate bhaktānāṃ taṃ stumaḥ śivam //}
            </p>
         
         
         <p>evaṃ svasaṃvedanopapattyāgamasiddhaṃ maheśvararūpamātmasvarūpaṃ yadadhikāratrayeṇa
            vitatya nirṇītaṃ tadeva saṃkṣepeṇa śiṣyabuddhiṣu niveśayitumāgamārthagrahaṃ ślokāṣṭādaśakena
            darśayati <span class="it">svātmaiva sarvajantūnām</span> ityādinā <span class="it">utpalenopapāditā</span> ityantenaikenāhnikena / tatra ‘lsokena pāramārthikaṃ rūpamuktvā ślokanavakena bandhasvarūpaṃ
            pramātṛprameyatattvadarśanadiśā , saptakena pratyabhijñātmakaṃ mokṣatattvaṃ , ślokenopasaṃhāraṃ
            darśayati , ---- iti tātparyam / granthārthastu nirūpyate /</p>
         
         
         <p id="Ipk_4.1">
            svātmaiva sarvajantūnāmeka eva maheśvaraḥ /<br />
            viśvarūpo'hamidamityakhaṇḍāmarśabṛṃhitaḥ //
             <span class="ref">Ipk_4.1</span></p>
         
         
         <p>iha jaḍāstāvaccetananimagnā eva bhānti ; idamiti hi jaḍaparāmarśo'hamiti saṃvitparāmarśa
            eva viśrāmyati / tataśca jaḍā nirātmāna iti jantava eva jīvāḥ sātmānaḥ , teṣāṃ ca
            maheśvara eva svātmā sa eva maheśvaro na tvanyaḥ kaścit / yataḥ saṃvitsvabhāvo'sau
            , saṃvidaśca na deśena na kālena na svarūpeṇa ko'pi bhedaḥ , kāmaṃ dehaprāṇādayo bhidyantāṃ
            , te tu jaḍapakṣyāścetananimagnā eva , ---- ityeka eva cidātmā svātantryeṇa svātmani
            yato vaiśvarūpyaṃ bhāsayati , tato maheśvaro'ntarnītāmidantāṃ kṛtvā parānunmukhasvātmaviśrāntirūpāhaṃvimarśaparipūrṇaḥ
            , ata eva sarvajñasarvakartṛtve nāsya yatnopapādye , vicitrabuddhikarmendriyaviṣaye
            hi yathā jñātṛtvakartṛtve ekasyaivātmanastayendriyasthānīyarudrakṣetrajñasahasraviṣayasya
            bhāvarāśerjajjñānaṃ karaṇaṃ ca tadekatra cidātmani , ---- iti //1//</p>
         
         
         <p>nanu yadyeka evāyaṃ maheśvararūpa ātmā kastarhi bandho yadavamocanāyāyamudyamaḥ ?
            ityāśaṅkyāha</p>
         
         
         <p id="Ipk_4.2">
            tatra svasṛṣṭedaṃbhāge buddhyādi grāhakātmanā /<br />
            ahaṃkāraparāmarśapadam nītamanena tat //
             <span class="ref">Ipk_4.2</span></p>
         
         
         <p>tatraivaṃ svātmani maheśvare sthite tasminneva prakāśarūpe svātmadarpaṇe tenaiva parameśvareṇa
            svātantryāt tāvatsṛṣṭaḥ saṃkocapuraḥsara idaṃbhāgaḥ , tanmadhe yadetadbuddhiprāṇadeharūpamidantayā
            vedyaṃtadbuddhyādibhinnasya vedyasya prāhakatayā samucitam idaṃbhāvābhibhavāprabhaviṣṇutvāt
            kṛtakenāpūrṇenāhaṃbhāvena parāmarśena bhāsamānaṃ cakāsti <span class="it">ahaṃ devadatto 'haṃ caitra</span> iti //2//</p>
         
         
         <p>nanvevamapyastu , tathāpi kasya bandhaḥ ? īśvaravyatirikto hi ko'nyo'sti ? tadetatparihartumāha
            ----</p>
         
         
         <p id="Ipk_4.3">
            sa svarūpāparijñānamayo'nekaḥ pumān mataḥ /<br />
            tatra sṛṣṭau kriyānandau bhogo duḥkhasukhātmakaḥ //
             <span class="ref">Ipk_4.3</span></p>
         
         
         <p>satyam , paramārthato na kaścid bandhaḥ kevalaṃsvasmādanuttarāt svātantryāt yadā svātmānaṃ
            saṃkucitamavabhāsayati sa eva , tadā svasya pūrṇasya rūpasya yadaparijñānaṃ bhāsamānatve
            'pyaparāmarśarūpaṃ tadeva kāraṇatvena prakṛtaṃ yasya sa pūrṇatvākhyātimātratattvaḥ
            <span class="it">puruṣaḥ</span> ityucyate / ata evānekaḥ tattaddehaprāṇabuddhiviśeṣeṇa saṃkocagrahaṇāt / sa ca pumān
            bhoktā sambandhanaṃ bhogalakṣaṇamanubhavati / bhogaśca nāma tasya yau kalpitau kriyānandau
            , kalpitā kriyā duḥkham , rajo hi prakāśāprakāśacāñcalyarūpaṃ duḥkhamucyate ; prakāśarūpaṃ
            ca sattvaṃ sukham ; tamastvaprakāśarūpo madhye viśramaḥ pralayasthānīyaḥ //3//</p>
         
         
         <p>nanu sṛṣṭāvityanena kiṃ vyavacchedyaṃ kiṃ ca saṃgrāhyam ? ityāha ----</p>
         
         
         <p id="Ipk_4.4">
            svāṅgarūpeṣu bhāveṣu patyurjñānaṃ kriyā ca yā /<br />
            māyātṛtīye te eva paśoḥ sattvaṃ rajastamaḥ //
             <span class="ref">Ipk_4.4</span></p>
         
         
         <p>viśvarūpasya bhagavataḥ svarūpabhūta eva viśvatra yaḥ prakāśo yaśca vimarśaḥ , te
            tāvajjñānakriye svarūpadvayaparāmarśa eva viśrāntam ahamidamitisadāśiveśvaraparamārthaṃ
            sā bhagavato māyāśaktiḥ , tā etāstisraḥ śaktayo bhagavati naisargikyo'sṛṣṭāḥ / svarūpāparijñāne
            tu bhinneṣu bhāveṣu jñānaṃ kriyā , śuddhameva bhinnatvaṃ prakāśavimarśaśūnyam , ----
            iti paśoḥ prakāśaḥ prakāśāprakāśāvaprakāśaśca iti krameṇa sukhaduḥkhamohalakṣaṇāni
            prakāśakriyāniyamaśīlāni sattvarajastamāṃsi //4//</p>
         
         
         <p>nanu caivaṃ sati yathā parmeśvarasya jñānakriyāmāyā avyatirekaṇyaḥ śaktayaḥ , ----
            ityucyante , tadvat paśoḥ sattvarajastamā/msi prasajyante , vyatiriktāni ca tāni puṃsttvād
            gaṇyante , tadetat katham ? iti saṃśayaṃ śamayati</p>
         
         
         <p id="Ipk_4.5">
            bhedasthitaḥ śāktimataḥ śaktitvaṃ nāpadiśyate /<br />
            eṣāṃ guṇānāṃ karaṇakāryatvapariṇāminām //
             <span class="ref">Ipk_4.5</span></p>
         
         
         <p>satyam evaṃ syāt yadi bhedagraha na bhavet , bhedastvayaṃ vicāryate / tatra ca saṃkucitacinmātrasvabhāvaḥ
            puruṣo , nāsya naisargikaṃ bhāvaviṣayaṃ prakāśanādi rūpaṃ sarvadā tatprasaṅgāt , api
            tvanyasaṃbandhakṛtam / tataśca tasmāt paśoḥ śaktimattvena śaṅkyamānād bhedena yata
            etāni sattvādīni , tataḥ śaktayo vyatirekamuktāḥ ---- iti nocyante kiṃ tūpakaraṇatvāt
            <span class="it">gu.ā</span> ityucyante / nanu puruṣāt kimiti te bhedenocyante ? , ucyate , iha sukhaduḥkhamohapariṇāmarūpametatkaraṇatrayodaśakaṃ
            kāryadaśakaṃ ca sukhādisvabhāvatvenānubhūyate , ---- iti sukhaduḥkhamohāḥ karaṇakāryavargatādātmyavṛttayo
            yadi puruṣavyāpi tādātmyaṃ bhajeran tarhi puruṣaḥ kāryakaraṇaparyantasṛṣṭimayaḥ saṃpannaḥ
            , pariṇāmaśca dūṣitaḥ ---- iti svātantryaśaktyā puruṣo viśvarūpaḥ , ---- ityāyātam
            / tathā ca na kaścit puruṣa īśvara eva , tasmāt apratyabhijñānamayapuruṣasvarūpavicāre
            sattvādayo bhinnā eva , ---- iti sthitam //5//</p>
         
         
         <p>nanu jñānādīni kathaṃ sattvādirūpāṇi paśuṃ prati ? ityāha</p>
         
         
         <p id="Ipk_4.6">
            sattānandaḥ kriyā patyustadabhāvo'pi sā paśoh /<br />
            dvayātmā tadrajo duḥkhaṃ śleṣi sattvatamomayam //
             <span class="ref">Ipk_4.6</span></p>
         
         
         <p>iha tāvat paritviśvasyāvabhāsavaicitryalakṣaṇeṇa sṛṣṭyādinā pālayitā svaprakāśasvabhāvaḥ
            , tasya viśvapateryā sattā bhavanakartṛtā sphurattārūpā pūrvaṃ vyākhyātā {sā sphurattā
            mahāsattā}(Ipv_1,5.14) ityatra , saiva prakāśasya vimarśāvyatirekāt vimarśātmakacamatkārarūpāsatī
            kriyāśaktirucyate , paraunmukhyatyāgena svātmaviśrāntirūpatvācca saiva ānandaḥ , tadevaṃ
            bhagavataścidātmatayaiveyadrūpatā / paśostu sattā tadabhāvaśca ānandaśca tadabhāvaśca
            saṃkucitatadrūpatvāt , tena yo'sau sattānandabhāgastatprakāśasukhavṛtti sattvam ,
            yastadabhāvastadāvaraṇamoharūpaṃ tamaḥ , ete ca te sattvatamasī nīlānīlavat parasparaparihāreṇa
            yadyapi vartete kāryakāraṇatvavat tayāpi ekaparāmarśagocarīkāryadharmyapekṣayā citrapataṅgasaṃgatanīlānīlātmakarūpanyāyenānyonyamiśratayāpi
            bhātaḥ , ato yo'yaṃ <span class="it">dvayātmā</span> miśrasvabhāvaḥ tadrajoguṇaḥ , ata eva prakāśāprakāśasvarūpayoḥ sattvatamasoratra
            śleṣeṇāvasthānam iti duḥkhatvam ; priyaputrāderekaghana eva hi prakāśaḥ sukham ; ekaghana
            evāprakāśo mohaḥ / yastu kathañcitprakāśo yathā savyādhikadeharūpatayānabhimatayā
            , kathañciccāprakāśo yathā gatagadakalyāṇadharmayogitayābhimatayā tadeva duḥkhatvam
            ; ayameva ca pūrvāparībhāvasāraḥ kriyāparamārthaḥ / atrānubhayarūpatvaṃ tu nāsti ,
            pratītau kasyāṃcit kalpitākalpitarūpāyāmāmananupraveśāt tasya / tathā hi ---- nīlaṃ
            tāvadakalpitarūpāyāṃ dhiyi bhāti ; nīlābhāvastu tuccho 'pi kalpanākalpita ābhāsamānatvāt
            tāvadvyavahāraparamārthaḥ , tadubhayavyābhiśraṇāttu nīlānīlaṃ bhātu nāma , yattvanubhayarūpaṃ
            tannīlapratītyā tāvadakalpitayā na viṣayīkṛtaṃ cet tat kalpitāmanīladhiyamanudhāvet
            , atha tāṃ kalpitāṃ dhiyaṃ nāviśatyakalpitayā viṣayīkṛtaṃ nīlameva syāt , ---- iti
            na paśoścaturtho'sti guṇaḥ / apiśabdaścārye , paśoḥ sā sattā sattvam , tadabhāvastamaḥ
            , dvayātmā rajaśca , ---- iti saṃbandhaḥ //6//</p>
         
         
         <p>evaṃ tāvat patipaśurūpaṃ pramātṛtattvaṃ saṃkṣepeṇa nirṇītam ; atha prameyatattvaṃ
            nirṇetuṃ patyau tāvat <span class="it">ityabhidaṃ prameyatattvam</span> iti nirṇetumāha ----</p>
         
         
         <p id="Ipk_4.7">
            ye'pyasāmayikedantāparāmarśabhuvaḥ prabhoḥ /<br />
            te vimiśrā vibhinnāśca tathā citrāvabhāsinaḥ //
             <span class="ref">Ipk_4.7</span></p>
         
         
         <p>ihābhāsā eva tāvadarthāḥ , ---- ityuktam , te ca parāmarśaikyena kadācinmiśrīkriyante
            yadā viśeṣarūpatā , kadācidamiśrā eva parāmṛśyante yadā samānyarūpatā , te ete ubhayātmāno'pyarthā
            asāmāyikenākalpitenedaṃbhāvena sahajaparāmarśarūpeṇāṅgulinirdeśādiprakhyena gocarīkāryāḥ
            prabhorapi na kevalaṃ sadyojātabālāderyāvadīśvarasyāpi , <span class="it">tathā</span> tena sāmānyaviśeṣaprakāreṇa citratayāvabhāsante / citratvaṃ hi tayoḥ ---- yanmiśratvamamiśratvaṃ
            ca yugapadekāhantāviśrāntaṃ bhāti , ---- iti īśvaradaśāyāṃ bhāvollāsanāntarīyakatvena
            saṃvitsaṃkocarūpaṃ niṣedhyānuparaktanañarthamātrarūpaṃ śūnyaṃ saṃvitprakāśenaiva prakāśamānamahantāniṣedharūpāmasāmāyikīmidantāmullāsayati
            //7//</p>
         
         
         <p>evaṃ tāvadīśvararūpasya patyuritthaṃ prameyatattvaṃ , paramaśive tu bhagavati prameyakathaiva
            kathamuttiṣṭhati , prameyakathotthāpakatvameva bhagavataḥ sadāśiveśvaratvam ; ato
            'dhunā paśuṃ prati kīdṛk prameyasya vṛttāntaḥ , ---- iti sandehamapohati ślokatrayeṇa
            ----</p>
         
         
         <p id="Ipk_4.8">
            te tu bhinnāvabhāsārthāḥ prakalpyāḥ pratyagātmanaḥ /<br />
            tattadvibhinnasaṃjñābhiḥ smṛtyutprekṣādigocare //
             <span class="ref">Ipk_4.8</span></p>
         
         
         <p id="Ipk_4.9">
            tasyāsādhāraṇī sṛṣṭir īśasṛṣṭyupajīvinī /<br />
            saiṣāpyajñatayā satyaiveśaśāktyā tadātmanaḥ //
             <span class="ref">Ipk_4.9</span></p>
         
         
         <p id="Ipk_4.10">
            svaviśrāntyuparodhāyācalayā prāṇarūpayā /<br />
            vikalpakriyayā tattadvarṇavaicitryarūpayā //
             <span class="ref">Ipk_4.10</span></p>
         
         
         <p>turviśeṣaṃ dyotayati , pratyagātmanastu itthaṃ prameyarūpā arthāḥ , na svīśvarayaduktanayeneti
            / <span class="it">bhinna</span> iti miśrāmiśratayā bhidyamāna ābhāso yeṣāmarthānāṃ te viśeṣasāmānyātmāno'rthāḥ <span class="it">pratyagātmanaḥ</span> pratipuruṣamavyāmiśrasvasaṃvedanādagamasvarūpasyāsaṃkīrṇāhaṃprakāśātmanaḥ prakalpyāḥ
            kalpanīyāḥ , pratiprāṇisvavāsanānusāreṇa tattadvicitrasukhaduḥkhādyupayuktābhiḥ smaraṇe
            utprekṣaṇe saṃkalpane 'nyatrānyatra ca vikalpayoge / etaduktaṃ bahvati ---- īśvarasya
            vikalpātmakatāmantareṇa śuddhavimarśaviṣayībhāvyā arthāḥ , paśostvanyonyāpohanaheyākini
            vikalpe samārūḍhāste 'rthā bhavanti , sāṃsārikahānādānādivyavahāropayogāt iti /</p>
         
         
         <p>nanvavikalpyante yāvaānevārthastāvāneva yadi vikalpyatve tatko viśeṣaḥ prameyasya
            patipaśurūpatāyām ? ucyate , tasyeti , paśukartṛkā sṛṣṭisteṣāmarthānāmīśvarasṛṣṭānāmuparivartinī
            , ata eva tāmīśvarasṛṣṭimupajīvantī asādhāraṇī pratipramātṛniyatā / tadyathā <span class="it">idaṃ hṛdyam</span> iti yena sṛṣṭaṃ tat tasyaiva tadā nānyasya / nanu yadi paśorapi sṛṣṭiśaktirasti tarhīśvara
            eva ? satyam , īśvara evāsau / nanvevaṃ sādhāraṇatvaṃ kasmāt sṛṣṭerna bhavati ? bhavet
            yadi svaśaktiṃ parijānīyāt , yāvatā sā tasyāparijñātāparavaśasyaiva sato vikalpakriyā
            vikalpanaśaktirudeti / nanu kena sā tasyotthāpyate ? āha ---- īśvarasya parāmarśarūpatayā
            śabdarāśilakṣaṇasya vā śaktiḥ svarūpaviśrāntilakṣaṇapāramaiśvaryoparodhaprayojanabrāhmyādidevatācakramayī
            taistaiḥ kakārādivarṇavaicitryairvicitrā , tayā yāsau vikalpakriyā tasya paśorekatra
            nirūḍhyabhāvāt cañcalā , tena <span class="it">mitramidaṃ śatrurayam</span> ityādivarṇavaicitryānuviddhā , tayā vikalpanakriyayā <span class="it">tadātmana</span> īśvarasvabhāvasyaiva paśorasādhāraṇī sṛṣṭiḥ /</p>
         
         
         <p>{pañcavaktraścaturdanto hanstī nabhasi dhāyati /}</p>
         
         
         <p>ityapivimiśratāyāṃ vikalpasṛṣṭiḥ , tānābhāsān īśvarasṛṣṭāneyopajīvati iti sarvā pāśavī
            sṛṣṭiḥ pratyayasṛṣṭirīśvarasṛṣṭyupajīvinītyuktam //10//</p>
         
         
         <p>nanveyaṃ yadi pāśavī sṛṣṭiḥ saṃsārarūpā tarhi pārameśvarī sṛṣṭiḥ paśoḥ kiṃ kuryāt
            ? iti nirṇīyate ----</p>
         
         
         <p id="Ipk_4.11">
            sādhāraṇo'nyathā caiśaḥ sargaḥ spaṣṭāvabhāsanāt /<br />
            vikalpahānaikāgryāt krameṇeśvaratāpadam //
             <span class="ref">Ipk_4.11</span></p>
         
         
         <p>aiśvaraḥ sargo dvidhā , sādhāraṇaśca ghaṭādirasādhāraṇaśca anyathā nirdiṣṭo dvicandrādiḥ
            ; tasya ca sāmānyalakṣaṇaṃ spaṣṭāvabhāsanaṃ nāma / so'yaṃ sargo yadā vikalpahānakrameṇa
            tasminnirvikalpakaparigṛhīta eva spaṣṭā'bhertha ekāgratvamavalambhya <span class="it">ahamidam</span> ityaiśvaryaparāmarśapadaṃ bhavati tadā antarlakṣyabairdṛṣṭinimeṣonmeṣaparihāradiśā
            <span class="it">krameṇa</span> abhyāsatāratamyena paśoḥ paśutvaṃ pratihantīśvaratvaṃ darśayati / kiṃ ca yo'yaṃ vikalpasargaḥ
            pāśava uktaḥ so'pi yadi <span class="it">anyathā</span> iti pūrviktarūpavaiparītyena parijñātayeśaśaktyā parijñātatādātmyasya bhavati tadā
            so'pi sādhāraṇa evāpyāyanābhicaraṇaśāntyādivikalpa iva nyastamantrasya bhāvitāntaḥkaraṇasya
            //11//</p>
         
         
         <p>evaṃ vikalpanirhrāsena nirvikalparūpasātmībhāve viśvātmakasākṣātkāralakṣaṇaḥ svapratyaya
            eva mokṣo darśitaḥ , adhunā vikalpanirhrāsābhāve'pi taṃ darśayati ----</p>
         
         
         <p id="Ipk_4.12">
            sarvo mamāyaṃ vibhava ityevaṃ parijānataḥ /<br />
            viśvātmano vikalpānāṃ prasare'pi maheśatā //
             <span class="ref">Ipk_4.12</span></p>
         
         
         <p>nahi saḥ pratyagātyā nāma paśuḥ kaścidanyo yo'ham , api tu parigṛhītagrāhyagrāhakaprakāśaikaghanaḥ
            paro yaḥ sa evāhaṃ sa cāhameva , na tvanyaḥ kaścit ; ato vikalpasṛṣṭirapi <span class="it">mama</span> svātantryalakṣaṇo <span class="it">vibhavaḥ</span> , ---- ityevaṃ vimarśe dṛḍhībhūte satyaparikṣīṇavikalpo'pi jīvanneva muktaḥ / yathoktam
            ----</p>
         
         
         <p>
            {śaṅkāpi na viśaṅkyeta niḥśaṅkatvamidaṃ sphuṭam /}
            </p>
         
         
         <p>iti //12//</p>
         
         
         <p>nanvevaṃ baddhamuktayoḥ prameyaṃ prati ko bhedaḥ ? , ucyate ----</p>
         
         
         <p id="Ipk_4.13">
            meyaṃ sādhāraṇaṃ muktaḥ svātmābhedena manyate /<br />
            maheśvaro yathā baddhaḥ punaratyantabhedavat //
             <span class="ref">Ipk_4.13</span></p>
         
         
         <p>śrīmatsadāśiveśvarapadādārabhya krimiparyantapramātṛvargādhiṣṭhātṛ yadahamitirūpaṃ
            tadevātmatayābhiniviśate muktaḥ , tataśca viśvasyāpi prameyaṃ mamāpi , mama prameyaṃ
            viśvasyāpi , prameyaṃ cedaṃ mamaivāṅgabhūtaṃ prameyāntaramapi tathā , ---- ityanena
            krameṇa prameyaṃ prasparataśca pramātṛvargāccāvyāvṛttam , ---- ityekarasābhedaviśrāntitattvamasya
            sarvaṃ parāmarśapadamupaiti / baddhasya tu sarvametadviparītam , ---- ityekarasabhedadaviśrānta
            eṣāsau //13//</p>
         
         
         <p>nanu sadāśivedśvarabhuvi jīvanmuktipade baddharūpapaśupramātṛviṣaye ca prameyavṛttāntaḥ
            parīkṣitaḥ , paramaśive tu kathamasau ? ityāśaṅkyāha ----</p>
         
         
         <p id="Ipk_4.14">
            sarvathā tvantarālīnānantatattvaughanirbharaḥ /<br />
            śivaḥ cidānandaghanaḥ paramākṣaravigrahaḥ //
             <span class="ref">Ipk_4.14</span></p>
         
         
         <p>na khalu bhagavati śrīparamaśive prameyakayā kācidasti , tattvaughasya sarvathā tatra
            cidrūpatāmātraviśrāntatvena līnatvāt , tataśca sāvasthā saṃvitsvabhāvena svātmaviśrāntyānandena
            akṛtrimanaisargikaparāmarśātmakasvātmacamatkāralakṣaṇemaikadhanā avicchinnatadrūpā
            paramākṣareṇa vigrahavatī bhagavato viśvamayasyānavacchinnānuttaradhāmno nityaśuddhasya
            galitaprameyakathā sarvottīrṇā vyapadiśyate //14//</p>
         
         
         <p>evamadhikāracatuṣṭyoktaṃ yadvastu tatphalitamāha ----</p>
         
         
         <p id="Ipk_4.15">
            evamātmānametasya samyagjñānakriye tathā /<br />
            jānanyathepsitānpaśyañjānāti ca karoti ca //
             <span class="ref">Ipk_4.15</span></p>
         
         
         <p>evamiti , īśvararūpamātmānaṃ tasya ca svāvyatirikte svātantryamātrarūpe jñānakriye
            jānan evaṃbhūto'yamātmā na tu kāṇādādidarśitaḥ , itthaṃ ca jñānakriye na tu tasya
            vyatirikte kecana iti parāmṛśan , yadyadicchati tattajjānāti karoti ca samāveśābhyāsaparo'nenaiva
            śarīreṇa / atatparastu sati dehe jīvanmuktastatpāte parameśvara eveti //15//</p>
         
         
         <p>asyārthasya svapratyayasiddhasyāpi guruparamparopadeśa upodvalako vaktavyaḥ , śāstradṛṣṭirhi
            darśitāgamādhikāreṇa / evaṃ gurutaḥ śāstrataḥ svataḥ etad dṛḍhīkṛtaṃ bhavati , ityabhiprāyeṇa
            gurupāramparyaṃ darśayati</p>
         
         
         <p id="Ipk_4.16">
            iti prakaṭito mayā sughaṭa eṣa mārgo navo <br />mahāgurubhirucyatesma śivadṛṣṭiśāstre yathā /<br />
            tadatra nidadhatpadaṃ bhuvanakartṛtāmātmano <br />vibhāvya śivatāmayīmaniśamāviśansiddhyati //
             <span class="ref">Ipk_4.16</span></p>
         
         
         <p>asmatparameṣṭhibhaṭṭārakaśrīsomānandapādaiḥ śivadṛṣṭiśāstre 'yamabhinavaḥ sarvarahasyaśāstrāntargataḥ
            sannigūḍhatvādaprasiddho bāhyāntaracaryāprāṇāyāmādikleśaprayāsakalāvirahāt sughaṭastāvaduktaḥ
            , sa evātra prakaṭatāṃ paravādakalaṅkaśaṅkāpasāraṇena nītaḥ / yata evaṃ śāstragurusvapratyayasiddho'yamarthaḥ
            , taditi tasmādatra prameyapade parāmarśaṃ viśramayan viśvakartṛtvalakṣaṇamaiśvaryamātmano
            vibhāvya dārḍhyena yadā parāmṛśati tarhi tatparāmarśamātrādeva tāvajjīvanmukto bhagavāñchiva
            eva / yathoktaṃ parameṣṭhipādaiḥ</p>
         
         
         <p>
            {jñāte śivatve sarvasthe pratipattyā dṛḍhātmanā /<br />
            karaṇena nāsti kṛtyaṃ kvāpi bhāvanayāpi vā //
            </p>
         
         
         <p>
            sakṛjjñāte suvarṇe kiṃ bhāvanākaraṇādinā /<br />
            sarvathā pitṛmātrādi tulyadārḍhyena satyatā //} (śi. dṛ.)
            </p>
         
         
         <p>ityādi / tāṃ vibhāvya yadyaniśamāviśati śarīraprāṇabuddhiśūnyebhyo'nyatamaṃ dvayaṃ
            sarvaṃ vā tatraiva nimajjayati , anavarataṃ tattāṃ tāṃ vibhūtiṃ mahāvibhūtiparyantāṃ
            labhate //16//</p>
         
         
         <p>nanu yadyātmākhyaṃ vastu tadeva tarhi tasya pratyabhijñānāpratyabhijñānayoraviśeṣaḥ
            , na hi bījamapratyabhijñāne nirbandhaḥ ? ucyate , dvividhārthakriyāsti , bāhyā cāṅkurādikā
            , pramātṛviśrānticamatkārasārā ca prītyādirūpā / tatrādyā satyaṃ pratyabhijñānaṃ nāpekṣate
            , dvitīyā tu tadapekṣate eva / iha ca <span class="it">ahaṃ maheśvaraḥ</span> ityevaṃbhūtacamatkārasārā parāparasiddhilakṣaṇā jīvanmuktivibhūtiyogamayyarthakriyā
            , itīśvarapratyabhijñānamatrāvaśyāpekṣaṇīyam / nanu pramātṛviśrāntisārārthakriyā pratyabhijñānena
            vinā na dṛṣṭā , sati tatra dṛṣṭā , iti kvaitadupalabdhamityāśaṅkyāha ----</p>
         
         
         <p id="Ipk_4.17">
            taistairapyupayācitairupanatastanvyāḥ sthito'pyantike <br />kānto lokasamāna evamaparijñāto na rantuṃ yathā /<br />
            lokasyaiṣa tathānavekṣitaguṇaḥ svātmāpi viśveśvaro <br />naivālaṃ nijavaibhavāya tadiyaṃ tatpratyabhijñoditā //
             <span class="ref">Ipk_4.17</span></p>
         
         
         <p>yadā nāyakaguṇasaṃśravaṇapravṛddhānurāgā kāminī taddarśanameva paramupādeyamākāṅkṣantī
            divāniśamavaśahṛdayā devatopayācitāni dūtīsaṃpreṣaṇāni madalekhadvārakātmāvasthānivedanāni
            kurvāṇā virahakṣāmībhavadgātralatikā tiṣṭhati , tadā tadupayācitavaśāt aśaṅkitameva
            savidhavartini priyatame'valokite taistairutkarṣaviśeṣaiḥ parāmarśapadavīmagacchadbhirjanasādhāraṇatāmāpādite
            saṃpannamapi priyatamāvalokanaṃ na hṛdayaṃ pūrṇīkaroti ; tathā svātmani viśveśvare
            satataṃ nirbhāsamāne'pi tannirbhāsanaṃ na hṛḍayasya pūrṇatāmādhatte ; yataḥ sopyātmā
            viśvajñatvakartṛtvādyapratihatasvaśaktilakṣaṇapāramaiśvaryotkarṣayogena na parāmṛṣṭaḥ
            ---- iti bhāsamānaghaṭāditulyavṛttānto jātaḥ / yadā tu dūtīvacanādvā tallakṣaṇābhijñānādvopāyāntarādvā
            tānutkarṣān hṛdayaṅgamīkaraṇenāmṛśati , tadā tatkṣaṇamadbhutaphullanyāyenaiva tāvat
            kāmapi pūrṇatāmabhyeti , paribhogābhyāsarase tu viśrāntyantarāṇyapi labhate ; tadvadātmani
            guruvacanājjñānakriyālakṣaṇaśaktyabhijñānādervā yadā pāramaiśvaryotkarṣahṛdayaṅgamībhāvo
            jāyate , tadā tatlakṣaṇameva pūrṇatātmikā jīvanmuktiḥ ; samāveśābhyāsarase tu vibhūtilābhaḥ
            ---- iti tasya pratyabhijñaiva parāparasiddhipradāyinī bhavati //17//</p>
         
         
         <p>sarvopakārakaṃ mahāphalamidaṃ śāstraṃ prasiddhānvayayogena nāmadheyaprasiddhyā ca
            tadutkarṣasmaraṇadvārajanitasaṃbhāvanāpratyayalakṣaṇapravartakasaṃvedanayā janaṃ praavrtayituṃ
            piturnāmnā copasaṃhāraṃ darśayati</p>
         
         
         <p id="Ipk_4.18">
            janasyāyatnasiddhyarthamudayākarasūnunā /<br />
            īśvarapratyabhijñeyamutpalenopapāditā //
             <span class="ref">Ipk_4.18</span></p>
         
         
         <p>yasya kasyacijjantoriti nātra jātyādyapekṣā kācit ---- iti sarvopakāritvamuktam /
            ayatnena siddhiḥ parāpararūpā yathā syāt ---- iti mahāphalattvam / udayākaraputraḥ
            śrīmānutpaladevo'smatparamagururidaṃ śāstramakārṣīt ---- iti tatprasiddyā janaḥ pravartate
            ---- iti pravartanādvāreṇa so'nugṛhīto bhavati ---- ityubhayanāmanirdeśaḥ / iyamiti
            hṛdayaṅgamatāmupapattiśatairānītā / iti śivam //18// āditaḥ 190//</p>
         
         
         <p>
            {eṣābhinavaguptena sūtrārthapravimarśinī /<br />
            racitā pratyabhijñāyāṃ laghvī vṛttirabhaṅgurā //}<br />
            {vākyapramāṇapadatattvasadāgamārthāḥ svātmopayogamupayāntyamutaḥ svaśāstrāt /<br />
            bhaumān rasāñjalamayāṃśca na sasyapuṣṭau muktvārkamekamiha yojayituṃ kṣamo'nyaḥ //
            </p>
         
         
         <p>
            ātmānamanabhijñāya vivektuṃ yo'nyadicchati /<br />
            tena bhautena kiṃ vācyaṃ praśne'sminko bhavāniti //}
            </p>
         
         
         <p>iti śrīmadācāryotpaladevaviracitāyāmīśvarapratyabhijñāyāṃ śrīmadācāryābhinavaguptaviracitavimarśinyākhyaṭīkopetāyāṃ
            tattvasaṅgrahādhikāraḥ / samāptā śrīmadīśvarapratyabhijñā //</p>
         
         
         </div>
   </body>
</html>