<!DOCTYPE html><html xmlns="http://www.w3.org/1999/xhtml">
   <head>
      <meta http-equiv="Content-Type" content="text/html; charset=UTF-8" />
      <meta name="viewport" content="width=device-width, initial-scale=1.0" />
      <title>Abhinavagupta: Paramārthasāra with Yogarāja's Paramārthasārasaṃgrahavivṛti commentary (GRETIL)
	</title>
      <style>@font-face {
    font-family: LinuxLibertineDisplay0Regular, times, serif;
    src: url(fonts/LinLibertine_DR.woff);
}
* {box-sizing: border-box;}
body {background-color: #FFFFFF; font-family: 'LinuxLibertineDisplayORegular'; font-weight: normal; font-style: normal; font-size: 18px; padding: 20px 100px 20px; width: 1600px;}

ul {list-style: circle;}

ul.dash {list-style: none; margin-left: .5em; padding-left: .5em;}
ul.dash > li:before {display: inline-block; content: "–"; width: 1em; margin-left: 0em;}

a:link {color: black; text-decoration: underline;}
a:visited {color: black; text-decoration: underline;}
a:hover {color: black; text-decoration: none;}
a:active {color: black; text-decoration: underline;}

p {padding-left: .5em; padding-right: .5em;}

h4 {margin-bottom: 0px;}
mark {background-color: #FFFFCC;}
q:before {content: "»";}
q:after {content: "«";}

.noindent {padding: 0px;}
.comm {padding-left: 1em; padding-right: 1em;}
.app {width: 80%; text-align: right; font-size: 14px; padding-left: 1em;}
.lem {display:inline-block;}
.ref {font-size: 14px; padding: inherit;}
.lb {font-weight: bold; font-size: 14px;}
.lb:before {content: "["}
.lb:after {content: "]"}
.pb {font-weight: bold; font-size: 14px;}
.pb:before {content: " ["}
.pb:after {content: "] "}
.note {font-weight: bold; font-size: 14px;}
.note:before {content: " ["}
.note:after {content: "] "}
.subhead {font-weight: bold; font-size: 14px;}
.appnote {font-size: 14px;}
.appnote:before {content: " ["}
.appnote:after {content: "] "}
.hi {font-style: italic}
.sic:before {content: "†"}
.sic:after {content: "†"}
.corr {color: #008000;}
.supplied {color: #1E90FF;}
.surplus {color: #ff3333;}
.unclear {color: #D2B48C;}

/* custom renditions */
.b, .bf, .textbf, .bold {font-weight: bold}
.i, .it, .textit, .italic {font-style: italic}
.u, .underline {text-decoration: underline}
.blue {color: #0000e6;}
.red {color: #b30000;}

.row:after {content: ""; display: table; clear: both;}
.column {float: left; width: 50%; padding-left: .5em; padding-right: .5em;}
.analysis {font-size: 14px; color: #0066ff; padding-left: .5em; padding-right: .5em; padding-top: .1em;}
.analysis:before {content: "["}
.analysis:after {content: "]"}

div.wapp:hover  span.lem {background-color: #FFFFCC;}

@media screen and (max-width: 800px) {
    body {font-size: 16px;}
    .column {width: 100%;}
    .analysis {width: 100%;}
}

@media screen and (max-width: 1200px) {
    body {padding: 10px;}
    .app {width: 90%;}
}

@media only screen and (max-width: 1600px) {
    body {width: auto; padding: 20px;}
}

#toc_container {background: #f9f9f9 none repeat scroll 0 0; border: 1px solid #aaa; display: table; font-size: 95%; margin-bottom: 1em; padding: 1em; width: auto;}
.toc_title {font-weight: 700; text-align: center;}	  
#toc_container li, #toc_container ul, #toc_container ul li{list-style: outside none none !important; padding-left: .5em;}
</style>
   </head>
   <body>
      <h1>Abhinavagupta: Paramārthasāra with Yogarāja's Paramārthasārasaṃgrahavivṛti commentary</h1>
      <h2>Header</h2>
      <p>
         This file is an html transformation of <a href="http://gretil.sub.uni-goettingen.de/gretil/corpustei/sa_abhinavagupta-paramArthasAra-comm.xml">sa_abhinavagupta-paramArthasAra-comm.xml</a> with a rudimentary header. For a more extensive header please refer to the source
         file.
         </p>
      <p class="noindent"><b>Data entry: </b>Lyne Bansat-Boudon, Yves Codet, and Judit Törzsök</p>
      <p class="noindent"><b>Contribution: </b>Lyne Bansat-Boudon, Yves Codet, and Judit Törzsök</p>
      <p class="noindent"><b>Date of this version: </b>2020-07-31</p>
      <h4>
         <if test="fileDesc/sourceDesc/@xml:id" id=""></if>
         	  Source:
         	</h4>
      <ul class="dash">
         <li>Srinagar : Research Dept. Jammu and Kashmir State 1916 (The Kashmir Series of Texts
            and Studies edition, 7). The text of this edition has been revised after nine manuscripts
            [see L. Bansat-Boudon - K. D. Tripathi, An Introduction to Tantric Philosophy: The
            Paramārthasāra of Abhinavagupta with the Commentary of Yogarāja. Translated by Lyne
            Bansat-Boudon and Kamaleshadatta Tripathi. Introduction, notes, critically revised
            Sanskrit text, appendix, indices by Lyne Bansat-Boudon. London / New York : Routledge
            2011 (Routledge Studies in Tantric Traditions, 3), pp. 347 ff.].</li>
      </ul>
      <p class="noindent"><b>Publisher: </b>Göttingen Register of Electronic Texts in Indian Languages (GRETIL), SUB Göttingen</p>
      <h4>Licence:</h4>
      <p>This e-text was provided to GRETIL in good faith that no copyright rights have been
         infringed.
         	 If anyone wishes to assert copyright over this file, please contact the GRETIL management
         at gretil(at)sub(dot)uni-goettingen(dot)de.
         	 The file will be immediately removed pending resolution of the claim.</p>
      <p><a href="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International
            License.</a></p>
      <h4>Interpretive markup:</h4>
      <ul class="dash">
         <li><span class="hi">highlighted text</span></li>
      </ul>
      <h4>Notes:</h4>
      <notesStmt xmlns="http://www.tei-c.org/ns/1.0">
         	
         <p xmlns="http://www.w3.org/1999/xhtml">This file has been created by mass conversion of GRETIL's Sanskrit corpus from <a href="http://gretil.sub.uni-goettingen.de/gretil/1_sanskr/6_sastra/3_phil/saiva/aparmyou.htm">aparmyou.htm</a>. Due to the heterogeneity of the sources the header markup might be suboptimal. For
            the sake of transparency the header of the legacy file is documented in the &lt;note&gt; element below:</p>
         	
         <p xmlns="http://www.w3.org/1999/xhtml">
            	 Abhinavagupta: Paramarthasara, with Yogaraja's Paramarthasarasamgrahavivrti commentary
            <br />Based on the ed. Srinagar : Research Dept. Jammu and Kashmir State 1916
            <br />(The Kashmir Series of Texts and Studies edition, 7).
            <br />The text of this edition has been revised after nine manuscripts
            <br />[see L. Bansat-Boudon - K. D. Tripathi, An Introduction to Tantric Philosophy:
            <br />The Paramārthasāra of Abhinavagupta with the Commentary of Yogarāja.
            <br />Translated by Lyne Bansat-Boudon and Kamaleshadatta Tripathi.
            <br />Introduction, notes, critically revised Sanskrit text, appendix, indices by Lyne Bansat-Boudon.
            <br />London / New York : Routledge 2011 (Routledge Studies in Tantric Traditions, 3), pp.
            347 ff.]
            <br />
            <br />Input by Lyne Bansat-Boudon, Yves Codet and Judit Törzsök.
            <br />
            <br />CONTRIBUTORS'; NOTE:
            <br />The sandhi has been silently standardised; it has not been applied before and after
            words cited from the kārikās.
            <br />
            <br />BOLD for kārikās and catch words in commentary
            	</p>
         </notesStmt>
      <h4>Revisions:</h4>
      <ul class="dash">
         <li>2020-07-31: TEI encoding by mass conversion of GRETIL's Sanskrit corpus</li>
      </ul>
      <hr />
      <h2>Text</h2>
      <div xml:lang="sa-Latn">
         
         
         <p>oṃ namaścidātmaparamārthavapuṣe //</p>
         
         
         <p>atha</p>
         
         
         <p>paramārthasāraḥ</p>
         
         
         <p>śrīmanmahāmāheśvarācāryavaryaśrīmadabhinavaguptācāryaviracitaḥ /</p>
         
         
         <p>śrīmadyogarājācāryakṛtavivṛtyupetaḥ /</p>
         
         
         <p>
            cidghano 'pi jaganmūrtyā śyāno yaḥ sa jayatyajaḥ /<br />
            svātmapracchādanakrīḍāvidagdhaḥ parameśvaraḥ // 1 //
            </p>
         
         
         <p>
            yo 'yaṃ vyadhāyi guruṇā yuktyā paramārthasārasaṃkṣepaḥ /<br />
            vivṛtiṃ karomi laghvīmasminvidvajjanārthito yogaḥ // 2 //
            </p>
         
         
         <p>iha śivādvayaśāsane dehādipramātṛtāprādhānyasvasaṃkalpasamutthaśaṅkātaṅkālasyasaṃśayādirūpavighnaughaprasarapradhvaṃsapūrvikāṃ
            śāstraniṣpattiṃ manyamānaḥ parimitapramātṛtādhaspadīkāreṇa cidānandaikaghanasvātmadevatāsamāveśaśālinīṃ
            samastaśāstrārthasaṃkṣepagarbhāṃ prathamatastāvatparameśvarapravaṇatāṃ parāmṛśati
            /</p>
         
         
         <p class="bold">
            paraṃ parasthaṃ gahanādanādimekaṃ niviṣṭaṃ bahudhā guhāsu /<br />
            sarvālayaṃ sarvacarācarasthaṃ tvāmeva śaṃbhuṃ śaraṇaṃ prapadye // 1 //
            </p>
         
         
         <p><span class="bold">tvām</span> sarvapramātṛsphurattāsāraṃ svātmadevatārūpameva <span class="bold">śaṃbhum</span> anuttaraśreyaḥsvabhāvaṃ sattātmakam <span class="bold">śaraṇam</span> trātāraṃ tvatsamāveśasamāpattaye saṃśraye / <span class="bold">eva</span>kāraḥ śaṃbhuṃ svātmadevatākārameva prapadye na punarmāyāntaścāriṇaṃ kañcidbhinnaṃ
            devamityanyayogaṃ vyavacchinatti / anyacca kiṃbhūtam <span class="bold">param</span> pūrṇaṃ cidānandecchājñānakriyāśaktinirbharamanuttarasvarūpaṃ tathā <span class="bold">parasthaṃ gahanāt</span> iti gahanānmāyābhidhānāttattvātparasminpūrṇa eva śivādividyātattvaparyante śuddhādhvani
            svarūpe tiṣṭhantaṃ na punastattadavasthāvaicitryeṇāpi sphuratastataḥ parasmātpūrṇātsvarūpāttasya
            pracyāvo bhavati / yaduktam</p>
         
         
         <p>
            jāgradādivibhede 'pi tadabhinne prasarpati /<br />
            nivartate nijānnaiva svarūpādupalabdhṛtaḥ //
            </p>
         
         
         <p>iti spandaśāstre / <span class="bold">anādim</span> purāṇaṃ sarvapratītīnāmanubhavitṛtayā pramātṛtvenādisiddhatvāt <span class="bold">ekam</span> ityasāhāyaṃ cidaikyena sphuraṇādbhedasyānupapatteḥ / tathā <span class="bold">niviṣṭam</span> ityādi / evañjātīyakamapi svasvātantryeṇa <span class="bold">bahudhā</span> nānāprakārairbhedaiḥ <span class="bold">guhāsu</span> rudrakṣetrajñarūpāsu hṛdguhāsvantarāviṣṭaṃ caitanyarūpo 'pi svayaṃ jaḍājaḍātmatāmābhāsya
            naṭavannānāpramātṛtayā sthita iti yāvat / ata eva <span class="bold">sarvālayam</span> iti <span class="bold">sarvasya</span> rudrakṣetrajñādipramātṛprameyarūpasya jagataḥ <span class="bold">ālayam</span> viśrāntisthānaṃ / sarvamidaṃ kila pūrṇapramātari sthitaṃ sadgrāhyagrāhakayugalakāpekṣayonmagnamiva
            bhedena prakāśamānaṃ nānārupairvyapadiśyate 'nyathaitasyaprakāśādbhinnasya sattaiva
            na syātkuta idaṃ viśvamiti sarvanāmapratyavamarśaḥ / naitāvatā bhagavataḥ samuttīrṇaṃ
            svarūpamityāha <span class="bold">sarvacarācarastham</span> iti / sarvamidaṃ yajjaḍājaḍasvabhāvaṃ viśvaṃ tadrūpatayā tiṣṭhantaṃ</p>
         
         
         <p>kartāsi sarvasya yataḥ svayaṃ vai vibho tataḥ sarvamidaṃ tvameva /</p>
         
         
         <p>iti nyāyena hi vyatiriktasyānyasyāprakāśamānasya kāryatvānupapatteḥ /</p>
         
         
         <p>bhoktaiva bhogyabhāvena sadā sarvatra saṃsthitaḥ /</p>
         
         
         <p>iti bhagavāneva tathā tathā cakāstīti / evaṃvidhaṃ tvāmanuttaraṃ sarvasya svātmadevatāsvarūpaṃ
            parāhantācamatkārasāramapi gṛhītanānātvamatha cātyantākhaṇḍitasvasvātantryaparamādvayaprakāśasvabhāvaṃ
            bhagavantaṃ śaṃbhum <span class="bold">prapadye</span> śarīrādikṛtrimāhaṅkāraguṇīkāreṇaitādṛśaṃ tvāmeva svātmānaṃ parāhantācamatkārasvarūpaṃ
            samāviśāmīti yāvat / anena grahaṇakavākyena paramopādeyāṃ svasvabhāvasamāveśamayīṃ
            daśāmupadiśatā guruṇā vakṣyamāṇaheyopādeyatayā sakalagranthārthopakṣepaḥ kṛtaḥ //
            1 //</p>
         
         
         <p>evaṃ prakaraṇatātparyamadvayasvarūpaṃ stutidvāreṇa pratipādyedānīṃ śāstrāvatāramabhidadhatsaṃbandhābhidheyādikaṃ
            granthakṛdāryādvayenāha</p>
         
         
         <p class="bold">
            garbhādhivāsapūrvakamaraṇāntakaduḥkhacakravibhrāntaḥ /<br />
            ādhāraṃ bhagavantaṃ śiṣyaḥ papraccha paramārtham // 2 //
            </p>
         
         
         <p class="bold">
            ādhārakārikābhistaṃ gururabhibhāṣate sma tatsāram /<br />
            kathayatyabhinavaguptaḥ śivaśāsanadṛṣṭiyogena // 3 //
            </p>
         
         
         <p>kaścidbhagavatprasādātsamutpannavairāgyaḥ saṃsārādviratamatirguroḥ śāsanīyo 'smīti
            matvā sadgurum <span class="bold">ādhāraṃ bhagavantam</span> śeṣākhyaṃ muniṃ samyagārādhya paramārthopadeśasvarūpaṃ pṛṣṭavān / tadā tadyogyatāparipākasvarūpapariśīlanakrameṇa
            <span class="bold">tam</span> śiṣyaṃ vigalitāntaḥkaraṇaṃ matvā so 'pyanantanātho niḥśeṣaśāstropadeśajñaḥ paramārthasāranāmnā
            <span class="bold">ādhārakārikābhiḥ</span> ityaparābhidhānagranthena sāṃkhyanayoktopadeśānusāreṇa prakṛtipuruṣavivekajñānātparabrahmāvāptirityevametaṃ
            śiṣyaṃ proktavān / sa eva brahmopadeśaḥ paramādvayasvarūpasvasvātantryadṛṣṭyā pratipāditaḥ
            sanyuktiyukto bhavatīti matvā sarvaṃ janamanugrahītuṃ paramādvayaśaivanayayuktyā <span class="bold">gururabhinavena</span> alaukikena ciccamatkārasphāreṇa <span class="bold">guptaḥ</span> guhyaḥ sarahasya iti / so 'yaṃ puṇyanāmākṣarāvaliḥ <span class="bold">tatsāram</span> tasya paramārthopadeśasya yatsāraṃ dadhno navanītamivopādeyaṃ parānugrahapravṛttaḥ
            sanpratipādayatīti / evaṃ saṃbandhābhidheyābhidhānaprayojanādaya upapāditā neha punaḥ
            śāstragauravabhayātpratanyante / kīdṛśaḥ sa śiṣya ityāha <span class="bold">garbhādhivāsa</span> iti / garbhādhivāsaprārambhaṃ jāyate 'sti vardhate vipariṇamate 'pakṣīyate vinaśyatīti
            tattadavasthāvaicitryeṇa ṣaḍbhāvavikāranemiyuktaṃ yat <span class="bold">maraṇāntakaduḥkharūpam</span> āvirbhāvatirobhāvātsaṃsaraṇasvabhāvatayā cakramiva <span class="bold">cakram</span> tasmin <span class="bold">vibhrāntaḥ</span> viparivṛttaḥ / anenāsya prāgjātismaraṇasvabhāvo bodhāvirbhāvo dyotito 'nyathā kathaṃ
            kāṣṭhāprāptilakṣaṇaṃ praśnakutūhalitvaṃ syāt / evaṃ ca yaḥ samutpannavairāgyaḥ parameśvarānugrahaśaktividdhahṛdayaḥ
            samuditasamyagjñāna upadeśapātratāmavāpya parameśvarākāraṃ samucitamapi guruṃ samāsādya
            paramādvayajñānamabhilaṣate sa eva ca gurūpadeśabhājanaṃ syāditi / etadeva cānyatroktam</p>
         
         
         <p>śaktipātavaśāddevi nīyate sadguruṃ prati /</p>
         
         
         <p>iti / iha ca purastādvakṣyate // 3 //</p>
         
         
         <p>adhunā samutpattikrameṇa pīṭhikābandhaṃ vidhāya viśvavaicitryacitre 'smiñjagati pārameśvaramanuttamaṃ
            svātantryamekameva saṃyojanaviyojanakartṛtvaheturiti tacchaktivikāsameva viśvamaṇḍacatuṣṭayamukhenāvedayangranthamavatārayati</p>
         
         
         <p class="bold">
            nijaśaktivaibhavabharādaṇḍacatuṣṭayamidaṃ vibhāgena /<br />
            śaktirmāyā prakṛtiḥ pṛthvī ceti prabhāvitaṃ prabhuṇā // 4 //
            </p>
         
         
         <p>cidānandaikaghanena <span class="bold">prabhuṇā</span> svatantreṇa bhagavatā maheśvareṇāṇḍacatuṣṭayaṃ viśvācchādakatvena kośarūpatayā vastupiṇḍabhūtam
            <span class="bold">idam</span> / yaduktam</p>
         
         
         <p>... vastupiṇḍo 'ṇḍamucyate /</p>
         
         
         <p>iti / <span class="bold">prabhāvitam</span> prakāśitaṃ bhavanakartṛtayā vā prayuktam / kasmādityāha <span class="bold">nijaśaktivaibhavabharāt</span> iti / <span class="bold">nijaḥ</span> svātmīyo yo 'sāvasādhāraṇa icchādyaḥ <span class="bold">śaktipracayaḥ</span> tasya yat <span class="bold">vaibhavam</span> vicitraḥ prasarastasya yo 'sau <span class="bold">bharaḥ</span> samudrekastasmāditi / bhagavataḥ kila svaśaktivikāsasphāra eva jagannirmāṇam / yaduktaṃ
            śrīsarvamaṅgalāśāstre</p>
         
         
         <p>
            śaktiśca śaktimāṃścaiva padārthadvayamucyate /<br />
            śaktayo 'sya jagatsarvaṃ śaktimāṃstu maheśvaraḥ //
            </p>
         
         
         <p>iti / kiṃrūpāṇḍacatuṣṭayasaṃkhyetyāha <span class="bold">śaktirmāyā prakṛtiḥ pṛthvī ca</span> iti / viśvasya pramātṛprameyarūpasya parāhantācamatkārasārasyāpi svasvarūpāpohanātmākhyātimayī
            niṣedhavyāpārarūpā yā pārameśvarī <span class="bold">śaktiḥ</span> saivācchādakatvena bandhakatayā śaktyaṇḍamityucyate / sadāśiveśvaraśuddhavidyātattvaparyantadalaṃ
            sadvakṣyamāṇamaṇḍatritayamantaḥ samantādgarbhīkṛtyāvatiṣṭhata iti kośarūpatayaiṣā
            śaktiranena śabdena saṃjñitā / etasminnaṇḍe sadāśiveśvarāvevādhipatī /</p>
         
         
         <p>anyacca malatrayasvabhāvaṃ mohamayaṃ bhedaikapravaṇatayā sarvapramātṝṇāṃ bandharūpaṃ
            puṃstattvaparyantadalaṃ māyākhyamaṇḍamityucyate / tacca vakṣyamāṇamaṇḍadvayamantaḥ
            samantātsvīkṛtya sthitam / aṇḍādhipatiścātra gahanābhidhāno rudraḥ /</p>
         
         
         <p>tathā sattvarajastamomayī <span class="bold">prakṛtiḥ</span> kāryakaraṇātmanā pariṇatā satī paśupramātṝṇāṃ bhogyarūpā sukhaduḥkhamoharūpatayā
            bandhayitrī prakṛtyabhidhānamaṇḍamityucyate / tatrāpi mahāvibhūtiḥ śrībhagavānviṣṇurbhedapradhāno
            'ṇḍādhipatiḥ /</p>
         
         
         <p>tathā <span class="bold">pṛthvī</span> caivaṃ manuṣyasthāvarāntānāṃ pramātṝṇāṃ pratiprākārarūpatayā sthūlakañcukamayī bandhayitrīti
            kṛtvā pṛthvyaṇḍamityucyate / tatrāpi caturdaśavidhe bhūtasarge pradhānatayāṇḍādhipo
            bhagavānbrahmeti / evaṃ parameśvaravijṛmbhitamidamaṇḍacatuṣṭayaṃ bhagavatetthaṃ prakāśitaṃ
            parisphurati // 4 //</p>
         
         
         <p>evametadaṇḍacatuṣṭayaṃ pratipādyātraiva bhogyabhoktṛtvapratipādanaparatayā viśvasvarūpanirūpaṇāya
            kārikāmāha</p>
         
         
         <p class="bold">
            tatrāntarviśvamidaṃ vicitratanukaraṇabhuvanasaṃtānam /<br />
            bhoktā ca tatra dehī śiva eva gṛhītapaśubhāvaḥ // 5 //
            </p>
         
         
         <p><span class="bold">tatra</span> teṣu caturṣvaṇḍeṣvāgamaprasiddheṣu <span class="bold">viśvamidamantaḥ</span> madhye vartate / kīdṛśamityāha <span class="bold">vicitra</span> iti / rudrakṣetrajñabhedabhinnā nānāmukhahastapādādiracanārūpāḥ <span class="bold">tanavaḥ</span> ākārā viśiṣṭasaṃsthānarūpeṇāścaryabhūtāḥ / tathānyonyabhedena sātiśayāni <span class="bold">karaṇāni</span> cakṣurādīni / tadyathā rudrapramātṝṇāṃ niratiśayāni sarvajñatvādiguṇagaṇayuktāni
            taiḥ kila sarvamidamekasminkṣaṇe yugapajjñāyate saṃpādyate ca / kṣetrajñānāṃ punaretānyeva
            karaṇāni parameśvaraniyatiśaktiniyantritāni santi ghaṭādipadārthamātrajñānakaraṇasamarthānyeva
            na taiḥ sarvaṃ jñāyate nāpi kriyate / tatrāpi yogināmatiśayaḥ karaṇānāṃ yanniyatiśaktisamullaṅghanāttadīyaiḥ
            karaṇaiḥ dūravyavahitaviprakṛṣṭamapi paricchidyate parapramātṛgataṃ ca sukhaduḥkhādi
            jñāyate / evaṃ ca tiraścāmapi niyatiśaktyā saṃkucitānāmapi manuṣyebhyo 'pyatiśayaḥ
            karaṇānāṃ vidyate / tadyathā gāvaḥ svagṛhaṃ vyavahitamapi paśyantyaśvā rātrāvapi mārgamīkṣante
            gṛdhrā yojanaśatagatamapyāmiṣamavalokayanti pakṣiṇo makṣikā maṣakaparyantā ākāśavihāriṇo
            dṛśyante sarīsṛpā urasā panthānaṃ gacchanti dṛśā ca śṛṇvanti śabdānuṣṭrā dūrādapi
            gartācchvāsamātreṇa sarpamākarṣayantīti / evaṃ sarvatra karaṇavaicitryamūhyam / tathā
            <span class="bold">bhuvanāni</span> āgamaprasiddhāni vartulatryaśracaturaśrārdhacandracchatrākāratayā sātiśayasaṃsthānānīti
            / evam <span class="bold">vicitraḥ</span> nānātiśayādbhutasvabhāva eṣām <span class="bold">tanukaraṇabhuvanānāṃ saṃtānaḥ</span> aviratabandhapravāho yasminviśvasmiṃstadevaṃvidhaṃ viśvam / evaṃvidhe cātra bhogyasvabhāve
            viśvasminbhoktrā bhāvyamityāha <span class="bold">bhoktā ca tatra dehī</span> iti / malatrayāghrāto deho bhogāyatanaṃ vidyate yasyāṇoḥ sa <span class="bold">dehī</span> sukhaduḥkhādisvabhāvaḥ śarīrī sukhaduḥkhādimaye 'smin <span class="bold">bhoktā</span> sukhaduḥkhādyanubhavitā paśupramāteti kathyate / nanu parapramātrapekṣayāṇumātrasyāpi
            na bhedo vidyate kutastadvyatirikto dehī nāma varākaḥ / yaduktam</p>
         
         
         <p>pradeśo 'pi brahmaṇaḥ sārvarūpyamanatikrāntaśca avikalpyaśca /</p>
         
         
         <p>iti /</p>
         
         
         <p>ekaikatra ca tattve 'pi ṣaṭtriṃśattattvarūpatā /</p>
         
         
         <p>iti nyāyāccaika eva svaśaktiyukto mahāprakāśavapureva parameśvaraḥ pramātā sarvato
            'bhinna evāvabhāsate / tato bhinnasyāprakāśamānasya dehino 'stitvābhyupagame 'pi prakāśamānatvānupapatterna
            sattā niścīyate / prakāśate cettasminparabrahmātmani tarhi prakāśābhinna evaikaḥ pramāteti
            punarapi kiṃparatvenāyaṃ bhogyabhoktṛlakṣaṇaḥ sanbheda iti sarvaṃ samarthayamāna āha
            <span class="bold">śiva eva gṛhītapaśubhāvaḥ</span> iti / yo 'yaṃ bhagavānsamanantaraṃ pratipāditaścidānandaikaghanaḥ svātantryasvabhāvaḥ
            <span class="bold">śivaḥ</span> sa eva svarūpagopanāsatattvaḥ sansvecchayā naṭa iva dehapramātṛbhūmikāṃ samāpannaḥ
            pālyatvātpaśutvātpaśusattālakṣaṇaśca sukhaduḥkhādimaye svayaṃnirmite 'sminbhogye bhoktā
            dehīti kathyate na punaḥ śivavyatiriktaṃ kiñcitpadārthajātamasti / eṣa eva ca bhagavāñśivaḥ
            svātantryādbhoktṛbhogyalakṣaṇaṃ pramātṛprameyayugalakaṃ krīḍanakamiva samutthāpayati
            yadapekṣayāyaṃ bhedapradhāno vyavahāraḥ / tasmādetadeva parameśvarasya svātantryaṃ
            niratiśayaṃ yatpūrṇasvarūpatāparityāgena bhoktṛbhogyasvabhāvaṃ paśubhāvamāpanno 'pi
            sarvapramātṝṇāmanubhavitṛtayā svātmani prasphurañcidānandaikaghanaḥ śiva eva // 5
            //</p>
         
         
         <p>evamapyekaścitsvabhāvaḥ pramātā sa yadi māyādipramātṛprameyavaicitryeṇa nānātvādaneka
            iti kathaṃ viruddhayaikatayā vyavahriyata ekaścetkimiti nānārūpa iti cchāyātapavadvirodhādviruddhadharmādhyāsaḥ
            samāpatati na punaranekarūpa ekaśca padārthaḥ syāt / yaduktam</p>
         
         
         <p>ayameva bhedo bhedaheturbhāvānāṃ yadviruddhadharmādhyāsaḥ kāraṇabhedo vā /</p>
         
         
         <p>iti / laukikamatra dṛṣṭāntaṃ pradarśayandārṣṭāntike codyaṃ samarthayate</p>
         
         
         <p class="bold">
            nānāvidhavarṇānāṃ rūpaṃ dhatte yathāmalaḥ sphaṭikaḥ /<br />
            suramānuṣapaśupādaparūpatvaṃ tadvadīśo 'pi // 6 //
            </p>
         
         
         <p><span class="bold">yathā</span> eko 'pi <span class="bold">sphaṭikamaṇiḥ</span> tattallākṣānīlādyupādhivaicitryasahasreṇa tattadvaicitryaṃ svātmani dhārayaṃstathā
            vicitrito bhavati na punastasya sphaṭikatāhāniretāvatā samutpadyate / etadeva sphaṭikamaṇermaṇitvaṃ
            yattattadviśeṣeṇācchurite 'pi tasminsphaṭikamaṇirayamityabādhitā sarvasya sarvadaiva
            pratītiḥ / kevalamatrāmī lākṣādayaḥ sphurantīti vyavahriyate na punarlākṣādyupādhiḥ
            paṭamiva taṃ viśinaṣṭi yena svarūpavipralopo 'sya syāt / tasmādetadevāmalatvaṃ maṇeryadupādhirūpānākārānbibharti
            svasvarūpatayā ca prathate / tathaivāyamīśvaraḥ svatantraścidekaghana ekako 'pi svacche
            svātmadarpaṇe devamanuṣyapaśupakṣisthāvarāntānāṃ rudrakṣetrajñādipadārtharūpāṇāṃ viśeṣāṇāṃ
            svayaṃ nirmitānāṃ ca <span class="bold">rūpatvam</span> varṇavaicitryaṃ sphaṭikamaṇivatsvātmābhedena dhārayaṃstato 'pi samuttīrṇatvādahamityevamakhaṇḍacamatkāropabṛṃhitaṃ
            nānārūpamapyekaṃ svātmānaṃ pratyavamṛśati / itthamapyasyaikatākhaṇḍanāmayo bhinnarūpo
            deśaḥ kālo vā na kaścidvidyate yadapekṣayaitasya svātmamaheśvarasya viruddhadharmādhyāsādidūṣaṇamucyetāpi
            / sākṣātkāralakṣaṇaṃ citrajñānaṃ nānābhedasaṃbhinnamapi parairapyekameva tadabhyupagatam
            / yathā</p>
         
         
         <p>
            nīlādiścitravijñāne jñānopādhirananyabhāk /<br />
            aśakyadarśanastaṃ hi patatyarthe vivecayan //
            </p>
         
         
         <p>iti pramāṇavārtike / kiṃ punaḥ sarvataḥ pūrṇasya jñātuścidekavapuṣaḥ svatantrasya
            yāvimau deśakālau bhedakatayābhimatau mūrtivaicitryakriyāvaicitryābhyāṃ yasya samullāsakatayā
            sthitau kathaṃ tasyaiva bhagavato vyavacchedakau syātām / yadi nāma deśakālayoḥ kadācitsaṃvido
            bhedena sthitirabhaviṣyattadā tatkṛto 'pi viruddhadharmādhyāsa udapatsyateti tatra
            saṃbhāvanā syāt / yāvatā tayoḥ saṃvitprakāśenaiva svātmasattāsiddhiriti siddha evānekasvabhāvo
            'pyeka eva maheśvaraścinmūrtirbhedadharme punarviruddhadharmādhyāso duruddhara eveti
            // 6 //</p>
         
         
         <p>nanveka eva saṃvitsatattvaḥ pramātābhyupagatastanukaraṇabhuvanatāṃ samāpannaḥ sansa
            evānekatāṃ yāta iti cettarhi tanvādivināśe sa eva vinaṣṭaḥ syāttadutpattau vaiṣa eva
            tadotpadyeta / evaṃ pratipramātṛ sa eva jāyate 'stītyādiṣaḍbhāvavikāratayā vyavacchidyate
            puṇyapāpasvabhāvakarmavaicitryeṇaitasyaiva bhagavataḥ svarganarakādibhogaḥ prāpta
            iti kathamucyate svasvarūpa eva śiva iti / dṛṣṭāntadvāreṇaitadapi samarthayate</p>
         
         
         <p class="bold">
            gacchati gacchati jala iva himakarabimbaṃ sthite sthitiṃ yāti /<br />
            tanukaraṇabhuvanavarge tathāyamātmā maheśānaḥ // 7 //
            </p>
         
         
         <p>yathā jalapravāhe yāti sati <span class="bold">himakarabimbam</span> candravapurvastuvṛttenākāśasthaṃ svayamacalattātmakaṃ jalapravāhāntaḥpatitamapi tat
            <span class="bold">gacchati</span> prayāti <span class="bold">iva</span> tathā tasminneva kṣaṇe 'nyatra jalāśaye niḥstimite sati tadeva <span class="bold">himakarabimbaṃ sthitim</span> gacchatīvetyubhayathā sarvapramātṛbhiretatsaṃbhāvyate na punaḥ paramārthena tattathaiva
            syāt / nāpi jalagatau deśakālau bhedakatayā candramasaḥ svarūpaṃ gaganasthaṃ parāmṛśataḥ
            kevalaṃ jalameva tādṛśamatha ca tatpratibimbitasya candrabimbasya jalagatacalattācalattādiko
            bhedo vyavahriyata ityetāvatā gaṅgājalagatasya kardamapatitasya vā śaśinaḥ svasvarūpatāyāṃ
            na kācitkṣatiḥ / <span class="bold">tathaivāyamātmā</span> caitanyasvabhāvaḥ svayaṃ nirmite <span class="bold">tanukaraṇabhuvanasamūhe</span> parikṣīṇe sati samutpanne vā prakṣīṇaḥ samutpannaśceti māyāvyāmohitānāṃ vyavahāramātrametajjalagatacandravanna
            punaḥ svātmā jāyate mriyate veti / gītāsvevamevoktam</p>
         
         
         <p>
            na jāyate mriyate vā kadacinnāyaṃ bhūtvā bhavitā vā na bhūyaḥ /<br />
            ajo nityaḥ śāśvato 'yaṃ purāṇo na hanyate hanyamāne śarīre //
            </p>
         
         
         <p>iti / tasmādayamātmā maheśānaḥ svatantraḥ sarvasvātmapratyavamarśasvabhāvaḥ sarvapramātṝṇāmanubhavitṛtayā
            prathamānastatastattadavasthāvipralope samutpattau vā svasvarūpa eva / etadeva ca
            durghaṭakāri maheśānatvaṃ saṃvittattvasya yattathā tathā paśupramātṛtayā svarganarakādibhogabhoktāpi
            sarvānubhavitṛtayā saṃvitsvarūpa eva / pratyuta puṇyapāpasvarganarakakṣutpipāsādiko
            yo 'yaṃ paśubhāvo bandhakatayā niyataḥ sa yadi bhagavatā svātmaprakāśena prakāśitaḥ
            parāmṛṣṭaśca syāttadā yathoktāṃ svātmani sattāṃ labhate 'nyathā niḥsvabhāva evaiṣa
            iti kathaṃ svātmanaḥ tasyaiva maheśasya svarūpavipralopāyocyate / sarvathā nirmitameva
            vastu saṃhāryaṃ samutpādyaṃ vā dehādirūpaṃ syānna punaḥ nitye bhagavati caitanye samutpattivināśau
            kadācidbhavetām / tasmādeka evātmā grāhyagrāhakatayā nānārūpasvabhāvaḥ sanpunarapi
            sarvānubhavitṛtayā sarvasyaikatayā prathata iti na kācidadvayavādakṣatiḥ // 7 //</p>
         
         
         <p>itthamapi sarveṣāmayamātmā viśvaprapañcasvabhāva eva saṃvinmātraparamārthaḥ sarvāvabhāsaḥ
            sarvatra saṃvidanugamāditi yuktyāgamābhyāṃ pratipāditaścetkimiti loṣṭādāvapyaviśeṣātsvātmatayā
            sa na pratīyate 'bhyupagame vā jaḍājaḍavyavastheyaṃ bhāsamānā na saṃgacchate lokavyavahāraśca
            jaḍājaḍarūpa iti kathametatsyādityāha</p>
         
         
         <p class="bold">
            rāhuradṛśyo 'pi yathā śaśibimbasthaḥ prakāśate tadvat /<br />
            sarvagato 'pyayamātmā viṣayāśrayaṇena dhīmukure // 8 //
            </p>
         
         
         <p>ākāśadeśe <span class="bold">rāhuḥ</span> sarvatra paribhramannapi nopalabhyate sa eva punargrahoparāgakāle candramūrtisthaḥ
            prathamāno 'yaṃ rāhuriti parīkṣyate 'nyathā sthito 'pi bhacakre 'sthita iva / tathaivehāpi
            sarvāntaratamatvena sthito 'pi <span class="bold">ayamātmā</span> svānubhavaikasvarūpatayā pratyakṣaparidṛśyamānaḥ sarvasya tathā nopalakṣyate / yadā
            punaḥ puryaṣṭakapramātṝṇāṃ buddhidarpaṇe pratibhāmukure grāhyavyavasthākāle śabdādiviṣayasvīkāreṇa
            śṛṇomītyevamahaṃpratītiviṣayo bhavati tadā grāhakasvabhāvatayā loṣṭādāvapi sthitaḥ
            sansphuṭarūpastatraiva svātmā <span class="bold">prakāśate</span> sarvaiśca svānubhavaikarūpaḥ pratīyate loṣṭādāvatyantatamomayatvātsthito 'pyasthitakalpo
            'sau prathate rāhurākāśe yathā / evamayaṃ bhagavānmāyāśaktyā svātmakalpe 'pi bhāvavarge
            kāṃścitpuryaṣṭakasvarūpānvedyakhaṇḍānapyahantāvyavasthārasābhiṣiktānvedakīkaroti kāṃścidvedyīkaroti
            yadapekṣayāyaṃ jaḍājaḍavyavasthāsvarūpo bhedavyavahāraḥ susthita evopapadyate / tena
            loṣṭādirvedyatvājjaḍo vedakatvātpuryaṣṭakapramātāpyajaḍaḥ / na punaḥ paramārthena
            parameśvarāpekṣayā jaḍājaḍavyavahāra iti // 8 //</p>
         
         
         <p>nanu sarvapramātṝṇāṃ buddhau cetsvātmano 'pyaviśeṣeṇa prasphuraṇaṃ tarhi te sarve
            kimiti svātmavido na syustajjñānavanto mā vā bhūvanviśeṣābhāvāt / yatpunaḥ saṃsārāvasthāyāmapi
            kecana svātmajñānājjīvanmuktāḥ sarvajñatvasarvakartṛtvaśālinaḥ kecana svātmajñānayogyā
            ārurukṣavaśca dṛśyante 'pare svātmajñānarahitāḥ santo dharmādharmanimittaśubhāśubhakarmanigaḍaprabandhabaddhāḥ
            saṃsāriṇa eveti kathametatsaṃgacchata itthamantaḥ sarvaṃ kṛtvā pārameśvaraḥ śaktipāto
            viśṛṅkhala iti pratipādayati</p>
         
         
         <p class="bold">
            ādarśe malarahite yadvadvadanaṃ vibhāti tadvadayam /<br />
            śivaśaktipātavimale dhītattve bhāti bhārūpaḥ // 9 //
            </p>
         
         
         <p>darpaṇe mālinyarahite yathā nirviśeṣarūpādiguṇagaṇayuktaṃ mukhaṃ cakāsti / na sa deśo
            'sti yaṃ vinivṛttamala ādarśo na svīkurute / samale darpaṇe tu mukhamananyātiśayamapi
            dhyāmalatvādvaiparītyena prakāśate / nāpi malinastadīyānguṇānsvīkartumalam / pratyuta
            tannyastamukhaḥ pumānmukhamanyathaiva dhyāmalatvādyupetamavalokya svātmano lajjāmāvahati
            vikṛtaṃ madvadanamiti / tathaiva <span class="bold">śivasya</span> svātmano yāsāvanugrahākhyā <span class="bold">śaktiḥ</span> tasyāḥ <span class="bold">pātaḥ</span> svakiraṇavisphārastena saṃmārjite pratibhāmukura āṇavamāyīyakārmamalavāsanāprakṣayādviśadīkṛte
            keṣāñcidapaścimajanmanāṃ pramātṝṇām <span class="bold">bhāḥ</span> prakāśaḥ <span class="bold">rūpam</span> yasyeti saḥ <span class="bold">bhārūpaḥ</span> svātmā yāvatsarvajñatvādiguṇagaṇayuktastāvānapyavabhāsate yena kecanaiva te svātmasvarūpaprathanātsaṃsāramadhyapatitā
            api muktakalpāḥ sātiśayāśca / keṣāñcideva parameśvaratirodhānaśaktyāṇavamāyīyakārmamalasamācchādite
            buddhitattve bhārūpo 'pyātmā mālinyādbhāto 'pyabhātakalpo yena te sāṃsārikāḥ paśava
            ityabhidhīyante 'nye 'pyubhayaśaktiyogātpramātāra ārurukṣava iti / itthaṃ tīvramandamandatarādibhedena
            śaktipātavaicitryaṃ sarvatrāpyūhyam / atra na māyāntaḥpātiniyatiśaktisamutthamaśvamedhādikaṃ
            japadhyānādi vānyadyatkiñcitkarma mocanaheturātmanastasya hi māyātaḥ samuttīrṇatvādbhedapradhānaṃ
            vastu tatsādhanāya na prakalpate / yadgītam</p>
         
         
         <p>nāhaṃ vedairna tapasā na dānena na cejyayā /</p>
         
         
         <p>iti / tasmādekamevātra parameśvarānugrahaḥ kāraṇamakṛtrimaṃ bhavyabuddhīnām / yaduktam</p>
         
         
         <p>
            īśituḥ śaktipātāṃśe khyāpayitrī svatantratām /<br />
            dhīḥ kāraṇakalāghrātā naiva kiñcidapekṣate //
            </p>
         
         
         <p>iti / paśupramātṝṇāṃ tu parameśvaratirodhānaśaktiḥ saṃsaraṇahetureva yenaite svasvarūpāprathanācchubhāśubhakarmaniratāḥ
            sukhaduḥkhādibhogabhājaḥ punaḥ punarasminsaṃsaranti / tasmātpramātṝṇāṃ sādhāraṇe 'pi
            svātmani prakāśāprakāśarūpe anugrahatirodhānaśaktī dve eva te mokṣabandhapravibhāgahetū
            / yaduktam</p>
         
         
         <p>
            badhnāti kācidapi śaktiranantaśakteḥ kṣetrajñamapratihatā bhavapāśajālaiḥ /<br />
            jñānāsinā ca vinikṛtya guṇānaśeṣānanyā karotyabhimukhaṃ puruṣaṃ vimuktau //
            </p>
         
         
         <p>iti // 9 //</p>
         
         
         <p>evamidaṃ sarvamāgamānubhavayuktiyuktaṃ pratipādya yatprākśaktyādyaṇḍacatuṣṭayaṃ pratipāditaṃ
            tadantarālavarti samutpattikrameṇa ṣaṭtriṃśattattvātmakaṃ jagadyallagnaṃ bhāti tatprathamataḥ
            kāraṇakāraṇaṃ paramaśivasvarūpaṃ kārikādvayenāha</p>
         
         
         <p class="bold">
            bhārūpaṃ paripūrṇaṃ svātmani viśrāntito mahānandam /<br />
            icchāsaṃvitkaraṇairnirbharitamanantaśaktiparipūrṇam // 10 //
            </p>
         
         <p class="bold">
            sarvavikalpavihīnaṃ śuddhaṃ śāntaṃ layodayavihīnam /<br />
            yatparatattvaṃ tasminvibhāti ṣaṭtriṃśadātma jagat // 11 //
            </p>
         
         
         <p><span class="bold">yat</span> evaṃvidham <span class="bold">param</span> pūrṇaṃ śivatattvaṃ tatra śivādidharāparyantaṃ vakṣyamāṇaṃ viśvaṃ viśrāntaṃ satprakāśate
            tadabhinnameva cakāsadyuktyopapadyata iti yāvat / nanu tanyate sarvaṃ tanvādi yatra
            tattattvaṃ tananādvā tadāpralayaṃ tasya bhāva iti vā tattvamityevamapi tattvavyapadeśo
            'yaṃ jāḍyāpādakaḥ kathaṃ cidrūpe bhagavati paramaśive syāducyate / upadeśyajanāpekṣayā
            yāvatā śabdena pratipādyate tāvatā tatra tattvavyapadeśo na vastutaḥ / kīdṛśaṃ tatparaṃ
            tattvam / <span class="bold">bhāḥ</span> prakāśaḥ <span class="bold">rūpam</span> svabhāvo yasya mahāprakāśavapurityarthaḥ / tathā <span class="bold">paripūrṇam</span> nirākāṅkṣam / nirākāṅkṣamapi sphaṭikamaṇidarpaṇādi jaḍaṃ vastu bhavatītyāha <span class="bold">svātmani viśrāntito mahānandam</span> iti / svasminsvabhāve 'khaṇḍāhantācamatkārarase viśramānmahānānandaḥ parā nirvṛtiryasyeti
            / tadevaṃ paramāhlādakasphurattāsāratvātprakāśyasphaṭikāderjaḍādvailakṣaṇyamuktaṃ
            bhavati / ata evāha <span class="bold">icchāsaṃvitkaraṇairnirbharitam</span> iti / icchājñānakriyāśaktisvabhāvameva na punaḥ śāntabrahmavādināmiva śaktivirahitaṃ
            jaḍakalpam / anyacca <span class="bold">anantaśaktiparipūrṇam</span> iti / <span class="bold">anantāḥ</span> niḥsaṃkhyā ghaṭapaṭādyā nāmarūpātmikāḥ <span class="bold">śaktayaḥ</span> icchājñānakriyāśaktīnāṃ pallavabhūtā brāhmyādyāḥ śaktayaḥ śabdarāśisamutthāstābhiḥ
            <span class="bold">paritaḥ</span> samantāt <span class="bold">pūrṇam</span> vyāptaṃ tata evollasantyastatraiva śāmyantīti / evaṃ parāvāgrūpaṃ bhagavati svātantryamuktaṃ
            syāt / nanu vāgrūpaṃ cetparaṃ tattvaṃ tarhi kālpanikaṃ śabdasaṃbhinnatvātkathaṃ śuddhaprakāśavapuṣi
            kalpanāyoga ityāśayenāha <span class="bold">sarvavikalpavihīnam</span> iti / parapramātari yo 'yaṃ parāhantācamatkāraḥ sa vāgrūpo 'pi nirvikalpaḥ / vikalpo
            hyanyāpohalakṣaṇo dvayaṃ ghaṭāghaṭarūpamākṣipannaghaṭādvyavacchinnaṃ ghaṭaṃ niścinoti
            / prakāśasya punaḥ parāhantācamatkārasārasyāpi nāprakāśarūpaḥ prakāśādanyaḥ pratipakṣatayā
            vidyate yadvyavacchedāttasya vikalparūpatā syāt / vyavacchedyo hyartho 'prakāśātmā
            prakāśavapuṣi prakāśate cettarhi</p>
         
         
         <p>tatsaṃvedanarūpeṇa tādātmyapratipattitaḥ /</p>
         
         
         <p>ityādinyāyena yo 'pyarthaḥ prakāśasvabhāvatāṃ yātaḥ sansa kathaṃ svātmanastasyaiva
            vyavacchedakaḥ syādyena vikalparūpatāṃ tatra samāvahet / atha pratipakṣatayā na prakāśata
            iti kathamihāprakāśamānaḥ padārthaḥ pratipakṣarūpo 'stīti paricchettumapi śakyeteti
            yatkiñcidetatsyāt / yataḥ <span class="bold">sarvaiḥ</span> vyavacchedātmakaiḥ <span class="bold">vikalpairvihīnam</span> aparicchinnasvabhāvaṃ paraṃ tattvam / ata evāha <span class="bold">śuddham</span> iti vimalaṃ vikalpamayyā aśuddhimaṣyā abhāvāt / tathā <span class="bold">śāntam</span> iti / grāhyagrāhakasamutthakṣobhābhāvācchaktisāmarasyena svasvarūpasthaṃ na punaraśmaśakalakalpam
            / anyacca <span class="bold">layodayavihīnam</span> iti /</p>
         
         
         <p>sakṛdvibhāto 'yamātmā /</p>
         
         
         <p>iti kṛtvā sanātana eva / ato bhūtabhaviṣyadvartamānavapuḥ kālastatra na kramate yataḥ
            kālasya tata eva samullāsa iti samutpattivināśabahiṣkṛte paratattve 'bhyupagate viśvasya
            viśvatvamupapannamiti pratipāditaṃ syāt // 11 //</p>
         
         
         <p>nanvevaṃvidhe paratattve jagadbhātīti yatpratipāditaṃ tatkathametatsyādyāvatā paratattvāpekṣayā
            na kiñcidbhedena bhātuṃ pragalbheta / tato bhinnaṃ cejjagadbhāsate tadādvayavādakhaṇḍanābhinnaṃ
            cejjagatprakāśata iti kathaṃ vācoyuktiriti dṛṣṭāntadvāreṇa tadbhedābhedarūpaṃ tattvamupadarśayannetatsamarthanāyāha</p>
         
         
         <p class="bold">
            darpaṇabimbe yadvannagaragrāmādi citramavibhāgi /<br />
            bhāti vibhāgenaiva ca parasparaṃ darpaṇādapi ca // 12 //
            </p>
         
         
         <p class="bold">
            vimalatamaparamabhairavabodhāttadvadvibhāgaśūnyamapi /<br />
            anyonyaṃ ca tato 'pi ca vibhaktamābhāti jagadetat // 13 //
            </p>
         
         
         <p>yathā nirmale mukurāntarāle nagaragrāmapuraprākārāṭṭasthalanadanadījvalanavṛkṣaparvatapaśupakṣistrīpuruṣādikaṃ
            sarvaṃ pratibimbatayā <span class="bold">citram</span> svālakṣaṇyena nānārūpaṃ bhāsate <span class="bold">avibhāgi</span> darpaṇādavibhaktaṃ sat <span class="bold">bhāti</span> tadabhedenaivāntarākāraṃ samarpayati tatrābhedena bhāsamānamapi bhāti <span class="bold">vibhāgenaiva ca parasparam</span> ityanyonyasvālakṣaṇyena ghaṭātpaṭo bhinnaḥ paṭātghaṭa iti vibhaktatayā sphurati /
            tadantargatā hi bhāvā eva pṛthaktvena parāmṛśyante na punastaṃ darpaṇaṃ tyaktvā pṛthakkiñcidupalabhyate
            kintu darpaṇasāmarasyena sthitamapi sarvato bhinnaṃ jagatpratīyate / evamapi ghaṭādipratibimbena
            darpaṇastarhyantarhitaḥ syādityetannetyāha <span class="bold">darpaṇādapi ca</span> iti / na kevalaṃ svayaṃ bhāvā darpaṇāntargatā api bhinnāḥ prakāśante yāvaddarpaṇādapi
            vyatiricyante yato darpaṇastattatpratibimbamayo 'pi tebhyaḥ pratibimbebhyaḥ samuttīrṇasvarūpatayā
            cakāsti na punastanmayaḥ saṃpadyate yena ca na darpaṇa iti pratītaḥ syāt / sarvasya
            punastattatpratibimbagrahaṇe 'pi darpaṇo 'yamityabādhitā pratipattiḥ / nāpi ghaṭādirdarpaṇaṃ
            viśinaṣṭi yenāyaṃ ghaṭadarpaṇo 'yaṃ paṭadarpaṇa iti svasvarūpatāhāniratra jāyate /
            deśakṛtaḥ kālakṛto vā bhedo na tatra svabhāvavipralopāya bhavati / tasmāttattatpratibimbasahiṣṇuḥ
            sansvātmani darpaṇo darpaṇa eveti na kācitpratibimbavādakṣatiḥ / athocyate bhrāntireṣā
            yaduta darpaṇe hastīti parāmṛśyate na tu punardarpaṇe sa kaścidvidyate tathātvenārthakriyāvirahādbhrāntyaivaiṣa
            niścaya iti / etāvatā pratibimbavādena dṛṣṭāntastāvatsiddhaḥ / bhrāntestu svarūpaṃ
            samanantaraṃ nirūpyate / <span class="bold">tadvat</span> tathaiva darpaṇanagarādipratibimbadṛṣṭāntena <span class="bold">vimalatamaparamabhairavabodhāt</span> atiśayena vigalitakālikātpūrṇānandodriktātprakāśāt <span class="bold">jagat</span> viśvam <span class="bold">vibhāgaśūnyamapi</span> darpaṇapratibimbavattataḥ prakāśādavibhaktamapi parasparaṃ ca vibhaktatvena grāhyagrāhakāpekṣayā
            nānārūpaṃ prathate <span class="bold">tato 'pi ca</span> iti bodhādapyunmagnamiva <span class="bold">ābhāti</span> yato bodhastadrūpatayāpi prathamānastataḥ samuttīrṇaḥ prathate yathā pratibimbebhyo
            darpaṇaḥ
            / evamapi viśvabhāvapratibimbasahiṣṇuḥ prakāśo viśvabhāvebhyaḥ samuttīrṇaḥ sarvasyānubhavitṛtayā
            svasvarūpeṇa prathate / bhāvagato 'pi deśakālākārabhedaḥ kevalamatra prakāśate darpaṇavanna
            punaḥ svaṃ rūpaṃ saṃbhinatti / ata evaikānekasvarūpo 'pi bodha eka eva bodhābhyupagatacitrajñānavat
            / kintu darpaṇaprakāśātsacamatkārasya citprakāśasyeyānviśeṣo yaddarpaṇe svacchatāmātrasanāthe
            bhinnaṃ bāhyameva nagarādi pratibimbatvenābhimataṃ bhāti na tu svanirmitamato darpaṇe
            'yaṃ hastīti yo niścayaḥ sa bhrāntaḥ syātprakāśaḥ punaḥ svacamatkārasāraḥ svecchayā
            svātmabhittāvabhedena parāmṛśansvasaṃvidupādānameva viśvamābhāsayati / viśvasyābhāsanameva
            nirmātṛtvaṃ bhagavata iti parāmarśa eva prakāśasya jaḍāddarpaṇaprakāśādervailakṣaṇyāpādakaṃ
            mukhyaṃ rūpamiti / etadeva granthakṛtā vivṛtivimarśinyāmuktam</p>
         
         
         <p>
            antarvibhāti sakalaṃ jagadātmanīha yadvadvicitraracanā makurāntarāle /<br />
            bodhaḥ punarnijavimarśanasārayuktyā viśvaṃ parāmṛśati no makurastathā tu //
            </p>
         
         
         <p>iti / itthaṃ parameśvarāpekṣayā svāṅganirmite bhāvarāśau na kācidbhedabhrāntirmāyāpramātrapekṣayā
            tu yo 'yaṃ bhedāvabhāsa eṣā pūrṇatvākhyātirūpā bhrāntiḥ pūrṇasyādvayātmano rūpasyākhyānamaprathā
            pūrṇaṃ na bhāsate kintvapūrṇaṃ dvayarūpaṃ bhāsate bheda eva pratīyata iti yāvat /
            tasmānniravadyo 'yaṃ pratibimbavādaḥ // 13 //</p>
         
         
         <p>itthaṃ paratattvasvarūpanirūpaṇapūrvaṃ prakāśābhedena jagataḥ ṣaṭtriṃśattattvātmakasya
            sthitiṃ vidhāya punarapyetasya samutpattikrameṇa pratitattvaṃ svarūpaṃ kārikābhiḥ
            pratipādayati</p>
         
         
         <p class="bold">
            śivaśaktisadāśivatāmīśvaravidyāmayīṃ ca tattvadaśām /<br />
            śaktīnāṃ pañcānāṃ vibhaktabhāvena bhāsayati // 14 //
            </p>
         
         
         <p>yo 'yaṃ paramaśivaḥ paratattvanirūpaṇayā samanantarapratipāditasvarūpaḥ svasvarūparūpā
            yāḥ śaktayaścinnirvṛtīcchājñānakriyākhyāḥ pañcānantaśaktivrātahetubhūtāstāsāmeva <span class="bold">pañcānāṃ śaktīnām</span> bhinnatvenātadvyāvṛttyemām <span class="bold">tattvadaśām</span> pañcasaṃkhyāvacchinnāmeva <span class="bold">bhāsayati</span> svālakṣaṇyena prakaṭayatītyarthaḥ / kīdṛśīṃ tāmityāha <span class="bold">śiva</span> ityādi / śivaśca śaktiśca sadāśivaśca teṣāṃ bhāvo yasyāḥ sā tathoktā tāṃ tathā <span class="bold">īśvaravidye</span> prakṛtiryasyāṃ sā tatheti / atra pratitattvaṃ svarūpaṃ pradarśyate / tathā hi sarvapramātṝṇāmantaḥ
            pūrṇāhantācamatkāramayaṃ sarvatattvottīrṇaṃ mahāprakāśavapuryaccaitanyametadeva śivatattvam
            / atra tattvanirūpaṇamupadeśyajanāpekṣayeti / tasyaiva bhagavataścidrūpasyānandarūpā
            viśvaṃ bhavāmīti parāmṛśato viśvabhāvasvabhāvamayī saṃvideva kiñciducchūnatārūpā sarvabhāvānāṃ
            bījabhūmiriyaṃ śaktyavasthā / eṣaiva viśvagatasṛṣṭisaṃhāropacārātkṛśapūrṇobhayarūpāpyekaiva
            sarvarahasyanayeṣu gīyate / punarapyatraiva viśvasamutpattibījabhūmau mahāśūnyātiśūnyākhyāyāṃ
            maheśasyāhamidamityabhedena pūrṇāhantāmayo yaścamatkāro jñānaprādhānyātkriyābhāgasyāhantāviśrānteḥ
            seyaṃ sadāśivadaśā / atra mantramaheśvarāḥ pramātārastiṣṭhanti / tathātraivāhamidamityabhedenāhantedantayoḥ
            samadhṛtatulāpuṭanyāyena yaḥ svātmacamatkāraḥ saiṣā tasyeśvarāvasthā / atrāpi mantreśvarāḥ
            pramātāraḥ / atrāpīdantāprādhānyenāhantāguṇīkāreṇa yo 'hamahamidamidamityevaṃrūpaścamatkāraḥ
            sadyojātabālasyeva śiro 'ṅgulīnirdeśya etadeva bodhasāratvādbhagavataḥ śuddhavidyātattvam
            / atra vidyeśvaraiḥ saha saptakoṭyastu mantrāṇāṃ vācakatayānugrahasvabhāvātpaśūnuddhartuṃ
            vācyānmantramaheśvaramantreśvarānpratyavatiṣṭhante / atra vidyātattve vidyeśvarapramātṝṇāṃ
            bodharūpatvāviśeṣe 'pi yā bhedaprathā sā māyāśaktikṛtaivetyāgameṣu gīyate</p>
         
         
         <p>māyopari mahāmāyā ... /
            iti / yena tatrasthā mantrā mahāmāyānupraveśādaṇava ityucyante / māyātattvopari śuddhavidyādhaśca
            vijñānākalāḥ pramātāra āṇavamalabhājanam / evamekamevedaṃ śivasvarūpaṃ turyātītamapi
            turyarūpatayā tattvapañcakatayā gīyate / tasmādeka evaiṣa svatantraḥ kartā prakāśate
            yasyāhamidamiti sadāśiveśvarabhūmau yaḥ prakāśa etadeva śuddhavedanarūpaṃ karaṇaṃ
            vakṣyamāṇo māyātattvādidharāntastattvasargaśca kāryamityeva kartṛkaraṇakriyārūpa eka
            eva svātmamaheśvarākhyaḥ paramapramātā vijṛmbhate // 14 //</p>
         
         
         <p>māyātattvasvarūpamāha</p>
         
         
         <p class="bold">
            paramaṃ yatsvātantryaṃ durghaṭasaṃpādanaṃ maheśasya /<br />
            devī māyāśaktiḥ svātmāvaraṇaṃ śivasyaitat // 15 //
            </p>
         
         
         <p><span class="bold">paramam</span> ananyāpekṣam <span class="bold">yat</span> parameśituḥ <span class="bold">svātantryam</span> viśvanirmātṛtvaṃ saiveyam <span class="bold">māyākhyā śaktiḥ</span> tasya śaktimataḥ / mīyate paricchidyate dharāntaḥ pramātṛprameyaprapañco yayā sā
            māyā viśvamohakatayā vā māyā / eṣā devasya krīḍāśīlasya saṃbandhinīti kṛtvā <span class="bold">devī</span> na punarbrahmavādināmiva vyatiriktā kācinmāyopapadyata iti / kīdṛśaṃ tatsvātantryam
            <span class="bold">durghaṭasaṃpādanam</span> iti / duḥkhena ghaṭayituṃ śakyamiti <span class="bold">durghaṭasya</span> kāryasya pramātṛprameyarūpasya <span class="bold">saṃpādanam</span> prāptiprāpakam / eṣaiva māyā svecchayā paśubhāvamāpannasya <span class="bold">śivasya svātmāvaraṇam</span> svarūpagopanākhyamāṇavādimalatritayam // 15 //</p>
         
         
         <p>vakṣyamāṇe ca prādhānike sukhādirūpe bhinne bhogye yadbhoktṛrūpaṃ puṃstattvaṃ tatsvarūpamāha</p>
         
         
         <p class="bold">
            māyāparigrahavaśādbodho malinaḥ pumānpaśurbhavati /<br />
            kālakalāniyativaśādrāgāvidyāvaśena saṃbaddhaḥ // 16 //
            </p>
         
         
         <p><span class="bold">māyā</span> svīkārapāratantryātsarvajñatvasarvakartṛtvamayo 'pi <span class="bold">bodhaḥ</span> sarvajñatvādiguṇāpahastanenākhyātirūpamāṇavaṃ malamāpanno yena ghaṭākāśavatpūrṇasvarūpāccidākāśādavacchedya
            parimitīkṛtaḥ saṃstadeva puṃstattvamucyate / ato māyāyāḥ pālyaḥ pāśyaśceti <span class="bold">paśuḥ</span> āṇavamāyīyakārmamalasvabhāvānāṃ pāśānāṃ bhājanam / anyacca <span class="bold">kālakalā</span> iti vakṣyamāṇasvarūpaiḥ <span class="bold">kālādibhiḥ</span> otaprotatayā samyak <span class="bold">baddhaḥ</span> dṛbdha ityevaṃ tattvaṣaṭkaveṣṭitaṃ puṃstattvam // 16 //</p>
         
         
         <p>kālādīnāṃ tattvānāṃ caitadveṣṭanakrameṇa svarūpamāha</p>
         
         
         <p class="bold">
            adhunaiva kiñcidevedameva sarvātmanaiva jānāmi /<br />
            māyāsahitaṃ kañcukaṣaṭkamaṇorantaraṅgamidamuktam // 17 //
            </p>
         
         
         <p>itthaṃ svatantro 'pi bodhaḥ svamāyayā yathāṇutvaṃ prāptastathaiva tadīye jñānakriyāśaktī
            saṃkucite asya paśurūpasya vidyākale ityucyete / yathā rājñāpahṛtasarvasvasyānukampayā
            jīvanārthaṃ kiñciddhanaṃ stokaṃ dīyate tathaivāṇutvamāpannasya bodhasyāpahṛtasarvajñatvādeḥ
            kiñcitkartṛtāparamārthaṃ jñatvamupodbalyata iti jñatvasyaiva prādhānyātkālādīnāṃ jānātinānvayo
            darśitaḥ / <span class="bold">idaṃ kañcukaṣaṭkam</span> uktarūpayā māyayā yuktam <span class="bold">aṇoḥ</span> āṇavamalāpahastitasarvajñatvādeḥ puṃsaḥ svarūpācchādakaṃ svarṇasya kālikeva <span class="bold">antaraṅgam</span> nijaṃ kathitam / kiṃrūpamityāha <span class="bold">adhunā</span> ityādi / <span class="bold">adhunaiva jānāmi</span> iti so 'ṇurvartamānatayedaṃ prāṅmayā jñātaṃ jānāmi jñāsyāmītyevamapi kṛtaṃ karomi
            kariṣye veti jñānakriyāsvarūpeṇa bhāvānapi tathā kalayannavacchinatti cetyeṣo 'sya
            kālaḥ / tathā <span class="bold">kiñcideva</span> ityavacchinnameva karoti sarvaṃ kartuṃ nālaṃ ghaṭamātrakaraṇāya prabhavati na paṭādāvityetadasyāṇoḥ
            kalātattvam / <span class="bold">idameva</span> iti niyatātkāranānniyataṃ kāryaṃ yadarthayate yathā vahnereva dhūmo 'śvamedhādikarmaṇa
            eva svargādiphalaṃ na sarvasmādityevaṃ niyamena svasaṃkalpakṛtakarmaprabandhasamutthapuṇyāpuṇyairātmā
            niyamyate yena tadasya niyatitattvam / tathā <span class="bold">sarvātmanā</span> iti yeyamapūrṇammanyatā sarvaṃ mamedamupayujyate bhūyāsaṃ mā kadācinna bhūvamityetatpaśo
            rāgatattvam / buddhidharmo yo rāgaḥ sa ekatra kutrāpi kāntālakṣaṇe 'rthe 'nyadapohyātra
            me rāga ityabhiṣvaṅgamātraṃ na sarvākāṅkṣāmayasya rāgatattvasya samānaḥ / tathā <span class="bold">jānāmi</span> iti kiñcideva purovarti ghaṭādikaṃ na punardūravyavahitaṃ vastviti vidyātattvam /
            śuddhavidyāpekṣayā kārikāyāmavidyeti kathitaṃ na punarvedanābhāvāt / <span class="bold">māyāsahitam</span> bhedaprathāyuktametatkañcukaṣaṭkaṃ paśoriti // 17 //</p>
         
         
         <p>kathametasya kañcukaṣaṭkasyāṇuṃ pratyantaraṅgatvamityāha</p>
         
         
         <p class="bold">
            kambukamiva taṇḍulakaṇaviniviṣṭaṃ bhinnamapyabhidā /<br />
            bhajate tattu viśuddhiṃ śivamārgaunmukhyayogena // 18 //
            </p>
         
         
         <p>vāstavena vṛttena <span class="bold">bhinnamapi kambukam</span> yathā <span class="bold">abhidā taṇḍulakaṇaviniviṣṭam</span> ityabhedena taṇḍulāntaścotaṃ bhāsate nipuṇairapi yatnataḥ prakṣipyamāṇaṃ taṇḍulasyāntaraṅgatvānna
            pṛthagavatiṣṭhate tathaitanmāyādikañcukamaṇostaṇḍulasthānīyasyāntaraṅgatvātkambukasthānīyaṃ
            vyatiriktamapyavyatiriktatayā pūrṇasaṃvitsvarūpamācchādya sthitamiti śeṣaḥ / evamapi
            durnivāraṃ kathaṃ tadvilīyata ityāha <span class="bold">bhajate</span> ityādi / <span class="bold">tuḥ</span> viśeṣe nānyo 'tropāyaḥ / <span class="bold">śivasya</span> svātmamaheśvarasya yo 'sau <span class="bold">mārgaḥ</span> paramādvayacidānandaikaghano 'smi mamaivedaṃ viśvaṃ svaśaktivijṛmbhaṇamātramiti yā
            svātmasvarūpavibhūtipratyavamarśarūpā saraṇiḥ <span class="bold">tadaunmukhyam</span> dārḍhyena tannibhālanaparatvaṃ sa eva <span class="bold">yogaḥ</span> pūrṇarūpatayāṇoḥ svātmani svasvarūpatvena saṃbandhastena <span class="bold">tat</span> uktasvarūpaṃ kañcukaṃ viśeṣeṇa <span class="bold">śuddhiṃ bhajate</span> svayameva niḥśeṣeṇa vilayaṃ sevate / etaduktaṃ syādyadā parameśvaraśaktipātaviśuddhahṛdayaḥ
            paśurbhavati tadāhameva maheśvara iti svātmajñānāvirbhāvātsvayameva paśutvāpādakaṃ
            kañcukāvaraṇaṃ vilīyate na punaratra svātmajñānaṃ vihāya māyīyaṃ kiñcinniyatiśaktisamutthaṃ
            karma pragalbhata iti // 18 //</p>
         
         
         <p>evaṃvidhasyāṇorbhoktuśca bhogyena bhāvyamiti prādhānikaṃ tattvasargamāha</p>
         
         
         <p class="bold">
            sukhaduḥkhamohamātraṃ niścayasaṃkalpanābhimānācca /<br />
            prakṛtirathāntaḥkaraṇaṃ buddhimano 'haṅkṛti kramaśaḥ // 19 //
            </p>
         
         
         <p>sattvarajastamasāṃ yat <span class="bold">sukhaduḥkhamohātmakam</span> sāmānyaṃ rūpamaṅgāṅgibhāvo yatra nopalabhyate sā mūlakāraṇam <span class="bold">prakṛtiḥ</span> / prakṛteranantaraṃ kāryarūpamantaḥkaraṇamāha <span class="bold">niścaya</span> ityādi / <span class="bold">niścayaḥ</span> idametādṛgiti <span class="bold">saṃkalpanam</span> mananam <span class="bold">abhimānaḥ</span> mamateti krameṇa <span class="bold">buddhirmano 'haṅkāraḥ</span> ityevaṃrūpaṃ tritayam <span class="bold">antaḥkaraṇam</span> aṅgāṅgibhāvena guṇānāṃ kāryaṃ bhūtendriyādyapekṣayā ca kāraṇamiti // 19 //</p>
         
         
         <p>bāhyakaraṇamāha</p>
         
         
         <p class="bold">
            śrotraṃ tvagakṣi rasanā ghrāṇaṃ buddhīndriyāṇi śabdādau /<br />
            vākpāṇipādapāyūpasthaṃ karmendriyāṇi punaḥ // 20 //
            </p>
         
         <p>vakṣyamāṇe <span class="bold">śabdādau</span> viṣaye jñānapradhānāni <span class="bold">śrotrādīni</span> pañcendriyāṇi kriyāpradhānāni cendriyāṇi pañca <span class="bold">vāgādīni</span> / vacanādānaviharaṇavisargānandātmakāḥ karmendriyāṇāṃ viṣayāḥ / ityubhayathā ca śṛṇomi
            kathayāmītyahaṅkārānugamādahaṅkārakāryāṇi // 20 //</p>
         
         
         <p>eṣāṃ śabdādiviṣayasvarūpaṃ kathayati</p>
         
         
         <p class="bold">
            eṣāṃ grāhyo viṣayaḥ sūkṣmaḥ pravibhāgavarjito yaḥ syāt /<br />
            tanmātrapañcakaṃ tacchabdaḥ sparśo maho raso gandhaḥ // 21 //
            </p>
         
         
         <p>jñeyakāryatayā svīkāryaḥ <span class="bold">ya eṣām</span> indriyāṇām <span class="bold">viṣayaḥ</span> gocaraḥ <span class="bold">syāt</span> / sa kīdṛśaḥ <span class="bold">pravibhāgavarjitaḥ</span> viśeṣeṇa bahiṣkṛtaḥ sāmānyātmā <span class="bold">sūkṣmaḥ</span> yo 'rtho bhavet<span class="bold">tadeva śabdādi</span> sāmānyarūpam <span class="bold">tanmātram</span> śabdasāmānyaṃ śabdatanmātramiti / evamanyāni / viṣayaviṣayiṇoḥ parasparāpekṣitvādindriyavadidamapi
            <span class="bold">tanmātrapañcakam</span> āhaṅkārikameveti // 21 //</p>
         
         
         <p>viṣayāṇāṃ parasparasāṃkaryeṇa pṛthivyādīni kāryamityāha</p>
         
         
         <p class="bold">
            etatsaṃsargavaśātsthūlo viṣayastu bhūtapañcakatām /<br />
            abhyeti nabhaḥ pavanastejaḥ salilaṃ ca pṛthvī ca // 22 //
            </p>
         
         
         <p><span class="bold">eteṣāṃ saṃsargavaśāt</span> parasparasaṃgharṣasāmarthyādyo viśeṣaḥ <span class="bold">sthūlo viṣayaḥ</span> sa eva bhūtarūpatāṃ yāti / tathā hi śabdatanmātrācchabdaviśeṣo nabho jāyate śabdasparśābhyāṃ
            pavano rūpasaṃyuktābhyāmetābhyāṃ tejaścaibhyo rasayuktebhyaścāpo gandhasaṃyuktebhyaśca
            pṛthvīti pañca mahābhūtāni kāryaṃ kāraṇānuguṇam iti kṛtvaikottaraguṇānīti / evameṣā
            prakṛtiḥ kāryakāraṇātmā puruṣasya parameśvarasyecchayā bhogyatayā pravṛtteti ṣaṭtriṃśattattvātmakaṃ
            jagadvibhajya pratitattvaṃ nirūpitam // 22 //</p>
         
         
         <p>māyākañcukavatprakṛteḥ kañcukatāṃ puruṣaṃ pratyāha</p>
         
         
         <p class="bold">
            tuṣa iva taṇḍulakaṇikāmāvṛṇute prakṛtipūrvakaḥ sargaḥ /<br />
            pṛthvīparyanto 'yaṃ caitanyaṃ dehabhāvena // 23 //
            </p>
         
         
         <p><span class="bold">ayamapi</span> prādhānikaḥ <span class="bold">sargaḥ</span> dharāparyantaḥ <span class="bold">taṇḍulakaṇam</span> yathā <span class="bold">tuṣaḥ</span> dhānyacarma <span class="bold">āvṛṇute</span> samācchādayati tathaiva māyākañcukena kambukasthānīyena samāvṛtam <span class="bold">caitanyam</span> punarapi tuṣasthānīyena <span class="bold">dehabhāvena</span> etatsamāvṛṇute tatpratiprākāratayā sthagayati / atreme pramātāraḥ kalābhirindriyamātrābhirviśeṣāntābhirdehasvabhāvāḥ
            sakalā ityucyante viśeṣavarjitā videhāḥ pralayākalā iti ca / evaṃ śivādisakalāntapramātṛsaptakasanāthaṃ
            rudrakṣetrajñādhiṣṭhitaṃ jagaditi // 23 //</p>
         
         
         <p>kañcukatritayasya parasūkṣmasthūlarūpatāmāha</p>
         
         
         <p class="bold">
            paramāvaraṇaṃ mala iha sūkṣmaṃ māyādikañcukaṃ sthūlam /<br />
            bāhyaṃ vigraharūpaṃ kośatrayaveṣṭito hyātmā // 24 //
            </p>
         
         
         <p>caitanyasya svasvarūpāpahastanasatattvākhyātirevāṇavaḥ <span class="bold">malaḥ</span> āntaraḥ svarṇasya kālikeva <span class="bold">param</span> antaraṅgam <span class="bold">āvaraṇam</span> chādanaṃ tādātmyena sthitatvāt / <span class="bold">māyādi</span> vidyāntaṃ kañcukaṣaṭkam <span class="bold">sūkṣmam</span> ātmana āvaraṇaṃ taṇḍulasya kambukamivāvaraṇaṃ pṛṣṭhapātitvenāste yena bhedamayī jñatvakartṛtvādiprathā
            prathata ityeṣa māyīyo malaḥ / etadapekṣayā <span class="bold">bāhyam</span> tuṣasthānīyaṃ prādhānikaṃ śarīrasattālakṣaṇamāvaraṇam <span class="bold">sthūlam</span> tvaṅmāṃsādirūpatvādeṣa tṛtīyaḥ kārmo malo yena pramātā śubhāśubhakarmasaṃcayabhājanaṃ
            bhavati / evamanena parasūkṣmasthūlarūpeṇa <span class="bold">kośatrayena veṣṭitaḥ</span> vikasvaro 'pi ghaṭākāśavatsaṃkucitīkṛtaḥ <span class="bold">ātmā</span> ityaṇuriti paśurityucyate // 24 //</p>
         
         
         <p>etatsaṃbandhādupahata iva bhavatītyāha</p>
         
         
         <p class="bold">
            ajñānatimirayogādekamapi svaṃ svabhāvamātmānam /<br />
            grāhyagrāhakanānāvaicitryeṇāvabudhyeta // 25 //
            </p>
         
         
         <p>eṣa kośatrayasaṃbaddha ātmātmākhyātyandhakārasaṃbandhāt <span class="bold">ekamapi</span> advayasvabhāvamapi <span class="bold">svam</span> nijaṃ nānyasmādupanatam <span class="bold">ātmasvabhāvam</span> caitanyamātmasattālakṣaṇaṃ svarūpaṃ pramātṛpramāṇaprameyanānāracanāprapañcena jānātyabhedaviparītena
            bhedenābhimanyata iti yāvat / yathā rekhātimiropahataḥ puruṣa ekamapi candraṃ paśyandvau
            candrāvimau nabhasi sta iti paricchindamṝÉllokamapi darśayati dvau candrāvimau paśyeti
            / vastuvṛttenaika evāsau candra iti timiravaśāttathā bhāsate yenodvegalakṣaṇāmānandalakṣaṇāṃ
            vārthakriyāṃ sa taimirikaḥ prāpnoti / tathaivājñānatimiraprāptabhedaprathaḥ sarvaṃ
            svātmano 'bhinnamapi bhedena vyavaharanbhinnaṃ karmaphalamarthayate yena bhūyobhūyaḥ
            svarganirayādibhogabhāgbhavati / ataścājñānasya timireṇa rūpaṇā viparītābhāsanāt //
            25 //</p>
         
         
         <p>ātmādvayaṃ dṛṣṭāntena nidarśayati</p>
         
         
         <p class="bold">
            rasaphāṇitaśarkarikāguḍakhaṇḍādyā yathekṣurasa eva /<br />
            tadvadavasthābhedāḥ sarve paramātmanaḥ śaṃbhoḥ // 26 //
            </p>
         
         
         <p><span class="bold">rasādayaḥ</span> ikṣubhedāḥ <span class="bold">yathā</span> ekaḥ <span class="bold">evekṣurasaḥ</span> paramārthataḥ sarvatra mādhuryānugamāttathaiva jāgradādi <span class="bold">avasthābhedāḥ</span> grāhyagrāhakaprapañcarūpāḥ <span class="bold">sarve</span> viśeṣāḥ <span class="bold">paramātmanaḥ</span> svasvabhāvasya <span class="bold">śaṃbhoḥ</span> caitanyamaheśvarasyaiva / yataḥ sa eva bhagavānsarvasya svātmabhūtaḥ svasvātantryāttāṃ
            tāmapi bhūmikāṃ samāpannastathā grāhyagrāhakādyavasthāviśiṣṭaḥ prathate yathekṣuraso
            na punaḥ svātmanastasmādbhinnaṃ kiñcidastīti sa eka eva sarvāvasthāsu saṃvidanugamāt
            / itthaṃ sarvatraikarūpatādarśanātpramātā sarvadṛśvā bhavati / yathāha śrīśaṃbhubhaṭṭārakaḥ</p>
         
         
         <p>
            eko bhāvaḥ sarvabhāvasvabhāvaḥ sarve bhāvā ekabhāvasvabhāvāḥ /<br />
            eko bhāvastattvato yena dṛṣṭaḥ sarve bhāvāstattvatastena dṛṣṭāḥ //
            </p>
         
         
         <p>iti / bhagavadgītāsvapi</p>
         
         
         <p>
            sarvabhūteṣu yenaikaṃ bhāvamakṣayamīkṣate /<br />
            avibhaktaṃ vibhakteṣu tajjñānaṃ viddhi sāttvikam //
            </p>
         
         
         <p>iti // 26 //</p>
         
         
         <p>tīrthāntaraparikalpitastu bhedaḥ saṃvṛtyarthamabhyupagato 'pi na satyabhūmāvavakalpata
            ityāha</p>
         
         
         <p class="bold">
            vijñānāntaryāmiprāṇavirāḍdehajātipiṇḍāntāḥ /<br />
            vyavahāramātrametatparamārthena tu na santyeva // 27 //
            </p>
         
         
         <p><span class="bold">vijñānam</span> iti bodhamātrameva kevalamanupādhi nāmarūparahitamapyanādivāsanāprabodhavaicitryasāmarthyānnīlasukhādirūpaṃ
            bāhyarūpatayā nānā prakāśata iti vijñānavādinaḥ /</p>
         
         
         <p>puruṣa evedaṃ sarvam ... /</p>
         
         
         <p>neha nānāsti kiñcana ... /</p>
         
         
         <p>iti nyāyena <span class="bold">antaryāmi</span> sarvasyeti paraṃ brahmaivānādyavidyāvaśādbhedena prakāśata iti brahmavādinaḥ / atrobhayatrāpi
            vedanasya svātantryaṃ jīvitabhūtaṃ viśvanirmāṇaheturiti na cetitam /</p>
         
         
         <p>anye <span class="bold">prāṇa</span> brahmavādinastu yathāprāṇanameva viśvamāgūrya vartate nahi prāṇanādṛte 'nyatkiñcidbrahmaṇo
            rūpamiti savimarśaṃ śabdabrahmetyāhuḥ /</p>
         
         
         <p>apare pratipannā yathā <span class="bold">virāḍdeham</span> iti vairājamapi brahmaṇaḥ satyabhūtamiti / yathoktam</p>
         
         
         <p>
            yasyāgnirāsyaṃ dyaurmūrdhā khaṃ nābhiścaraṇau kṣitiḥ /<br />
            sūryaścakṣurdiśaḥ śrotre tasmai lokātmane namaḥ //
            </p>
         
         
         <p>ityevamādi /</p>
         
         
         <p><span class="bold">jātiḥ</span> iti mahāsattāsāmānyalakṣaṇaṃ sarvaguṇāśrayaṃ vastu paramārthasaditi vaiśeṣikādayo
            bruvate /</p>
         
         
         <p>anye <span class="bold">piṇḍāḥ</span> iti vyaktaya eva paramārthasatyo nahi sāmānyaṃ nāma kiñcidekamanekaguṇāśrayaṃ prakāśate
            nāpyupapadyate veti vyaktīnāmeva vyavahāraḥ parisamāptaḥ kiṃ sāmānyeneti nānāvṛttivikalpaiḥ
            sāmānyaṃ vivadamānā vyaktayo nānuyantyanyadanuyāyi na bhāsata ityevamādi bahu bruvanto
            jātirna paramārtha iti pratipannā ityeva <span class="bold">vijñānādiḥ piṇḍo 'nte</span> yeṣāṃ bhedānāṃ te tathoktāḥ <span class="bold">vyavahāramātrametat</span> ityasminsvātantryavāde prakāśamānasya vastuno 'napahnavanīyatvādete bhedāḥ saṃvṛtisatyatvena
            prakāśante <span class="bold">paramārthena tu na santyeva</span> iti na punaḥ satattvatayaite bhedāstīrthāntaraparikalpitabhedā vidyamānā eva / tasmādeka
            eva paramaprakāśaparamārthaḥ svatantraścaitanyamaheśvara itthamitthaṃ cakāsti yato
            'nyasyaitadvyatiriktasyāprakāśarūpasya prakāśamānatābhāvāt / yaduktam</p>
         
         
         <p>
            tīrthakriyāvyasaninaḥ svamanīṣikābhirutprekṣya tattvamiti yadyadamī vadanti /<br />
            tattattvameva bhavato 'sti na kiñcidanyatsaṃjñāsu kevalamayaṃ viduṣāṃ vivādaḥ //
            </p>
         
         
         <p>iti // 27 //</p>
         
         
         <p>idānīṃ bhrānterasadarthapratipādanasāmarthyena nidarśanamāha</p>
         
         
         <p class="bold">
            rajjvāṃ nāsti bhujaṅgastrāsaṃ kurute ca mṛtyuparyantam /<br />
            bhrāntermahatī śaktirna vivektuṃ śakyate nāma // 28 //
            </p>
         
         
         <p><span class="bold">bhrānteḥ</span> pūrṇatvākhyātirūpāyā atādrūpyapratibhāsane <span class="bold">mahatī śaktiḥ</span> uttamaṃ sāmarthyam <span class="bold">na</span> kenacit <span class="bold">vivektuṃ śakyate</span> na kenacidvicārayituṃ pāryata iti yāvat / yathā vastuvṛttena rajjuḥ paridṛśyamānā
            dīrghatvakuṇḍalinīrūpatvabhramātsarpo 'yamityadhyavasātṝṇāṃ rajjudravye 'pyasadarthapratibhāso
            'yaṃ sarpādhyavasāyaḥ sadarthapratibhāsādbhayaṃ maraṇāvasāyaṃ vidadhāti / anubhavasiddhamapyetatsthāṇuṃ
            bhūtamiti matvā svayaṃ bhīṣaṇīyaṃ vākāraṃ samullikhya bhrāntāḥ santo hṛdbhaṅganāśaṃ
            ke nāma na yātā iti vibhrama evāpūrṇatvaprathane heturiti // 28 //</p>
         
         
         <p>etatprakṛte samarthayate</p>
         
         
         <p class="bold">
            tadvaddharmādharmasvarnirayotpattimaraṇasukhaduḥkham /<br />
            varṇāśramādi cātmanyasadapi vibhramabalādbhavati // 29 //
            </p>
         
         
         <p>evaṃ yathā rajjuḥ paramārthasatī bhrāntyā sarpatayā vimṛṣṭāpi sarpagatāmarthakriyāṃ
            karoti tathaiva dehātmamānināṃ cetasi <span class="bold">dharmādyasadapi</span> tattvato 'vidyamānam <span class="bold">vibhrama</span> vaśānmāyāvyāmohasāmarthyādeva <span class="bold">bhavati</span> etadeva tattvamiti bhrāntyā sattāṃ labhate / <span class="bold">dharmaḥ</span> aśvamedhādiḥ <span class="bold">adharmaḥ</span> brahmahananādiḥ <span class="bold">svaḥ</span> niratiśayā prītiḥ <span class="bold">nirayaḥ</span> yātanā <span class="bold">utpattiḥ</span> janma <span class="bold">maraṇam</span> janmābhāvaḥ <span class="bold">sukham</span> āhlādaḥ <span class="bold">duḥkham</span> rājasaḥ kṣobhastathā <span class="bold">varṇaḥ</span> brāhmaṇo 'smītyādi <span class="bold">āśramaḥ</span> brahmacārītyādi <span class="bold">ādi</span> grahaṇāttapaḥpūjavratānīti sarvaṃ kalpanāmātrasāraṃ vibhramavijṛmbhitameva māyāśaktyā
            dehādyātmatayābhimanyate / etatsarvaṃ bhrānteḥ prabhavati yayānavaratasvarganarakajanmamaraṇaprabandhabhājaḥ
            paśavo na punaḥ paramārthataḥ svātmano 'navacchinnacidānandaikaghanasya dharmādharmādikaṃ
            kiñcidvidyata iti // 29 //</p>
         
         
         <p>evamasadarthapratibhāsane bhrānteḥ sāmarthyaṃ vicārya tadutpattimāha</p>
         
         
         <p class="bold">
            etattadandhakāraṃ yadbhāveṣu prakāśamānatayā /<br />
            ātmānatirikteṣvapi bhavatyanātmābhimāno 'yam // 30 //
            </p>
         
         
         <p><span class="bold">etattadandhakāram</span> ityeṣā sā samanantarapratipāditā viśvamohinī pūrṇatvākhyātirūpā bhrāntiḥ <span class="bold">yadbhāveṣu</span> pramātṛprameyarūpeṣu viśvavartiṣu padārtheṣu <span class="bold">prakāśamānatayā</span> iti</p>
         
         
         <p>... nāprakāśaḥ prakāśate /</p>
         
         
         <p>iti prakāśamānatānyathānupapattyā prakāśaśarīrībhūteṣu <span class="bold">ātmanaḥ</span> caitanyamaheśvarādapṛthagbhūteṣu satsvapi yaḥ <span class="bold">ayam</span> atirekeṇāmī bhāvā grāhyā bāhyā matto bhinnāśceti <span class="bold">anātmābhimānaḥ</span> vāstavacidrūpatāpahastanena yatteṣvavāstavaṃ jaḍatvāpādanam / ayamāśayo bhāvaprakāśane
            'nyasyāprakāśarūpasya bāhyavāsanāderhetoranupapadyamānatvātsvātmaprakāśa eva svatantro
            'rthānnīlasukhādinā prakāśate 'taḥ pramātṛprameyarūpatayā citsvarūpo 'hameva prakāśa
            iti yadvāstavaṃ rūpaṃ tanna prakāśate kevalamevāvāstavo bhedaḥ prathata iti tāttvikaprathanābhāvādbhrānterandhakāreṇa
            rūpaṇamiti // 30 //</p>
         
         
         <p>ātmanyanātmābhimānapūrvo 'nātmanyātmābhimāno bhavatīti pratipādayanbhrānteḥ sutarāṃ
            moharūpatāmāha</p>
         
         
         <p class="bold">
            timirādapi timiramidaṃ gaṇḍasyopari mahānayaṃ sphoṭaḥ /<br />
            yadanātmanyapi dehaprāṇādāvātmamānitvam // 31 //
            </p>
         
         
         <p>ādau tāvadekasaṃvitsatattveṣvapi bhāveṣu bhedamayaṃ jāḍyāpādanamakhyātitimireṇa kṛtaṃ
            yatsvātmano 'bhinnānāṃ bhāvānāṃ tato bhedena prathanamata eva timiramiva <span class="bold">timiram</span> akhyātiḥ / yathaiko 'pi candraḥ cakṣusthena rekhātimireṇa dvidhā bhāsyate dvau candrāviti
            tathaivākhyātitimiramekamapi sarvaṃ svātmasvarūpaṃ vastu bhedenānātmarūpaṃ prakāśitavat
            / evamavasthite <span class="bold">timiram</span> aparamāyātaṃ mohānmoho 'yamāpatitaḥ <span class="bold">gaṇḍasyopari</span> piṭakodbhavaśca <span class="bold">yat</span> akhyātyapahastitacitsvarūpeṣvapi viśvavartiṣu padārtheṣu jāḍyamāpāditeṣu madhyāduddhṛte
            vyatirikte jaḍe <span class="bold">dehaprāṇādau</span> vedyakhaṇḍe kṛśo 'haṃ sthūlo 'haṃ kṣudhito 'haṃ sukhyasmi na kiñcidahamiti pramātṛtayānātmabhūte
            <span class="bold">ātmamānitvam</span> atādrūpye tādrūpyapratipattiretadativaiśasam / yadi tāvadātmābhimānena vinā vaiśasamasti
            tannīlasukhādiṣvapyastu mā vā kutrāpi bhūdyatpunaḥ katipaye jaḍe dehādau loṣṭaprāya
            ātmatayāhantārasābhiṣeko 'nyatra nīlasukhādāvidantayānātmapratipādanameṣa eva pūrṇaḥ
            saṃsāraḥ śocanīyo yadabhimānopanato dvandvābhighātaḥ karṣati paśūniti / yaduktaṃ mārkaṇḍeyapurāṇe
            yoginyā madālasayā</p>
         
         
         <p>
            yānaṃ kṣitau yānagataśca deho dehe 'pi cānyaḥ puruṣo niviṣṭaḥ /<br />
            mamatvamurvyāṃ na tathā yathā sve dehe 'timātraṃ ca vimūḍhataiṣā //
            </p>
         
         
         <p>iti // 31 //</p>
         
         
         <p>evamakhyātivaśānmithyāvikalpairitthamātmānaṃ badhnātītyāha</p>
         
         
         <p class="bold">
            dehaprāṇavimarśanadhījñānanabhaḥprapañcayogena /<br />
            ātmānaṃ veṣṭayate citraṃ jālena jālakāra iva // 32 //
            </p>
         
         
         <p>akhyātyapahastitacaitanyaḥ sarvaḥ pramātā svotthairvikalpanigaḍairvyāpakamapi <span class="bold">ātmānaṃ veṣṭayate</span> / kathamityāha <span class="bold">deha</span> ityādi / <span class="bold">dehaprāṇayorvimarśanaṃ dhiyo jñānam</span> niścayaḥ <span class="bold">nabhasāṃ prapañcaḥ</span> vistāraḥ <span class="bold">tadyogena</span> dehādivikalpasaṃbandhena / yathā kṛśaḥ sthūlo rūpavānpaṇḍitaścāsmīti bālāṅganāpāmarāḥ
            kārṣikā itthaṃ svavikalpena dehamevātmatvena pratipannāḥ kiñcidvivecakaṃmanyāḥ /</p>
         
         
         <p>dehastāvadihaiva pralīyate kuto 'syātmatvamato yaḥ kṣudhitaḥ pipāsitaḥ so 'hamiti
            prāṇātmamāninaśca vivecakaṃmanyatarāḥ /</p>
         
         
         <p>dehaprāṇau jaḍau loṣṭādivatkuto 'nayorātmabhāvastataḥ sukhyahaṃ duḥkhyahamiti yaḥ
            sukhaduḥkhādi cetate sa ātmeti puryaṣṭakābhimānino mīmāṃsakādayo 'pi vivecakatamāśca
            /</p>
         
         
         <p>etatsukhaduḥkhādyapi buddhidharmaḥ kathamātmatayā vaktuṃ śakyastato dehaprāṇadhīvikalpānāṃ
            yatrābhāvaḥ sa ātmeti śūnyābhimāninaḥ / evaṃ yatkiñcididaṃ bhāti tannāhamityaprathārūpaṃ
            śūnyameva sarvāpohanasvabhāvamātmeti nabhaḥśabdenoktaḥ / tadapi śūnyaṃ yadā samādhānāvasare
            vedyīkurvata etadapi śūnyaṃ vayaṃ na bhavāmastadā śūnyāntaramātmatvena vidadhānā neti
            neti brahmavādyabhyupagatatattacchūnyaparityāgena tāṃ tāṃ śūnyātmatāṃ parigṛhṇantīti
            nabhaḥprapañcaḥ kārikāyāṃ nirūpitaḥ / itthaṃ saṃvitsvarūpāparyavasānācchūnyātmamānino
            yoginaḥ suṣuptaguhānimagnā jaḍātmāno bhrāntā evātmānaṃ saṃvitsvarūpamapi jāḍyenānubadhnanti
            / <span class="bold">citram</span> ityāścaryametadyaduta vaiśasaṃ naitatsvayaṃ kartuṃ pāryata iti / atra dṛṣṭāntamāha
            <span class="bold">jālena</span> ityādi / yathā <span class="bold">jālakāraḥ</span> kaścitkṛmirvā svanirmitena phenena jālamāvaraṇaṃ nirmāya sarvato gatam <span class="bold">ātmānaṃ veṣṭayate</span> svaṃ svātmanidhanāya badhnāti yenottaratra tatraiva nidhanaṃ yāti tathā dehādyātmamānī
            tu svavikalpakalpitairahaṃ mameti vikalpaiḥ svātmānameva badhnāti / tathā ca bauddhāḥ</p>
         
         
         <p>
            satyātmani parasaṃjñā svaparavibhāgātparigrahadveṣau /<br />
            anayoḥ saṃpratibaddhāḥ sarve doṣāḥ prajāyante //
            </p>
         
         
         <p>ityāhuḥ // 32 //</p>
         
         
         <p>kathameṣa durnivāro mahāmoho dehādipramātṛtāsamutthaḥ pralīyata iti bhagavatsvātantryamevātra
            heturityāha</p>
         
         
         <p class="bold">
            svajñānavibhavabhāsanayogenodveṣṭayennijātmānam /<br />
            iti bandhamokṣacitrāṃ krīḍāṃ pratanoti paramaśivaḥ // 33 //
            </p>
         
         
         <p><span class="bold">svasya</span> ātmanaścaitanyalakṣaṇasya yat <span class="bold">jñānam</span> svasvātantryāvagamastasya <span class="bold">vibhavaḥ</span> dehādyabhimānavigalanena yaccitsvarūpe parāhantācamatkārarūpasya svasvātantryasya
            sphītatvaṃ cidānandaikaghanaḥ svatantro 'smīti tasya bodhasvātantryasvarūpasya vibhavasya
            <span class="bold">bhāsanam</span> prakāśaḥ sarvo mamāyaṃ vibhava iti bāhyatayābhimatasya sarvasya svātmanyeva svīkārastasya
            <span class="bold">yogaḥ</span> evaṃpariśīlanakrameṇātmani yadvimarśadārḍhyamevametena <span class="bold">svajñānavibhavabhāsanayogena nijamātmānam</span> nānyata upanataṃ caitanyasvabhāvam <span class="bold">udveṣṭayate</span> dehaprāṇapuryaṣṭakaśūnyaparāmarśanānigaḍairyo veṣṭita āsīttameva caitanyasvarūpaḥ
            svatantro 'smīti vimarśanena punarapi bhagavānevodveṣṭanaṃ vigataveṣṭanaṃ kuruta iti
            / evamakhyātibalādāgataṃ svātmano dehādyāvaraṇaṃ tatpunarapi khyātibalādvinaśyatīti
            svavikalpakalpita iyāndoṣa iti śrīmadgranthakṛtā tantrasāre nirūpitam</p>
         
         
         <p>
            yo niścayaḥ paśujanasya jaḍo 'smi karmasaṃpāśito 'smi malino 'smi parerito 'smi /<br />
            ityetadanyadṛḍhaniścayalābhayuktyā sadyaḥ patirbhavati viśvavapuścidātmā //
            </p>
         
         
         <p>iti / kimiti badhnāti muñcati ca bhagavānityāha <span class="bold">iti bandha</span> ityādi / <span class="bold">iti</span> prākpratipāditena krameṇa bhagavānsvatantraḥ <span class="bold">paramaśivaḥ</span> pūrṇacidānandaikaghanalakṣaṇaḥ svarūpagopanasatattvakrīḍāśīlatvādakhyātyavabhāsanapūrvaṃ
            svātmānameva dehādipramātṛtāpannaṃ vidhāya svarūpaṃ pracchādya ca bandhaṃ vidadhāti
            tathaiva punaḥ svecchātaḥ svātmajñānaprakāśakrameṇa dehādipramātṛtābandhaṃ nivārya
            sa eva taṃ svātmānaṃ mocayatītyubhayathā <span class="bold">bandhamokṣacitrām</span> saṃsārāpavargasvarūpāścaryamayīm <span class="bold">krīḍām</span> khelām <span class="bold">pratanoti</span> vistārayatyekākī na ramāmyahamiti / svabhāva evaiṣa devasya yattāṃ tāmapyavasthāmāpannaḥ
            svarūparūpaḥ sansarvatrānubhavitṛtayā prathata ityetadeva svātantryam // 33 //</p>
         
         
         <p>na kevalametadyāvadaparaḥ kaścidavasthāviśeṣaḥ svasminrūpe viśrānta evāvabhāsyate
            bhagavatetyāha</p>
         
         
         <p class="bold">
            sṛṣṭisthitisaṃhārā jāgratsvapnau suṣuptamiti tasmin /<br />
            bhānti turīye dhāmani tathāpi tairnāvṛtaṃ bhāti // 34 //
            </p>
         
         
         <p>viśvāpekṣayā ye sargādayo māyāpramātṛgatāśca ye jāgradādayo 'vasthāviśeṣāsta ubhayathaitasminbhagavatyānandaghane
            <span class="bold">turīye dhāmani</span> caturthe pūrṇāhantāmaye pade <span class="bold">bhānti</span> tadviśrāntāḥ santaḥ svarūpasattāṃ kalpitapramātrapekṣayā bāhyatayā labhante / parameśvarabhittau
            yanna prakāśate tadbāhyatayāpi na prakāśate 'taḥ</p>
         
         
         <p>triṣu caturthaṃ tailavadāsecyam /</p>
         
         
         <p>iti sarvāsvavasthāsu turīyaṃ rūpamanusyūtatvena sthitamiti paramārthaḥ / etāvatā tatra
            taiḥ svarūpamācchāditaṃ syānna vetyāha <span class="bold">tathāpi tairnāvṛtaṃ bhāti</span> iti / itthamapi taiḥ svarūpasattārthamāvṛtamapi tebhyaḥ samuttīrṇatayā sarvānubhavitṛtayā
            sarvatrāvabhāsata eva na punastadāvaraṇena pūrṇasvarūpatāṃ tatra tirodhatta iti śivadhāma
            sarvāvasthāsvapi sadaiva paripūrṇam // 34 //</p>
         
         
         <p>vedāntabhāṣābhirjāgradādīnāṃ trayāṇāṃ svarūpaṃ vyavaharaṃstadanusyūtamapi tataḥ paraṃ
            turīyamāvedayati</p>
         
         
         <p class="bold">
            jāgradviśvaṃ bhedātsvapnastejaḥ prakāśamāhātmyāt /<br />
            prājñaḥ suptāvasthā jñānaghanatvāttataḥ paraṃ turyam // 35 //
            </p>
         
         
         <p>jāgradavasthaiva <span class="bold">viśvam</span> brahmaṇo vairājaṃ svarūpaṃ kutaḥ <span class="bold">bhedāt</span> śabdādiviṣayapañcakasya bāhyatayā parameśvarasṛṣṭasyaiva sarvapramātṝṇāṃ cakṣurādīndriyapravṛtterityekasyaiva
            brahmaṇo viṣayaviṣayibhāvena sthitasya nānendriyajñānavaicitryam / ata eva śivasūtreṣu</p>
         
         
         <p>jñānaṃ jāgrat /</p>
         
         
         <p>iti / eṣā brahmaṇo virāḍavasthā gīyate / yacchrutiḥ</p>
         
         
         <p>
            yo viśvacakṣuruta viśvatomukho viśvatohasta uta viśvataspāt /<br />
            saṃbāhubhyāṃ namate saṃyajatrairdyāvāpṛthivī janayandeva ekaḥ //
            </p>
         
         
         <p>iti / tathā <span class="bold">svapnaḥ</span> tejo 'vasthā brahmaṇaḥ / kuta ityāha <span class="bold">prakāśamāhātmyāt</span> iti / svapne bahiṣkaraṇāni śabdādau viṣaye tāvanna pragalbhante nāpi tatra bāhyaṃ
            śabdādikaṃ nāma kiñcitparamārthasadvidyate nāpi bāhyatayādhyavasāyasyāvidyādi kiñcidbhinnamabhinnaṃ
            vā kāraṇāntaramupalabhyate yuktyā vicāryamāṇaṃ vopapadyate 'tha ca svapne sarvaṃ prakāśate
            'ta idamarthabalādāyātaṃ yatsa eva bhagavānsvasvabhāvo devastattatpramātṛtāṃ samāviṣṭaḥ
            svapnāyamānaḥ svātmānameva prakāśasvātantryādgṛhanagarāṭṭālādyanekapramātṛvaicitryarūpatayā
            pravibhajya pratipramātṛ svapne 'sādhāraṇameva viśvaṃ prakāśayatyeveti brahmaṇaḥ svātantryaṃ
            svapna eva brahmavādibhirabhyupagatam / yato vedānteṣvidamuktam</p>
         
         
         <p>
            pravibhajyātmanātmānaṃ sṛṣṭvā bhāvānpṛthagvidhān /<br />
            sarveśvaraḥ sarvamayaḥ svapne bhoktā prakāśate //
            </p>
         
         
         <p>iti prakāśamāhātmyamevātra heturataḥ svapno brahmaṇastejo 'vastheti / tathā <span class="bold">prājñaḥ suptāvasthā</span> iti / sarvapramātṝṇāṃ yā <span class="bold">suptāvasthā</span> suṣuptaṃ sā <span class="bold">prājñaḥ</span> iti brahmaṇaḥ prājñāvastheti / yataḥ sarvapramātṝṇāṃ grāhyagrāhakaprapañcavilayānmahāśūnyatvarūpe
            grāhyādivilaye saṃskāraśeṣe suṣupte viśvasya bījabhūtasya brahmaṇa eva prajñā brahma
            prajñātṛtayāntaratamamavaśiṣyata iti yāvat / sarvasya pramāturnīlasukhādiviśvavaicitryaprathāyāḥ
            saiṣā saṃskārabhūmistataḥ prabuddhasya prāganubhūtavadvyavahāradarśanādanyathā yadyasyāṃ
            bhūmau sthiraṃ prajñātṛsvabhāvaṃ sarvakroḍīkāreṇa brahma na prākāśiṣyata kutastata
            utthitasya pramātuḥ prāganubhūtavastunastathaiva tadityanubhūtacaratvena smṛtirudapatsyata
            nāpi sukhamahamasvāpsaṃ duḥkhamahamasvāpsaṃ gāḍhamūḍho 'hamāsamityanubhavaḥ prādurabhaviṣyaditi
            / tathā ca bhaṭṭadivākaravatsaḥ</p>
         
         
         <p>
            sarve 'nubhūtā yadi nāntararthāstvadātmasātkārasurakṣitāḥ syuḥ /<br />
            vijñātavastvapratimoṣarūpā kācitsmṛtirnāma na saṃbhavettat //
            </p>
         
         
         <p>iti / itthaṃ suṣuptaṃ cinmayameva brahmaṇaḥ prājñāvastheti gīyate / kutaḥ <span class="bold">jñānaghanatvāt</span> iti / suṣuptaturyayoḥ sādhāraṇo 'yaṃ heturityubhayatra yojyam / eṣā suṣuptabhūmiḥ
            <span class="bold">jñānaghanā</span> prakāśamūrtiḥ kevalaṃ viśvapralayasaṃskāreṇa dhyāmalā satī śuddhacinmayī na bhavatīti
            / yaduktaṃ spandaśāstre</p>
         
         
         <p>
            jñānajñeyasvarūpiṇyā śaktyā paramayā yutaḥ /<br />
            padadvaye vibhurbhāti tadanyatra tu cinmayaḥ //
            </p>
         
         
         <p>iti / tathā <span class="bold">tataḥ paraṃ turyam</span> iti / tasmātsuṣuptāt <span class="bold">param</span> anyanniḥśeṣapāśavavāsanāsaṃskāraparikṣayācchuddhapūrṇānandamayaṃ brahmaṇasturīyaṃ
            rūpamanuguṇaṃ nāma / yadatra nāmānvarthaṃ na kiñcidupapadyate 'to vyākhyātasyāvasthātrayasya
            viśrāmabhūtaṃ sarvāntaratamatvenānusyūtamiti catuḥsaṃkhyāpūraṇena <span class="bold">turyam</span> iti pūraṇapratyayena saṃkhyāvyapadeśo 'tra kṛtaḥ kathamavasthātrayasyānusyūtamapi
            tataḥ parametadityāha <span class="bold">jñānaghanatvāt</span> iti / yato jāgradādayo 'vasthāḥ sarvā bhedapravaṇatvātpramātṝṇāmajñānamayyasturīyaṃ
            grāhyagrāhakakṣobhapralayasaṃskāraparikṣayājjñānaghanaprakāśānandamūrtyatastadantaḥsthamapi
            tābhyo 'vasthābhyaścinmayatayā samuttīrṇatvāt <span class="bold">param</span> anyaditi / evamavasthāvicitraṃ paramādvayasvabhāvaṃ svatantraṃ brahmaiva pūrṇaṃ vijṛmbhate
            // 35 //</p>
         
         
         <p>evamapi śuddhasya paramātmanaḥ sarvapramātranusyūtatvena sthitatvādavaśyaṃ pramātṛgaṇagatamakhyātimālinyamāyātīti
            yattanneti dṛṣṭāntenāvedayati /</p>
         
         
         <p class="bold">
            jaladharadhūmarajobhirmalinīkriyate yathā na gaganatalam /<br />
            tadvanmāyāvikṛtibhiraparāmṛṣṭaḥ paraḥ puruṣaḥ // 36 //
            </p>
         
         
         <p><span class="bold">yathā</span> meghadhūmadhūlīpuñjairākāśasthairapyākāśapṛṣṭhamamalinaṃ svabhāvato na malinaṃ vidhīyate
            nāpi nityatāvaitatyakhaṇḍanāṃ vā nīyate kevalaṃ darpaṇapratibimbavattattadavasthāvicitraṃ
            gaganaṃ gaganameva sarvadā tathātvena pratyabhijñānāt / <span class="bold">tadvat</span> iti tathaiva <span class="bold">māyāvikṛtibhiḥ</span> akhyātisamutthairvikārairnānāpramātṛgatairjanmamaraṇādyanekavicitrāvasthāmayairbhagavatsthairapi
            bhagavānna <span class="bold">parāmṛṣṭaḥ</span> na tairapahṛtasvarūpo yataḥ sa eva <span class="bold">paraḥ puruṣaḥ</span> iti sarvapuruṣāṇāṃ jīvānāmādya ullāso viśrāntisthānaṃ ceti sarvānubhavitṛtayā sadā
            sphuratīti paraśabdena nirdiṣṭaḥ / tasmānna svasamutthairaprakāśarūpairmāyāvikārairaindrajālikavadbhagavataḥ
            kācitkhaṇḍaneti parameṣṭhinā nareśvaraviveke 'pyuktam</p>
         
         
         <p>
            yadyapyarthasthitiḥ prāṇapuryaṣṭakaniyantrite /<br />
            jīve niruddhā tatrāpi paramātmani sā sthitā //
            </p>
         
         
         <p>tadātmanaiva tasya syātkathaṃ prāṇena yantraṇā /</p>
         
         
         <p>iti // 36 //</p>
         
         
         <p>nanvekacinmātraparamārthā api puruṣā viśiṣṭasukhaduḥkhamohajanmamaraṇādinānāvasthāvaicitryabhājaśceti
            kathametaditi dṛṣṭāntamāha</p>
         
         
         <p class="bold">
            ekasminghaṭagagane rajasā vyāpte bhavanti nānyāni /<br />
            malināni tadvadete jīvāḥ sukhaduḥkhabhedajuṣaḥ // 37 //
            </p>
         
         
         <p>yathā <span class="bold">ekasmin</span> kumbhākāśe dhūlipuñjasamācchādite <span class="bold">nānyāni</span> ghaṭākāśāni vimalānyapyākāśatvāviśeṣāt <span class="bold">malināni</span> rajasācchāditāni <span class="bold">bhavanti</span> / vimalaṃ vyāpakaṃ nityamapi hi gaganaṃ yādṛśaṃ ghaṭasaṃkocasaṃkucitaṃ bhavettādṛśameva
            tasyaiva ghaṭasya tadbhavati na punaḥ sarvāṇi ghaṭapaṭādyākāśāni kṛṣṇāgurudhūpitāni
            mṛgamadādhivāsitāni viṭhiragandhīni vaikākāśasvarūpatvātsaṃkīryante svagataghaṭādikṛtavicchedātpratyutaikatrāpi
            gagane vāstave sthite ghaṭādayaḥ svagatabhittisaṃkocaniyantritāḥ santo nānāgaganavaicitryaṃ
            prathayanti / itthaṃ ghaṭakṛtaḥ saṃkoca eva gaganatayā tathā viśiṣyate tathātvenārthakriyākāritvānna
            punaḥ gaganasyaitatkiñcidghaṭagataṃ mālinyādi svarūpatirodhānāya bhavati nāpi parasparaṃ
            ghaṭādyavacchinnānāṃ gaganānāṃ vyāmiśraṇeti / <span class="bold">tadvat</span> iti tathaivāmī <span class="bold">jīvāḥ</span> puruṣā ekacinmātraparamārthā api pārameśvaryā māyāśaktyāṇavamāyīyaprākṛtakośatrayāveṣṭanena
            pūrṇaṃ vyāpi cidānandaikaghanaṃ svarūpamapahastya parimitīkṛtā yenaikacaitanyātmāno
            'pi svagatakośatrayavicchedadaurātmyātparasparaṃ bhinnāśceti ghaṭapaṭādyākāśavat /
            itthaṃ māyīyakośakṛto viccheda eva jīvatayā vyavahriyate na punaḥ parameśvare 'navacchinnacidānandaikaghane
            jīvāḥ puruṣā ātmāno 'ṇava iti darśanāntaradṛṣṭaḥ kaścidvyavahāraḥ / evamāṇavādikośāvacchinnā
            jīvā anādivicitrakarmamalavāsanādhivāsitanānādehā nānāśayā nānāpuṇyapāpasvarganarakasukhaduḥkhajanmamaraṇādidvandvabhedabhājaśca
            santo nānyonyaṃ saṃkīryante yathā nānādravyādhivāsitāni ghaṭādyavacchinnāni ghaṭākāśānīti
            sūpapannamekacinmātraparamārthā api svavicchedādanyonyabhedajuṣaśceti // 37 //</p>
         
         
         <p>itthaṃ jīvamaṇḍalagatā avasthāviśeṣā ye te kevalaṃ bhagavatyupacaryante na punastattvataste
            'tra kecidityāha</p>
         
         
         <p class="bold">
            śānte śānta ivāyaṃ hṛṣṭe hṛṣṭo vimohavati mūḍhaḥ /<br />
            tattvagaṇe sati bhagavānna punaḥ paramārthataḥ sa tathā // 38 //
            </p>
         
         
         <p><span class="bold">tattvagaṇe</span> indriyavarge <span class="bold">śānte</span> uparate sati tadgataḥ paramātmā <span class="bold">śāntaḥ</span> naṣṭa ivābhimanyata evaṃ tasmin <span class="bold">hṛṣṭe</span> sāhlāde sati sa tathaivopacaryate paraṃ tamomaye mūḍhe mohavāniti yathā sthāvarayonau
            <span class="bold">na punaḥ paramārthataḥ</span> vastuvṛttena <span class="bold">saḥ</span> parameśvaraḥ <span class="bold">tathā</span> tena prakāreṇa bhavati / sarvo hi jaḍabhāga utpādyaḥ saṃhāryo vā bhavati na punarnitye
            bhagavati bodhasvabhāve māyādikañcukagate vināśotpattī syātāmiti bhagavānsadā samaḥ
            // 38 //</p>
         
         
         <p>samutpattikrameṇāgatā bhrāntiḥ punarjñaptikrameṇa sutarāṃ samunmūlitā bhavatītyatra
            svātmana eva svātantryamityāha</p>
         
         
         <p class="bold">
            yadanātmanyapi tadrūpāvabhāsanaṃ tatpurā nirākṛtya /<br />
            ātmanyanātmarūpāṃ bhrāntiṃ vidalayati paramātmā // 39 //
            </p>
         
         
         <p><span class="bold">anātmani</span> acetanalakṣaṇe dehādau kṛśaḥ sthūlaścāsmītyādi yat <span class="bold">tadrūpāvabhāsanam</span> anātmanyātmatayā parāmarśanam <span class="bold">tat</span> tasmin <span class="bold">purā</span> ādāveva <span class="bold">nirākṛtya</span> ahaṃ cidānandaikaghano 'navacchinnasvabhāvaḥ svatantraścetyakṛtrimāhantāsphuraṇayā
            kṛtrimadehādipramātṛtāmapahṛtyātmaiva vigalitadehabandhaḥ paramātmatāṃ yātaḥ san <span class="bold">ātmani</span> asminsphuradrūpe viśvapadārthe prakāśavapuṣi svāṅgakalpe 'pi yā <span class="bold">bhrāntiḥ</span> dehādipramātṛtābhimānajanitā bhedaprathā tām <span class="bold">vidalayati</span> ahamevaiko viśvātmanā sphurāmītyevaṃ cūrṇīkaroti / idamatra tātparyaṃ yāvadanātmani
            dehādāvātmābhimāno na galitastāvatsvātmaprathārūpe 'pi jagati bhedaprathāmoho na vilīyate
            'taścānātmanyātmābhimānabhramavināśādātmanyanātmābhimānabhrāntiṃ paramātmaiva svātmamaheśvaro
            bhagavāneva vināśayati nānyasyātra sāmarthyam // 39 //</p>
         
         
         <p>evaṃ bhrāntidvayāpasāraṇātparameśvarībhūtasya yogino na kiñcitkāryamavaśiṣyata ityāha</p>
         
         
         <p class="bold">
            itthaṃ vibhramayugalakasamūlavicchedane kṛtārthasya /<br />
            kartavyāntarakalanā na jātu parayogino bhavati // 40 //
            </p>
         
         
         <p><span class="bold">ittham</span> kārikārthapratipāditaprakāreṇa bhrāntidvayasya prarohavidāraṇe <span class="bold">kṛtārthasya</span> svasvātantryasya parijñapteraśeṣasaṃkocavidalanāt <span class="bold">kṛtaḥ</span> prāptaḥ <span class="bold">arthaḥ</span> puruṣārthalābho yena tasya prakṛṣṭayogayuktasya na kadācit <span class="bold">kartavyāntarasya</span> tīrthāṭanakṣetraparigrahadīkṣājapadhyānavyākhyāśravaṇādirūpasya kāryaśeṣasya <span class="bold">kalanā</span> manovyāpāro 'pi na vidyate</p>
         
         
         <p>ayameva paro dharmo yadyogenātmadarśanam /</p>
         
         
         <p>iti hi svātmayogasya prādhānyamatastatprāptyā nānyatra pariśramaḥ pūrṇayoginaḥ / yaduktam</p>
         
         
         <p>
            yadā te mohakalilaṃ buddhirvyatitariṣyati /<br />
            tadā gantāsi nirvedaṃ śrotavyasya śrutasya ca //
            </p>
         
         
         <p>iti gītāsu // 40 //</p>
         
         
         <p>saṃprati pṛthivyādimāyāntasya bhedāvabhāsabhājo viśvasya bhedābhedamayaśāktabhūmikāveśena
            pūrṇaprakāśānandaghanaśāṃbhavapadasamāpattyā bhedavilāyanena tadabhedamayatāprāptimabhidhāya
            tataḥ śāṃbhavātpadātsaṃpūrṇasudhāmbhodhikalpānmahāpravāhadeśīyaśāktaprasarollāsapramukhaṃ
            tattattaraṅgabhaṅgirūpatāmabhidadhatsvānubhavasiddhaṃ mahāmantravīryasāraṃ samastabhedavilāyanaparamādvayodayaṃ
            naraśaktiśivasāmarasyātmakaṃ parasaṃviddhṛdayaṃ krameṇonmīlayiṣyanviśvasyāgamikāṇḍatrayātmatāsaṃkalanayuktyaikīkāraṃ
            tāvadāha</p>
         
         
         <p class="bold">
            pṛthivī prakṛtirmāyā tritayamidaṃ vedyarūpatāpatitam /<br />
            advaitabhāvanabalādbhavati hi sanmātrapariśeṣam // 41 //
            </p>
         
         
         <p>pārthivaprākṛtamāyīyāṇḍātmakaṃ yatsthūlasūkṣmapararūpaṃ trividham <span class="bold">vedyarūpatāpatitam</span> jñānagocaratāṃ prāptam</p>
         
         
         <p>
            tattadrūpatayā jñānaṃ bahirantaḥ prakāśate /<br />
            jñānādṛte nārthasattā jñānarūpaṃ tato jagat //
            </p>
         
         
         <p>
            nahi jñānādṛte bhāvāḥ kenacidviṣayīkṛtāḥ /<br />
            jñānaṃ tadātmatāṃ yātametasmādavasīyate //
            </p>
         
         
         <p>iti śrīkālikākramoktanyāyena yat <span class="bold">advaitabhāvanam</span> tadbalāttatprakarṣāt <span class="bold">sanmātrapariśeṣam</span> prakāśamānatātmakasattāmātrātmakam <span class="bold">bhavati</span> / <span class="bold">hiḥ</span> yasmādarthe // 41 //</p>
         
         
         <p>etadeva bhedasyāvāstavatvapratipādanābhiprāyeṇopapādayati</p>
         
         
         <p class="bold">
            raśanākuṇḍalakaṭakaṃ bhedatyāgena dṛśyate yathā hema /<br />
            tadvadbhedatyāge sanmātraṃ sarvamābhāti // 42 //
            </p>
         
         
         <p>yathā kila sauvarṇaṃ raśanādyābharaṇaṃ suvarṇārthino raśanāviśeṣaparihāreṇa hemamātratayaivābhāti
            hemarajatakāṃsyatāmranāgādi tāvanmātrārthino loharūpatayā <span class="bold">tadvatsarvam</span> idaṃ tyaktahānādānādivikalpakalaṅkasyāvikalpapratibhāsamātraniṣṭhasya yogino</p>
         
         
         <p>rūpādiṣu pariṇāmāttatsiddhiḥ /</p>
         
         
         <p>iti bhaṭṭaśrīkallaṭoktanītyā <span class="bold">bhedatyāge</span> sati <span class="bold">sanmātram</span> sattāmātrātmakam <span class="bold">ābhāti</span> // 42 //</p>
         
         
         <p>tadiyataḥ sarvasya saṃkocāvabhāsaparityāgādāgamaprasiddhyā nararūpasya śāktarūpopārohaṃ
            mantrasaṃpradāyaṃ kaṭākṣayannabhidadhāti</p>
         
         
         <p class="bold">
            tadbrahma paraṃ śuddhaṃ śāntamabhedātmakaṃ samaṃ sakalam /<br />
            amṛtaṃ satyaṃ śaktau viśrāmyati bhāsvarūpāyām // 43 //
            </p>
         
         
         <p><span class="bold">tat</span> etatsattāmātrātmakaṃ sarvaṃ bṛhattvāt <span class="bold">brahma</span> / yadāhuḥ śrutyantavidaḥ</p>
         
         
         <p>sadevedaṃ somya agra āsīt /</p>
         
         
         <p>iti pūrṇatvāt <span class="bold">param</span> heyopādeyābhāvāt <span class="bold">śuddham</span> pṛthaktvopaśamāt <span class="bold">śāntam</span> ata eva <span class="bold">abhedātmakam</span> prakarṣāpakarṣābhāvāt <span class="bold">samam</span></p>
         
         
         <p>pradeśo 'pi brahmaṇaḥ sārvarūpyamanatikrāntaścāvikalpyaśca /</p>
         
         
         <p>iti sthitvā <span class="bold">sakalam</span> ata eva <span class="bold">amṛtam</span> avināśi</p>
         
         
         <p>
            satyāsatyau tu yau bhāgau pratibhāvaṃ vyavasthitau /<br />
            satyaṃ yattatra sā jātirasatyā vyaktayaḥ sthitāḥ //
            </p>
         
         
         <p>iti /</p>
         
         
         <p>yadādau ca yadante ca yanmadhye tasya satyatā /</p>
         
         
         <p>iti tatrabhavadbhartṛharinirūpitanītyā <span class="bold">satyam</span> tadeva sattāmātrātmakametatsarvam <span class="bold">bhāsvarūpāyām</span> icchājñānakriyārūpaśaktisāmarasyātmikāyāṃ parasyāṃ śaktau viśrāmyati</p>
         
         
         <p>saṃvinniṣṭhā viṣayavyavasthitiḥ /</p>
         
         
         <p>iti sthityā tanmayībhavatīti /</p>
         
         
         <p>atha ca <span class="bold">śāntam</span> śakārasyānte yanmūrdhanyarūpaṃ tataḥ paraṃ yat <span class="bold">amṛtam</span> amṛtabījātmakaṃ <span class="bold">brahma</span> sanmātrātmakaṃ sādākhyapadasparśāt <span class="bold">śuddham</span> ata evāhamidaṃ sarvamiti sarvasamarasīkaraṇāt <span class="bold">samaṃ sakalam</span> cātaścākhyātigalanāt <span class="bold">satyam</span> / yadādiṣṭaṃ bhagavatā</p>
         
         
         <p>tṛtīyaṃ brahma suśroṇi ... /</p>
         
         
         <p>iti śrītriṃśikāyām / tadidamamṛtībhāvāvamṛṣṭaṃ sadāśivapadopārūḍhametadviśvātmakaṃ
            brahma prāguktāyāṃ śaktau viśrāmyati // 43 //</p>
         
         
         <p>kriyājñānecchāmukhena paraśaktau yanna viśrāmyati tanna kiñcidityāha</p>
         
         
         <p class="bold">
            iṣyata iti vedyata iti saṃpādyata iti ca bhāsvarūpeṇa /<br />
            aparāmṛṣṭaṃ yadapi tu nabhaḥprasūnatvamabhyeti // 44 //
            </p>
         
         
         <p>yadvastu vastuvṛttena bahirvidyamānapi tadyadīcchājñānakriyāmukhena bhāsvareṇaitacchaktitrayasāmarasyātmakaparāśaktisphāramayena
            bodhena <span class="bold">na parāmṛṣṭam</span> tatprakhyopākhyāvikalaṃ gaganapuṣpatulyam / anena ca sadvṛttyūrdhvavartitriśūlātmakavṛttivīryaṃ
            sūcitam // 44 //</p>
         
         
         <p>etacchāktapadāveśamasyānuvadañśāṃbhavapadasamāpattyā tanmayībhāvamāvirbhāvayati</p>
         
         
         <p class="bold">
            śaktitriśūlaparigamayogena samastamapi parameśe /<br />
            śivanāmani paramārthe visṛjyate devadevena // 45 //
            </p>
         
         
         <p>tadittham <span class="bold">samastamapi</span> etatsattāmātrarūpatvātproktabrahmaparamārtham <span class="bold">śaktitriśūlaparigamayogena</span> nirṇītayuktyā parāśaktisamāpattikrameṇa <span class="bold">śivanāmani paramārthe</span> anavacchinnacidānandaikaghane parameśvare svasminsvabhāve <span class="bold">visṛjyate</span> antarmukhavimarśanaprakarṣāttatsamāveśena tanmayībhāvamāpādyate <span class="bold">devānām</span> brahmādisadāśivāntānāṃ sarvaprakāśānāmindriyāṇāṃ ca <span class="bold">devena</span> prabhuṇā paramaśivenaiva nahyatrānyasya kasyacitkartṛtvaṃ ghaṭate nāpyetadvyatirikto
            'nyaḥ kaścitpramātāstyasyaiva ca bhagavatastattadbhūmikādhirohiṇastattadrudrakṣetrajñādipramātṛrūpatayā
            sphuraṇamiti <span class="bold">devadevena</span> iti yuktaivoktiḥ / taditthaṃ visargavṛttirdarśitā // 45 //</p>
         
         
         <p>evamiyatā bhedātmano nararūpasya jagato bhedābhedātmakaśāktapadādhyāroheṇābhinnacidghanaśivasāmarasyāpattimupasaṃhāradṛśā
            pradarśyedānīṃ cidekaghanaḥ śiva eva śaktirūpatayollāsya narātmakaviśvarūpatayā sphurati
            na tu śivavyatiriktaṃ śaktinarayoḥ kimapi rūpaṃ śiva eva tvitthaṃ nijarasāśyānatayā
            sphuratīti prasarayuktiṃ mahāmantrasphāramayīṃ darśayati</p>
         
         
         <p class="bold">
            punarapi ca pañcaśaktiprasaraṇakrameṇa bahirapi tat /<br />
            aṇḍatrayaṃ vicitraṃ sṛṣṭaṃ bahirātmalābhena // 46 //
            </p>
         
         
         <p>cidānandecchājñānakriyākhyaśaktipañcakasāmarasyātmā yaḥ paramaśivastena cidādiśaktiprādhānyaprathanātmakaśivaśaktisadāśiveśvaraśuddhavidyākhyabhūmikonmīlanayuktyā
            <span class="bold">tadaṇḍatrayaṃ vicitram</span> iti tattadbhuvanādirūpam <span class="bold">sṛṣṭaṃ bahirātmalābhena</span> iti bāhyābhāsātmatayā svātmanaḥ pradarśanena / <span class="bold">punarapi</span> ityanenaitaddarśayati yatparamaśiva eva svatantraḥ sadā svabhittau viśvaprapañcollāsanavilāpanakrīḍāṃ
            svātmānatiriktāmapyatiriktāmivādarśayannevamitthaṃ sthito na tu tadvyatiriktaṃ kimapyastīti
            // 46 //</p>
         
         
         <p>itthaṃ viśvollāsanavilāyanakrīḍāśīlo bhagavānyaḥ <span class="bold">śivaḥ</span> iti vyapadiśyate sa katamaḥ kutra tiṣṭhati katamena vā pramāṇena prasiddha ityāśaṅkya
            sarveṣāṃ svātmaiva śivaḥ sarvatrādisiddhatayā sphuransargādīnvidadhātītyasmacchabdavācakaiḥ
            śabdaiḥ pratipādayati</p>
         
         
         <p class="bold">
            iti śakticakrayantraṃ krīḍāyogena vāhayandevaḥ /<br />
            ahameva śuddharūpaḥ śaktimahācakranāyakapadasthaḥ // 47 //
            </p>
         
         
         <p class="bold">
            mayyeva bhāti viśvaṃ darpaṇa iva nirmale ghaṭādīni /<br />
            mattaḥ prasarati sarvaṃ svapnavicitratvamiva suptāt // 48 //
            </p>
         
         
         <p class="bold">
            ahameva viśvarūpaḥ karacaraṇādisvabhāva iva dehaḥ /<br />
            sarvasminnahameva sphurāmi bhāveṣu bhāsvarūpamiva // 49 //
            </p>
         
         
         <p class="bold">
            draṣṭā śrotā ghrātā dehendriyavarjito 'pyakartāpi /<br />
            siddhāntāgamatarkāṃścitrānahameva racayāmi // 50 //
            </p>
         
         
         <p>iti vyākhyātena prakāreṇa cidādiśaktipañcakākṣipto 'nanto yaḥ śaktisamūhastadeva <span class="bold">yantraṃ krīḍāyogena vāhayan</span> araghaṭṭaghaṭīyantranyāyena sṛṣṭyādyunmajjananimajjanahelākrameṇa viparivartayannahameveti
            <span class="bold">devaḥ</span> sarvaprāṇinām <span class="bold">aham</span> ityanāhato nādātmā parāhantācamatkārasāraḥ svātmaparāmarśaḥ sa eva sarvasyānapahnavanīyo
            'yaṃ svātmaiva <span class="bold">devaḥ</span> krīḍanaśīlaḥ sphuratīti / anena svasvarūpaniṣṭha eva śiva iti pratipāditam / tathā
            śuddharūpa iti kalpanātikrāntagocaraḥ / anyacca <span class="bold">śaktīnāṃ</span> karaṇadevatānāṃ viṣayāharaṇatyāgādivyavahārasvātantryadātṛ yat <span class="bold">mahācakranāyakapadam</span> tatra tiṣṭhati <span class="bold">tatsthaḥ</span> / yataḥ karaṇaśaktīnāṃ caitanyaviśrāntiṃ vinā svarūpasattā na vidyate 'taḥ śaktimantameva
            svarūpāsādanāyānavarataṃ bhajanta ityanena sarvapramātṛhṛdayādhiṣṭhātṛtvādbhagavato
            niyatabhuvanādhiṣṭhātṛtvaṃ parihṛtam / tathā yadidaṃ kiñcidviśvatayābhimataṃ tatsarvamādarśapratibimbanyāyena
            <span class="bold">mayyeva bhāti</span> vyākhyātarūpāsmadarthaviśrāntamevāvabhāsate 'hantāsārameva sphuratīti yāvat / tathā
            <span class="bold">mattaḥ</span> iti pūrṇādahamiti rūpātsvātmanaḥ sakalaṃ niḥśeṣamidaṃ viśvam <span class="bold">prasarati</span> pramātrapekṣayāpahṛtatayā sphurati / kathamityāha <span class="bold">svapnavicitratvamiva suptāt</span> iti yathā nidritātpramātuḥ svapnāvasthāyāṃ bāhyapadārthābhāve 'pi puraprākāradevagṛhādi
            nānāścaryaṃ svapnapadārthavaicitryamavidyādiparikalpitakāraṇāntarābhāvātsvasaṃvidupādānameva
            prasarati tathaiva tīrthāntaraniyamitakāraṇāntarānupapatteranavacchinnacidānandaikaghanādahamiti
            rūpādviśvamiti / tathā <span class="bold">ahameva viśvarūpaḥ</span> ityādi / ahamityeva yaḥ pūrṇaścaitanyaparāmarśa eṣa evāsmi nānādehādipramātṛtāsamāpanno
            viśvarūpa āgopālabālāṅganādiṣvantarabhedena sphuraṇādviśvāni mamaiva rūpāṇīti yāvat
            / ka iva karacaraṇādisvabhāvo deha iva yathā sāmānyena sarveṣāmeko dehaḥ karacaraṇādisvabhāvaḥ
            pratipramātṛ svālakṣaṇyena nānārūpastathaivaikaścaitanyalakṣaṇaḥ padārthaḥ sarvāvāsatvādviśvarūpa
            iti / tathā <span class="bold">sarvasmin</span> pramātṛpramāṇaprameyarūpe 'smin <span class="bold">ahameva sphurāmi</span> sarvasya svātmānubhavitṛtvena prakāśanāt / kathaṃ <span class="bold">bhāveṣu bhāsvarūpamiva</span> iti yathā nānāvastuṣu <span class="bold">bhāsvarūpam</span> atiśayena dyotanaśīlaṃ vastu dedīpyate tathaiva jaḍe 'smiñjagatyekaścidrūpo 'hamiti
            / ataśca <span class="bold">draṣṭā</span> ityādi <span class="bold">dehendriyavarjito 'pi</span> cinmūrtatvādahameva paśyāmi śṛṇomi jighrāmi rasayāmi spṛśāmīti sarvatra pūrṇāhantāviśrānteḥ
            kṛtakṛtyatā / dehendriyavargo hi paśyāmītyādi manyate paraṃ svāpādyavasthāsu draṣṭṛtvādyabhāvāttasmāddehendriyādivargasamullāsakastadvarjito
            'pi cidānandaikaghanaḥ sarvabhūtahṛdayāntaracārī viṣayopabhogabhoktāsmacchabdavācyaḥ
            paraḥ puruṣa eva / tathā ca śrutiḥ</p>
         
         
         <p>
            apāṇipādo javano grahītā paśyatyacakṣuḥ sa śṛṇotyakarṇaḥ /<br />
            sa vetti vedyaṃ na ca tasyāsti vettā tamāhuragryaṃ puruṣaṃ mahāntam //
            </p>
         
         
         <p>iti / tathākartāpi siddhāntāgama ityādi svayamavidhātāpi devamunimanuṣyādyāśayāviṣṭaḥ
            saṃkṣepavistāravivakṣayāntaḥpratibhāsvarūpo 'haṃ siddhāntādīnnānāścaryānkaromi na
            punarjaḍānāṃ loṣṭasthānīyānāṃ dehendriyāṇāṃ tatkaraṇaṃ śakyamiti tattadvyavadhānenāhameva
            sarvapramāṇanirmāteti / anena parāhantāsvarūpasya svātmamaheśvarasya sattāyāṃ na pramāṇopayoga
            upapadyata upayujyate vetyuktaṃ syāt / evamanapahnavanīyaḥ <span class="bold">aham</span> ityevamanubhavitṛtayā sarveṣāṃ svātmaiva śivaḥ sarvatrāvasthitaḥ sarvapramāṇeṣvādisiddha
            iti // 47 // 48 // 49 // 50 //</p>
         
         
         <p>tadevaṃ vyākhyātena krameṇa sarvo mamāyaṃ vibhava iti dārḍhyena svātmānaṃ pratyavamṛśanparabrahmasvarūpo
            yogī bhavatītyāha</p>
         
         
         <p class="bold">
            itthaṃ dvaitavikalpe galite pravilaṅghya mohanīṃ māyām /<br />
            salile salilaṃ kṣīre kṣīramiva brahmaṇi layī syāt // 51 //
            </p>
         
         
         <p>anena prakāreṇa sarvāhaṃbhāvapariśīlanayuktyā <span class="bold">dvaitavikalpe galite</span> bhedaprathāyāṃ vilīnāyāṃ <span class="bold">mohanīṃ māyāṃ pravilaṅghya</span> anātmanyātmābhimānarūpāmakhyātiṃ bhedaprathāhetumahameva viśvātmeti saṃkocāpasaraṇena
            samutsṛjya jñānī <span class="bold">brahmaṇi</span> bṛṃhaṇātmake pūrṇe cidānandaikaghane svarūpe <span class="bold">layī syāt</span> saṃkocavilayādbrahmatādātmyaṃ yāyāt / kiṃ yathetyāha <span class="bold">salile</span> ityādi / yathā <span class="bold">salilam</span> uddhṛtaṃ nānāghaṭādibhirjalaṃ kṣīraṃ vā vividhaśāvaleyabāhuleyādyanekagosahasrasaṃbhinnaṃ
            punarapi ghaṭaśāvaleyādikṛtabhedasaṃkocaparikṣayāt <span class="bold">salile salilaṃ</span> praviṣṭam <span class="bold">kṣīre kṣīram</span> vetyekameva tadvastu na tatra bhedaḥ sphurati tathaiva dehaprāṇapuryaṣṭakaśūnyātmakapratyavamarśabhaṅgādbrahmaiva
            saṃpadyate / yathāha bhaṭṭadivākaravatsaḥ</p>
         
         
         <p>
            jāte dehapratyayadvīpabhaṅge prāptaikadhye nirmale bodhasindhau /<br />
            avyāvartya tvindriyagrāmamantarviśvātmā tvaṃ nitya eko 'vabhāsi //
            </p>
         
         
         <p>iti kakṣyāstotre // 51 //</p>
         
         
         <p>evaṃ brahmasattāmadhirūḍhasya yogino dvandvābhibhavo 'pi brahmamaya eva na svarūpavipralopāya
            pragalbhata ityāha</p>
         
         
         <p class="bold">
            itthaṃ tattvasamūhe bhāvanayā śivamayatvamabhiyāte /<br />
            kaḥ śokaḥ ko mohaḥ sarvaṃ brahmāvalokayataḥ // 52 //
            </p>
         
         
         <p>evaṃ nirṇītena prakāreṇa galitakañcukabandhasya yoginaḥ <span class="bold">tattvasamūhe</span> bhūtaviṣayendriyavrāte <span class="bold">bhāvanayā</span> sarvamidamekā svasaṃviditi dṛḍhapratipattyā <span class="bold">śivamayatvam</span> prāpte paramādvayarūpatāṃ yāte śokamohopalakṣitā dvandvābhibhavāḥ <span class="bold">sarvam</span> idaṃ tattvavrātam <span class="bold">brahma</span> paśyato 'sya na kecanaiva te brahmamayatvātsarve svarūparūpā iti na khedāya prabhavanti
            // 52 //</p>
         
         
         <p>nanu paramādvayarūpasyāpi jñānino 'vaśyaṃ sthite śarīre 'pi taddhetukaśubhāśubhakarmaphalasaṃcayaḥ
            kimiti na syāditi pariharati</p>
         
         
         <p class="bold">
            karmaphalaṃ śubhamaśubhaṃ mithyājñānena saṃgamādeva /<br />
            viṣamo hi saṅgadoṣastaskarayogo 'pyataskarasyeva // 53 //
            </p>
         
         
         <p>aśvamedhabrahmahananādirūpapuṇyāpuṇyakarmaphalapracayasaṃcayo 'pi <span class="bold">mithyājñānena saṃgamādeva</span> prādurbhavatyahaṃ śarīrīdamaśvamedhādi mamopāyatayāstviti yadanātmanyātmābhimānalakṣaṇaṃ
            vaiparītyena jñānaṃ tena yo 'bhiṣvaṅgastasmādeva paśoḥ śubhāśubhakarmaphalasaṃcayo
            yenānavaratādhivāsitaḥ saṃsārakleśabhājanaṃ bhavati / nanu brahmātmakasyāpi pramātuḥ
            kimityetāvatā paśutvamāyātītyatrārthāntaramupakṣipati <span class="bold">viṣamo hi</span> ityādi / yasmāt <span class="bold">saṅgadoṣaḥ</span> sarvathāviṣahyo yathāsādhuyogo 'tyantasādhorapi svagatadoṣasamarpaṇaṃ kurute tathaiva
            śuddhasyāpi pramāturakhyātijanito mohayogaḥ paśutvamāpādya śubhāśubhakarmasaṃbandhaṃ
            dadāti // 53 //</p>
         
         
         <p>janmamaraṇādyapi na brahmarūpasya yogino 'pi tu māyāpramātṝṇāmevetyāha</p>
         
         
         <p class="bold">
            lokavyavahārakṛtāṃ ya ihāvidyāmupāsate mūḍhāḥ /<br />
            te yānti janmamṛtyū dharmādharmārgalābaddhāḥ // 54 //
            </p>
         
         
         <p>ye pramātāro dehātmamānino bhūtvā phalakāmanākaluṣitā lokācārarūpāṃ puṇyāpuṇyamayīm
            <span class="bold">avidyām</span> bhedaprathārūpāṃ māyāṃ jagati svarganarakādiphalaprāptyupāyatvena sevante <span class="bold">te mūḍhāḥ</span> ajñāḥ puṇyāpuṇyanigaḍabaddhāstatphalopabhogāya punaḥ punarjāyante mriyante cetyanavaratasaṃsārakleśabhājo
            bhavanti na punaḥ prakṣīṇamohāvaraṇo vigalitadharmādharmabandho brahmasvabhāvo yogī
            jāyate mriyate veti // 54 //</p>
         
         
         <p>evamavidyopārjitānyapi karmāṇi jñānāvirbhāvādeva kṣīyante nānyathetyāha</p>
         
         
         <p class="bold">
            ajñānakālanicitaṃ dharmādharmātmakaṃ tu karmāpi /<br />
            cirasaṃcitamiva tūlaṃ naśyati vijñānadīptivaśāt // 55 //
            </p>
         
         <p><span class="bold">ajñānakāle</span> kṛtrimapramātṛtābhimānāvasare puṇyāpuṇyarūpam <span class="bold">karma</span> anuguṇaphalaprārthanayā yat <span class="bold">nicitam</span> svīkṛtaṃ tat <span class="bold">vijñānadīptivaśāt</span> viśiṣṭajñānadīptivaśāt <span class="bold">naśyati</span> ahameva paraṃ brahmeti kṛtrimapramātṛtādāhasamarthaṃ vijñānaṃ tasya yā paunaḥpunyena
            pratyavamarśanātprabhā tatsāmarthyāttadadarśanaṃ yāti / kimivetyāha <span class="bold">cirasaṃcitaṃ tūlamiva</span> yathā cirasaṃcitaṃ tūlaṃ haṃsaroma vahnipradīptivaśājjhaṭityeva bhasmasādyāti tathaiva
            sarvaḥ karmaphalapracayo vijñānavahnisāmarthyātkṣaṇamadhye pralayamupagacchatīti /
            gītāsu</p>
         
         
         <p>
            yathaidhāṃsi samiddho 'gnirbhasmasātkurute 'rjuna /<br />
            jñānāgniḥ sarvakarmāṇi bhasmasātkurute tathā //
            </p>
         
         
         <p>iti // 55 //</p>
         
         
         <p>na kevalaṃ prākkṛtaṃ karma jñānaprasādādupalīyate yāvadidānīntanamapi karma jñāneddhayā
            dṛṣṭyā na phalopabhogāya paryavasyatītyāha</p>
         
         
         <p class="bold">
            jñānaprāptau kṛtamapi na phalāya tato 'sya janma katham /<br />
            gatajanmabandhayogo bhāti śivārkaḥ svadīdhitibhiḥ // 56 //
            </p>
         
         
         <p>ātmamaheśvarapratyavamarśaprarūḍhau <span class="bold">kṛtamapi</span> śubhāśubhādikam <span class="bold">karma</span> kṛtrimapramātṛtābhimānābhāvānnānuguṇaphaladānāya pragalbhata iti karmaphalābhāvāttadupabhogayogyasya
            janmanaḥ kena prakāreṇa sattā syānna bhavedyoginaḥ punarjanmetyarthaḥ / nanu sa piṇḍapātātpunarna
            jāyate cettarhi kīdṛśaḥ syādityāha <span class="bold">gatajanma</span> ityādi / gato janmarūpasya bandhasya yogaḥ saṃbandho yasya sa evamiti prakṣīṇamohāvaraṇaḥ
            <span class="bold">svadīdhitibhiḥ</span> cinmarīcinicayaiḥ saḥ <span class="bold">śivarūpo 'rko bhāti</span> sphurati na punastīrthāntaraparikalpito 'sya mokṣaḥ kutracitprāptiriti kevalaṃ māyādikañcukakṛtasaṃkocavināśātsvaśaktivikasvaratāmāpadyata
            iti // 56 //</p>
         
         
         <p>atraiva yuktimāha</p>
         
         
         <p class="bold">
            tuṣakambukakiṃśārukamuktaṃ bījaṃ yathāṅkuraṃ kurute /<br />
            naiva tathāṇavamāyākarmavimukto bhavāṅkuraṃ hyātmā // 57 //
            </p>
         
         
         <p><span class="bold">yathā kiṃśārukatuṣakambukebhyaḥ</span> pṛthakkṛtaṃ śālibījaṃ bījasvabhāvakiṃśārukādisāmagryabhāvātkṣitijalātapamadhyavartyapi
            <span class="bold">naiva</span> aṅkurajananalakṣaṇakārye heturbhavati <span class="bold">tathaiva</span> kambukasthānīyena <span class="bold">āṇavena</span> malena tuṣasthānīyena māyāmalena kiṃśārukasthānīyena kārmamalena ca <span class="bold">muktaḥ</span> pṛthagbhūtaḥ <span class="bold">ātmā</span> caitanyaṃ malatrayarūpasāmagryabhāvānna punaḥ <span class="bold">bhavāṅkuram</span> saṃsāraprarohaṃ vidadhāti kevalaṃ viśvagatanānāpadārthasārthaprādurbhāvavināśavaicitryaṃ
            svātmani parāmṛśanmaheśvara eva bhavati // 57 //</p>
         
         
         <p>evaṃ jñānāgnidagdhakañcukabījasya jñānino na kiñcicchaṅkāsthānaṃ heyopādeyaṃ vetyata
            āha</p>
         
         
         <p class="bold">
            ātmajño na kutaścana bibheti sarvaṃ hi tasya nijarūpam /<br />
            naiva ca śocati yasmātparamārthe nāśitā nāsti // 58 //
            </p>
         
         
         <p>yaḥ <span class="bold">ātmajñaḥ</span> svātmamaheśvarasvātantryavitsaḥ <span class="bold">na kutaścana bibheti</span> na sa kasmādapi rājñaḥ śatroḥ prāṇibhyo vā bhayamādatte / kuta etadityāha <span class="bold">sarvaṃ hi tasya nijarūpam</span> iti yataḥ <span class="bold">tasya</span> svātmamaheśvarādvayavedinaḥ <span class="bold">sarvam</span> padārthajātamidaṃ viśvam <span class="bold">nijasya</span> svātmano mahāprakāśaikavapuṣa eva <span class="bold">rūpam</span> ākāraḥ sarvatra prakāśānugamāditi prakāśa eva svātantryātsvaparātmanā prakāśate 'ta
            eva bhayasthānaṃ loke yatkiñcitpratibhāti tattasya tathaiva svāṅgakalpameva kathaṃ
            bhayajanakaṃ syādyaduta svātmano vyatiriktaḥ padārtho bhayaheturbhavetkaḥ punaḥ sarvataḥ
            paripūrṇasyāvadhibhūto bhinno yamādirasti yasmājjñānyapahastitadehātmamānitvo 'pi
            bibhiyāditi sarvatra nijarūpopalabdheḥ saṃsārasthito 'pyekako vigalitasvaparavibhāgatayā
            niḥśaṅkaṃ vicaratyeva / yathoktaṃ parameṣṭhipādaiḥ</p>
         
         
         <p>
            yo 'vikalpamidamarthamaṇḍalaṃ paśyatīśa nikhilaṃ bhavadvapuḥ /<br />
            svātmamātraparipūrite jagatyasya nityasukhinaḥ kuto bhayam //
            </p>
         
         
         <p>iti / granthakāro 'pi</p>
         
         
         <p>
            ekako 'hamiti saṃsṛtau janastrāsasāhasarasena khidyate /<br />
            ekako 'hamiti ko 'paro 'sti me itthamasmi gatabhīrvyavasthitaḥ //
            </p>
         
         
         <p>iti / anyacca <span class="bold">naiva ca śocati</span> ityādi / nāpyātmajñaḥ <span class="bold">śocati</span> yathā dhanadārādikaṃ mama naṣṭaṃ rikto 'smi vyādhinākrānto 'haṃ mriye vetyādi yato
            vyākhyātena krameṇa <span class="bold">paramārthe</span> tāttvike vastuni caitanyarūpe 'ntarmukhe pramātṛmātre <span class="bold">nāśitā</span> kṣayadharmitvaṃ na vidyate / sarvaṃ hyabhimānasāraṃ kāryatvena pratibhāsamānamidantāvācchinnamutpadyate
            kṣīyate ca na punaḥ saṃvinmayasyātmano 'hantāsārasyākṛtrimasya svatantrasya kāryonmukhaprayatnānupalabdheḥ
            / na caitāvatā svarūpavipralopaḥ syāditi vimṛśato yogino dehasthasyāpi taddhetukaḥ
            śokādyāvirbhāvaḥ svarūpācchādakatvena na bhavediti // 58 //</p>
         
         
         <p>nāpi svātmamaheśvarasvarūpapariśīlanadārḍhyādasya jñāninaścetasyapūrṇatvādidoṣaḥ syāditi
            pratipādayati</p>
         
         
         <p class="bold">
            atigūḍhahṛdayagañjaprarūḍhaparamārtharatnasaṃcayataḥ /<br />
            ahameveti maheśvarabhāve kā durgatiḥ kasya // 59 //
            </p>
         
         
         <p><span class="bold">atigūḍham</span> atiśayena guptam <span class="bold">hṛdayameva gañjam</span> sarvaparamārthasvasvarūpaviśrāntisthānasvabhāvaṃ bhāṇḍāgāraṃ tatra yo 'titīvratamasamāśvāsaprarūḍhaḥ
            <span class="bold">paramārthaḥ</span> sadgurūpadiṣṭaḥ svātmajñānasatattvaḥ sa eva sarvavibhūtihetutvādratnasaṃcaya iva
            <span class="bold">ratnasaṃcayaḥ</span> tena hetunā <span class="bold">ahameveti</span> sarvamidamasmīti ya āvirbhūtaḥ pūrṇaḥ parāhantāviśrāntilakṣaṇaḥ <span class="bold">maheśvarabhāvaḥ</span> śarīriṇo 'pi svātmaprakāśasvātantryaṃ tasminsthite sati <span class="bold">kā</span> nāma varākī <span class="bold">durgatiḥ</span> daridrabhāvastadupalakṣito vā kaścitkṛtrimo vibhūtyādyatiśayaḥ syāt / ābhāsasārā
            hi sarve padārthā yadaivābhāsante tadaiva yoginaḥ svātmakalpāḥ santaḥ kathamutkarṣāpakarṣādau
            pragalbhanta iti na kiñciddaurgatyādikaṃ bhavet / <span class="bold">kasya</span> veti ko vāsyā durgateḥ samāśrayo dehādyātmābhimānino hyasyā durgateḥ samāśrayā bhavantu
            yataste vyatiriktasyaiṣaṇīyasya prāptyeśvarāstadapahārādriktā iti / yaḥ punarakṛtrimāhantāpratyavamarśaparamārtho
            jñānī sarvamasmītyavyatiriktenaiṣaṇīyena maheśvaraḥ sa kathaṃ vyatiriktaprāptyaprāptyabhāvāddaurgatyāderbhājanaṃ
            syādata eva gañjaśabdasya ratnasaṃcayaśabdasyeśvaraśabdasya ca hṛdayaprarūḍhaparamārtho
            mahānityakṛtrimārthavācakāni viśeṣaṇānyupapāditāni // 59 //</p>
         
         
         <p>idānīṃ mokṣasvarūpamāha</p>
         
         
         <p class="bold">
            mokṣasya naiva kiñciddhāmāsti na cāpi gamanamanyatra /<br />
            ajñānagranthibhidā svaśaktyabhivyaktatā mokṣaḥ // 60 //
            </p>
         
         
         <p><span class="bold">mokṣasya</span> parāhantācamatkārasārasya kaivalyasya <span class="bold">dhāma</span> vyatiriktaṃ sthānaṃ na vidyata eva deśakālākārāvacchedābhāvādata eva <span class="bold">na cāpyanyatra</span> kutracidvyatirikte <span class="bold">gamanam</span> layo mokṣo yathā bhedavādināṃ matenotkrāntyā cakrādhārādibhedanādūrdhvaṃ dvādaśānte
            laya eṣaiva muktiriti / yaduktam</p>
         
         
         <p>
            vyāpinyāṃ śivasattāyāmutkrāntyā kiṃ prayojanam /<br />
            avyāpini pare tattve hyutkrāntyā kiṃ prayojanam //
            </p>
         
         
         <p>iti / evaṃvidhāpyanye tīrthāntaraparikalpitā bahavo mokṣabhedāḥ santi te pratanyamānā
            granthagauravabhayamānayantīti neha pratanyanta iti sarvatra dvaitamalasya saṃbhavādamokṣe
            mokṣalipsā mokṣābhāsa eva / kiṃ punarmokṣalakṣaṇamityāha <span class="bold">ajñāna</span> ityādi / <span class="bold">ajñānam</span> akhyātijanita ātmanyanātmābhimānapūrvo 'nātmani dehādāvātmābhimānalakṣaṇo mohaḥ sa
            eva pūrṇasvarūpasaṃkocadāyitvādgranthiriva <span class="bold">granthiḥ</span> svasvātantryalakṣaṇasya nijasya vyāpitvāderdehādyabhimānatayā bandhastasya <span class="bold">bhit</span> bhedanaṃ nijapūrṇasvātmasvātantryapariśīlanadārḍhyāddehādyabhimānalakṣaṇasya granthervidāraṇaṃ
            tena hetunā <span class="bold">svaśaktibhiḥ</span> svātmasvātantryalakṣaṇairdharmaiḥ <span class="bold">abhivyaktatā</span> svātmaśaktivikasvarataiṣa eva niratiśayaḥ <span class="bold">mokṣaḥ</span> iti / ayamāśayo yathā sahajanityavyāpakatvādidharmayuktamākāśamapi ghaṭādibhittibandhasaṃkucitaṃ
            tata eva tadevāvyāpakatvādidharmayuktaṃ ghaṭākāśamityucyata ākāśādbhinnamiva prathate
            punarapi ghaṭādibhittikṛtasaṃkocabhaṅgāttadeva ghaṭādyākāśaṃ tadaiva vyāpakatvādidharmayuktaṃ
            syānna punastasya ghaṭādibhaṅgānnūtanaḥ kaściddharmāvirbhāva āyātīti / tathaiva dehādyabhimānakṛtasaṃkocasaṃkucitaṃ
            caitanyaṃ baddhamivetyucyate tadeva punaḥ svasvarūpajñānābhivyakterdehādipramātṛtābandhasaṃkṣayātsvaśaktivivekavikasvaraṃ
            muktamivetyabhimānamātrasārau parimitapramātrapekṣayā bandhamaukṣau na punaḥ paramārthe
            saṃvittattva evaṃ kiñcitsaṃbhavatīti / tasmānmuktau nūtanaṃ na kiñcitsādhyate nijameva
            svarūpaṃ prathate / etadeva viṣṇudharmeṣvapyuktam</p>
         
         
         <p>
            yathodapānakaraṇātkriyate na jalāmbaram /<br />
            sadeva nīyate vyaktimasataḥ saṃbhavaḥ kutaḥ //
            </p>
         
         
         <p>
            bhinne dṛtau yathā vāyurnaivānyaḥ saha vāyunā /<br />
            kṣīṇapuṇyāghabandhastu tathātmā brahmaṇā saha //
            </p>
         
         
         <p>iti // 60 //</p>
         
         
         <p>evaṃ prakṣīṇājñānabandho jñānī parānugrahārthaṃ śarīramapi dhārayanmukta ityāvedayati</p>
         
         
         <p class="bold">
            bhinnājñānagranthirgatasaṃdehaḥ parākṛtabhrāntiḥ /<br />
            prakṣīṇapuṇyapāpo vigrahayoge 'pyasau muktaḥ // 61 //
            </p>
         
         
         <p>śarīrasaṃbandhe 'pi svātmajñānaviccharīrādyabhimānābhāvājjīvannapi <span class="bold">muktaḥ</span> vikasvaraśaktirbhavet / nanu vigrahayoga eva bandhaḥ kathaṃ tatsaṃbandhe 'pyasau
            muktaḥ syādityāha <span class="bold">bhinna</span> ityādi / bhinno vidārito 'jñānarūpo granthirapūrṇatvakhyātisamuttho dehādyabhimānarūpo
            bandho yena sa evam / tathā <span class="bold">gatasaṃdehaḥ</span> ityata eva naṣṭasaṃśayaḥ / <span class="bold">parākṛtā</span> nyakkṛtā paramādvayajñānalābhāt <span class="bold">bhrāntiḥ</span> dvayarūpo bhramo yena sa tatheti / evaṃ pariśīlanena prakṣīṇāni puṇyāpuṇyāni vigalitasaṃskārāṇi
            dehātmamānitvābhāvāddharmādharmāṇi yasya sa evaṃvidha iti / anena <span class="bold">ajñānameva bandhaḥ</span> iti pratipāditam / tacca vigrahayoge 'pi yasya prakṣīṇaṃ sa tadaiva jīvanneva mukto
            na punaḥ śarīrayogo bandhastadapagamo muktiriti kiṃ tu dehapātātpūrṇo mokṣa iti //
            61 //</p>
         
         
         <p>jīvanmuktasya karmahetau śarīre sthite 'pi śarīrayātrāmātrārthaṃ jñāneddhaṃ kurvāṇasya
            karma na phalāya tasya bhavatītyatropapattimāha</p>
         
         
         <p class="bold">
            agnyabhidagdhaṃ bījaṃ yathā prarohāsamarthatāmeti /<br />
            jñānāgnidagdhamevaṃ karma na janmapradaṃ bhavati // 62 //
            </p>
         
         
         <p>vahninirbhṛṣṭaṃ śālibījaṃ kṣitisalilātapamadhyavartyapi sāmagrīvaikalyādyathāṅkurādijanane
            'śaktatāṃ yāti tathaiva <span class="bold">jñānāgninā dagdham</span> paramādvayabodhadīptyā pluṣṭam <span class="bold">karma</span> yathāhamevetthaṃ viśvātmanā sphurāmītyevaṃrūpeṇa dehādyātmamānitvahānerheyopādeyabuddhiparityāgena
            yatkiñcicchubhāśubhaṃ karma kriyamāṇaṃ taddagdhavīryaṃ na punarjñāninaḥ piṇḍapātādanantaraṃ
            janmaphalapradam <span class="bold">bhavati</span> dehanirmāṇahetuḥ saṃpadyate dagdhaṃ bījamivāṅkure / tasmānna sarvāhaṃbhāvarūpāyāścitiśakteraphalābhisaṃdhānatayā
            kṛtaṃ karma bhūyo janma dātuṃ prabhavatīti // 62 //</p>
         
         
         <p>evaṃ punarvikasvarāpi citiśaktiḥ kathaṅkāraṃ dehavatī syādityāha</p>
         
         
         <p class="bold">
            parimitabuddhitvena hi karmocitabhāvidehabhāvanayā /<br />
            saṅkucitā citiretaddehadhvaṃse tathā bhāti // 63 //
            </p>
         
         
         <p>yasmāt <span class="bold">parimitabuddhitvena</span> akhyātijanitena dehādyabhimānavāsanāpūrvakakāmanākāluṣyaniścayena yatkṛtam <span class="bold">karma</span> yathāhamaśvamedhena yakṣya ihāmutra ca sukhī bhūyāsaṃ mā kadācana duḥkhyahaṃ bhūyāsamamunā
            karmaṇā vaindraṃ padaṃ prāpnuyāmityevaṃ vāsanāviśiṣṭasya karturevamanuguṇaṃ karma
            tasya manovāsanālabdhaprarūḍheḥ karmaṇaḥ <span class="bold">ucitaḥ</span> tadanuguṇaphalabhoktṛtāyogyo 'sau <span class="bold">bhāvī dehaḥ</span> prārabdhakarmaphalabhoktṛśarīrādhikāraparikṣayādyaduttaratra bhaviṣyaccharīraṃ tasya
            yā <span class="bold">bhāvanā</span> amunāśvamedhādikarmaṇā sāmrājyādyāpnuyāmityabhimatakarmaphalavāsanādhirūḍhistayā
            karmocitabhāvidehabhāvanayeyaṃ sarvataḥ pūrṇāpi citiśaktirāṇavamāyīyamalamūlena kārmamalenāghrātā
            <span class="bold">saṃkucitā</span> vyāpinyapi ghaṭākāśavatkarmānuguṇaphalabhoktṛśarīravāsanāvacchedavatī saṃpannā satī
            <span class="bold">etaddehadhvaṃse tathā bhavati</span> iti / <span class="bold">etasya</span> prārabdhasya karmaphalasya yo bhoktā <span class="bold">dehaḥ</span> tasya bhogaparikṣayādyaḥ <span class="bold">dhvaṃsaḥ</span> mṛtistasmindehadhvaṃse sati sā <span class="bold">citiḥ</span> udbhūtakarmavāsanā <span class="bold">tathā bhavati</span> yenāśayena pūrvakarmaphalamupārjitaṃ tatkarmaphalabhoktā yo dehastadvatī saṃpadyate
            yadvaśāccitirapi svarganarakādibhogabhājanaṃ syāt / tasmāccharīrībhūtvā parimitaphalalaulyādyatkṛtaṃ
            karma tatphalabhoktṛ janma dātumavaśyaṃ prabhavati / yatpunaraśarīrībhūtvā sarvaṃ
            brahmāsmīti saṃvidrūpatayā kṛtaṃ tadvāsanāprarohānāsādanātkathaṃ vyāpinyāścitiśakterjanmane
            syāditi tātparyārthaḥ // 63 //</p>
         
         
         <p>evamanātmatayā samucitaṃ karma saṃsaraṇāya pramāturbhavatīti cettarhyātmasvarūpaṃ
            vaktavyaṃ yena saṃsārī na syāditi pratipāditamapi śiṣyajanahṛdayaṅgamīkartuṃ punaḥ
            kathayati</p>
         
         
         <p class="bold">
            yadi punaramalaṃ bodhaṃ sarvasamuttīrṇaboddhṛkartṛmayam /<br />
            vitatamanastamitoditabhārūpaṃ satyasaṃkalpam // 64 //
            </p>
         
         
         <p class="bold">
            dikkālakalanavikalaṃ dhruvamavyayamīśvaraṃ suparipūrṇam /<br />
            bahutaraśaktivrātapralayodayaviracanaikakartāram // 65 //
            </p>
         
         
         <p class="bold">
            sṛṣṭyādividhisuvedhasamātmānaṃ śivamayaṃ vibudhyeta /<br />
            kathamiva saṃsārī syādvitatasya kutaḥ kva vā saraṇam // 66 //
            </p>
         
         
         <p><span class="bold">yadi punaḥ</span> paraśaktipātaviddhahṛdayaḥ pramātā dehādipramātṛtābhimānamadhaspadīkṛtya <span class="bold">svātmānaṃ śivamayaṃ vibudhyeta</span> cidānandaikaghanaṃ vijānīyātsa parijñātasvātmamaheśvarabhāvaḥ <span class="bold">kathamiva</span> kena prakāreṇa <span class="bold">saṃsārī</span> saṃsaraṇaśīlo bhavenna syāditi yāvadyataścidacidrūpapuryaṣṭakātmā kārmamalasaṃbandhena
            saṃsarati yaḥ punaścidekamūrtiḥ śivamayaḥ prakṣīṇāṇavādimalakañcukaḥ sa kathaṃ saṃsārīti
            tātparyam / nanu cidekamūrtiḥ syātsaṃsārī ca bhavediti kiṃ duṣyedityevamāśaṅkyāha
            <span class="bold">vitata</span> ityādi / <span class="bold">vitatasya</span> anavacchinnadeśakālākārasya pramāturdehādyabhimānapūrvasvakṛtavāsanāparikṣayātpūrṇasya
            tasya <span class="bold">kutaḥ saraṇam</span> sarvavyāpitvāttadatiriktaṃ kimasti yadvastvapekṣya tato viśliṣṭo 'nyatra bhinne saṃsaraṇaṃ
            gamanaṃ kuryādyato dehādipramātṛtābhimānāvacchinnasya kilāpādānādhikaraṇādikārakasaṃbhavo
            yaḥ punaścidekaghano brahmabhūto 'navacchinnadeśakālaḥ pramātā tasya saṃsaraṇe vācoyuktirapi
            na bhavediti / kīdṛśaṃ śivarūpamātmānaṃ vibudhyetetyāha <span class="bold">amalaṃ bodham</span> ityādi / apagata āṇavādimalapracayo yasya tamata eva vaimalyāt <span class="bold">bodham</span> śuddhacaitanyam / tathā <span class="bold">sarvasamuttīrṇam</span> niratiśayaṃ jñānakriyāsvātantryaṃ prakṛtaṃ yasyeti tam <span class="bold">vitatam</span> deśādikṛtavicchedābhāvādvyāpinam / tathāvidyamāne 'stodite pralayodayau yasyāḥ <span class="bold">bhāsaḥ</span> bodhadīpteḥ saiva <span class="bold">rūpam</span> deho yasya tam / anyacca <span class="bold">satyāḥ</span> paramārthāḥ <span class="bold">saṃkalpāḥ</span> svecchāvihārā yasya yadyadicchati tattathaiva bhavatīti tamevaṃvidham / tathā dikkālākārakalanābhiścarcābhirvirahitaṃ
            vyāpitvanityatvadharmayogādata eva <span class="bold">dhruvam</span> kūṭastham <span class="bold">avyayam</span> avināśinam / tathā <span class="bold">īśvaram</span> svatantram / anyacca tathā <span class="bold">suparipūrṇam</span> suṣṭhu nirākāṅkṣam / tadanu <span class="bold">bahutarāṇi</span> prabhūtāni śabdarāśisamutthāni brāhmyādiśaktyadhiṣṭhitāni ghaṭapaṭādiśaktivrātāni
            teṣāṃ layotpattividhau svatantram / anyacca <span class="bold">sṛṣṭyādividhisuvedhasam</span> supravīṇam <span class="bold">vedhasam</span> vidhātāramityevamādiviśeṣaṇaiḥ
            sarvataḥ paripūrṇaṃ svātmamaheśvaraṃ jānāno yatkiñcidapi kurvāṇo dagdhakarmabījo na
            punaḥ saṃsārabhāgjīvanneva vimukto bhavediti yāvat // 64 // 65 // 66 //</p>
         
         
         <p>evaṃ svātmapratyavamarśopapattyā jñāninā vigalitakarmaphalābhilāṣeṇa kṛtamapi karma
            na phalāyetyāvedayansvānubhavasiddhaṃ lokadṛṣṭāntamāha</p>
         
         
         <p class="bold">
            iti yuktibhirapi siddhaṃ yatkarma jñānino na saphalaṃ tat /<br />
            na mamedamapi tu tasyeti dārḍhyato nahi phalaṃ loke // 67 //
            </p>
         
         
         <p>ahameva cidghanaḥ svatantraḥ sarvapramātrantaratamatvena sarvakarmakārī nāhaṃ vā kartā
            pārameśvarī svātantryaśaktiritthaṃ karotīti mama śuddhacaitanyarūpasyaitāvatā kimāyātam
            <span class="bold">iti yuktibhiḥ</span> prākpratipāditasvarūpābhirupapattibhirvyākhyātasvātmasvarūpavidaḥ pramāturubhayathā
            dehādyahaṃbhāvābhāvāddheyopādeyaśūnyatvena <span class="bold">yatsiddhaṃ karma</span> niṣpannamapi kṛtam <span class="bold">na saphalam</span> na tatphalena yujyate tasyātmajñāninaḥ pratipāditavadubhayathā kṛtrimatvābhāvātkṛtamapi
            karma kutra phalena yogaṃ kuryāddehādipramātṛtābhimānasvabhāvāśrayābhāvānna kutraciditi
            yāvat / kṛtasya karmaṇo yā pramātuḥ phalābhimānarūḍhireṣa evāśrayo jñāninastvabhimānābhāvātsvasminrūpa
            eva prakṣīṇaṃ karma na phalena saṃbadhyata iti / nanvabhimānādeva karma phalena yujyata
            iti kutra yathetyāha <span class="bold">na mamedamapi</span> ityādi / dṛṣṭaṃ caitannāpūrvaṃ yathā <span class="bold">na mamedam</span> yajñādikaṃ karma <span class="bold">api tu tasya</span> kasyāpyarthavato yajamānasya <span class="bold">iti</span> anayā buddhyā kṛtamapi yajñādikaṃ karma <span class="bold">loke</span> mūlyārthitayā phalābhimānābhāvānna yatastatkarma pāralaukikena phalena yuktaṃ kalpate
            / tathā hi yajanti yājakā yajate yajamāna iti nyāyena yajatāmṛtvijāṃ yajñakarma svayaṃ
            kṛtavatāmapīdamaśvamedhādikaṃ yajñakarma nāsmākaṃ kiñcidapi tu dīkṣitasya puṇyavato
            vayaṃ kileha yajñakarmāṇi niyamitamūlyamātrārthino 'tra na kecanaiva yajamānaḥ punaramunā
            karmaṇā svargādiphalabhāgapīti teṣāṃ karmaphalābhimānābhāvānna svayaṃ kṛtamapi karma
            tadīyena svargādinā phalena yujyate yajamānastu tatra yajñakarma svayamakurvāṇa ṛtviṅnirvartyakarmamukhaprekṣyapi
            mamedamaśvamedhādikaṃ yajñakarma madīyena dhanenāmyṛtvijaḥ karmaṇi pravṛttā iti mamaiva
            svargādiphalaṃ dehapātādavaśyaṃbhāvītyakurvāṇasyāpi yathā samīhitakarmaphalābhimānadārḍhyāttattasya
            karma phalena yujyate / ata eva kartrabhiprāye kriyāphala iti dīkṣitātkarturyajate
            yajamāna ityātmanepadaṃ kartranabhiprāye tu parasmaipadaṃ yajanti yājakā iti / iyānmahimā
            durlaṅghyo vikalpasvātantryasya yatsvayaṃ kṛtamapi karma phalābhimānābhāvāttatphalena
            na yujyate 'nyaiḥ kṛtamapi karma <span class="bold">mamedam</span> ityabhimānadārḍhyātphalayuktaṃ syāttasmādṛtvigvyāpāravatkriyamāṇaṃ yoginā karma phalābhimānābhāvānna
            tatsaphalaṃ bhavediti // 67 //</p>
         
         
         <p>evaṃ sarvakarmasu heyopādeyakalpanākalaṅkaparityaktabuddhirjñānī dīptaḥ syādityāha</p>
         
         
         <p class="bold">
            itthaṃ sakalavikalpānpratibuddho bhāvanāsamīraṇataḥ /<br />
            ātmajyotiṣi dīpte juhvajjyotirmayo bhavati // 68 //
            </p>
         
         
         <p><span class="bold">ittham</span> vyākhyātena prakāreṇa yā <span class="bold">bhāvanā</span> ahameva caitanyamaheśvaraḥ sarvātmanā sarvadaivaṃ sphurāmīti yātmani vimarśarūḍhiḥ
            saiva śanaiḥ prasarantī <span class="bold">samīraṇaḥ</span> vāyuriva tena jñānī <span class="bold">pratibuddhaḥ</span> bhasmacchanno vāyunā pratibodhito vahniryathā <span class="bold">sakalavikalpān</span> paśurasmi karmabandhabaddho deharūpī mamedaṃ putradārādyamunā karmaṇā svargo nirayo
            vā bhaviṣyatītyādisarvāḥ kalpanā ahamevedaṃ sarvamiti parāmarśaśeṣībhūtāḥ <span class="bold">ātmajyotiṣi</span> caitanyakṛśānau <span class="bold">dīpte</span> parāhantācamatkārasāre <span class="bold">juhvat</span> avikalpakasaṃvidrūpānupraveśena samarpayansa <span class="bold">jyotirmayo bhavati</span> dāhyavikalpendhanaparikṣayāddāhakākāraścidagnireva saṃpadyate parapramātrekavapurasāvavaśiṣyata
            iti yāvat // 68 //</p>
         
         
         <p>evaṃ vyākhyātena prakāreṇa yaḥ prakṛṣṭajñānayogābhyāsarataḥ sa śeṣavartanayā kathaṃ
            kālamativāhayatītyāha</p>
         
         
         <p class="bold">
            aśnanyadvā tadvā saṃvīto yena kenacicchāntaḥ /<br />
            yatra kvacana nivāsī vimucyate sarvabhūtātmā // 69 //
            </p>
         
         
         <p>yatkiñcitpuraḥ patitamadanayogyaṃ padārtham <span class="bold">aśnan</span> camatkurvanna punarniyamenedaṃ pavitramidamapavitramidaṃ kadannamidaṃ miṣṭānnamiti
            heyopādeyakalpanāvirahādayatnenāpatitaṃ yadapi tadapi samāharan / tathā <span class="bold">saṃvito yena</span> ityādi / kanthayā carmaṇā valkalena vā tūlapaṭādinā divyātmavastrairvā samācchādita
            ityubhayathotkarṣāpakarṣābhāvāccharīrācchādanārthakriyārthī bhūtvā nāpi kiñciddveṣṭi
            nāpi stautīti / kathametadyataḥ saḥ <span class="bold">śāntaḥ</span> sukhaduḥkhādivikalpanātikrānta iti / tathā <span class="bold">yatra kvacana nivāsī</span> iti / <span class="bold">yatra kvacana</span> yādṛśe tādṛśe sthāne svapariśrayamātrārthī na punastasya kṣetrāyatanatīrthādi pavitratvātsvīkāryaṃ
            bhavati nāpi śmaśānaśvapacasadanādyapavitratvātparihāryaṃ syādayatnena yadyatsthānamāpatitaṃ
            tattadadhivasati pavitrāpavitrakalpanākalaṅkavirahāt / <span class="bold">vimucyate</span> ityevamapi śeṣavartanayā parānugrahārthapravṛttaḥ kālamativāhayan <span class="bold">vimucyate</span> paramaśivībhavati / uktaṃ ca yena kenacidācchanno yena kenacidāśitaḥ / yatra kvacana
            śāyī yastaṃ devā brāhmaṇaṃ viduḥ //</p>
         
         
         <p>iti / mokṣadharmeṣvapi</p>
         
         
         <p>
            aniyataphalabhakṣyabhojyapeyaṃ vidhipariṇāmavibhaktadeśakālam /<br />
            hṛdayasukhamasevitaṃ kadaryairvratamidamājagaraṃ śuciścarāmi //
            </p>
         
         
         <p>iti / kathamevamapi kurvañjñānī svayaṃ mucyetetyāha <span class="bold">sarvabhūtātmā</span> iti / yataḥ sa jñānī sarvabhūtātmā sarveṣāṃ bhūtānāmātmā sarvāṇi ca bhūtāni tasyātmeti
            kṛtvā na kiñcidbandhakatayā bhavati sarvaṃ vimuktaye 'sya saṃpadyata iti // 69 //</p>
         
         
         <p>nāpyevaṃrūpasya nirabhimānasya yatkiñcitkurvato 'pi puṇyapāpasaṃbhava ityāha</p>
         
         
         <p class="bold">
            hayamedhaśatasahasrāṇyapi kurute brahmaghātalakṣāṇi /<br />
            paramārthavinna puṇyairna ca pāpaiḥ spṛśyate vimalaḥ // 70 //
            </p>
         
         
         <p>ya evam <span class="bold">paramārthavit</span> svātmamaheśvarasvabhāvasatattvajñaḥ so 'śvamedharājasūyāptoryāmādiyajñānniḥsaṃkhyānphalakāmanābhimānavirahātkartavyatāmātramidamityevaṃ
            kṛtvā krīḍārthaṃ yadi kadācidvihitāni karmāṇi vidadhātyathavā brahmahananasurāpānastainyādīni
            pramādopanatāni mahāpātakānyavihitānyapyaśarīratayā cetyubhayathāhaṃ mametyabhimānābhāvātparameśvarecchaivetthaṃ
            vijṛmbhate mama kimāyātamiti buddhyā na <span class="bold">puṇyaiḥ</span> śubhaphalairnāpi <span class="bold">pāpaiḥ</span> aśubhaiḥ sa jñānī <span class="bold">spṛśyate</span> malinīkriyata iti / kathametadityāha <span class="bold">vimalaḥ</span> iti / yatastasya vigatāḥ prakṣīṇā āṇavamāyīyakārmamalāḥ saṃsaraṇahetava iti / evaṃ
            malinasya hi pramāturvicchinnadehādipramātṛtayātmātmīyābhimānabhāvo yena mamedaṃ karma
            śubhamidamaśubhamityabhimānadaurātmyātpuṇyapāpasaṃcayayogaḥ syādyasya karmaphalasaṃcayo
            mamatvaheturmalapracayo vigataḥ syāttasyābhimānābhāvātkathaṃ puṇyapāpasparśaḥ / yathā
            śrībhagavadgītāsu</p>
         
         
         <p>
            yasya nāhaṅkṛto bhāvo buddhiryasya na lipyate /<br />
            hatvāpi sa imāṃllokānna hanti na nibadhyate //
            </p>
         
         
         <p>iti // 70 //</p>
         
         
         <p>evaṃvidhasya jñānino niyatacaryāṃ parāmṛśannāha</p>
         
         
         <p class="bold">
            madaharṣakopamanmathaviṣādabhayalobhamohaparivarjī /<br />
            niḥstotravaṣaṭkāro jaḍa iva vicaredavādamatiḥ // 71 //
            </p>
         
         
         <p><span class="bold">madaḥ</span> dehapramātṛtābhimānaḥ <span class="bold">harṣaḥ</span> alabdhasya lābhātpramodaḥ <span class="bold">kopaḥ</span> krodhaḥ <span class="bold">manmathaḥ</span> saṃbhogābhilāṣaḥ <span class="bold">viṣādaḥ</span> iṣṭaviyogānmūḍhatvam <span class="bold">bhayam</span> śatroḥ siṃhavyāghrādervā daraḥ <span class="bold">lobhaḥ</span> kārpaṇyam <span class="bold">mohaḥ</span> bhūteṣvātmātmīyabhāva ityetāndehasaṃskārapratyavamarśānmadhye madhye samāyātānapi
            sarvaṃ brahmāsmīti parivarjayatyavikalpakasaṃvidrūpānupraveśena svātmapratyavamarśaśeṣībhūtānsaṃpādayati
            / tathā nirgataḥ stotravaṣaṭkārebhyo yaḥ sa evaṃ stutyasya vyatiriktasyābhāvānna tasya
            stotrādyupayogo nāpi vaṣaḍādimantrasaṃśrayo bhinnasya devatāviśeṣasya virahātkevalaṃ
            saḥ <span class="bold">jaḍa iva vicaredavādamatiḥ</span> iti / pūrṇatvādākāṅkṣāvirahācconmatta ivetikartavyatārūpe śāstrīye karmaṇi pramāṇopapanne
            vā prameyasatattve pramātṛbhiḥ sahedamupapannamidaṃ neti vicārabahiṣkṛtabuddhirnāpi
            svātmanyupadeśamapekṣate parānupadeṣṭuṃ vā prameyamupanyasyatīti dāntaprāyo bhūtvā
            sarvaṃ brahmāvalokayankrīḍārthaṃ viharedeveti jaḍatvena nirūpitaḥ // 71 //</p>
         
         
         <p>evamapi parivarjyamānenāpi madādivargeṇa vayamiva jñānī sati śarīre kimiva na spṛśyata
            ityatra kāraṇamāha</p>
         
         
         <p class="bold">
            madaharṣaprabhṛtirayaṃ vargaḥ prabhavati vibhedasaṃmohāt /<br />
            advaitātmavibodhastena kathaṃ spṛśyatāṃ nāma // 72 //
            </p>
         
         <p>samanantarakārikāvyākhyātaḥ <span class="bold">madādivargo 'yaṃ vibhedasaṃmohāt</span> ityātmātmīyarūpo yaḥ <span class="bold">vibhedasaṃmohaḥ</span> apūrṇatvakhyātistataḥ <span class="bold">prabhavati</span> paśupramātṛbhyo dvaitabhrāntyā heyopādeyatayā samutpadyate / yaḥ punaḥ sarvaṃ brahmāsmīti
            paramādvayātmabodhaḥ prakṛṣṭajñānyākāśakalpaḥ saḥ <span class="bold">tena</span> madādivargeṇa <span class="bold">kathaṃ nāma spṛśyatām</span> kena prakāreṇābilīkriyatāṃ bhinnaṃ vastu bhinnasya hi kadācitsvarūpamarpayatāṃ brahmabhūtatvena
            gṛhīto madādivargo brahmabhūtasya jñāninaḥ samānajāteḥ kathaṃ virodhāya syāditi //
            72 //</p>
         
         
         <p>bāhyastavanahavanavargo 'pi dvaitasamāśraya eva na tasya paritoṣāyālamityāha</p>
         
         
         <p class="bold">
            stutyaṃ vā hotavyaṃ nāsti vyatiriktamasya kiñcana ca /<br />
            stotrādinā sa tuṣyenmuktastannirnamaskṛtivaṣaṭkaḥ // 73 //
            </p>
         
         
         <p><span class="bold">stutyam</span> kiñciddevatārūpam <span class="bold">hotavyaṃ vā</span> kiñcijjñānino 'dvayabodharūpasya <span class="bold">na vyatiriktam</span> bhinnarūpaṃ vidyate yatstūyate hūyate veti / nāpi <span class="bold">kartavyam</span> ityevaṃrūpatayā ca <span class="bold">stotrādinā saḥ</span> ātmajñaḥ paritoṣaṃ yātyabhedabodhasaṃbhogena hi nityānandamayatvātkṛtrimamānandaṃ
            nādriyate tasmānnirgato namaskṛtivaṣaṭkebhyo yaḥ sa eva <span class="bold">muktaḥ</span> vedānteṣu evaṃstuta iti // 73 //</p>
         
         
         <p>na ca tasya bhinnena devagṛheṇopayogaḥ svaśarīramevātmadevatādhiṣṭhānaṃ saṃvidāśrayo
            vā nānyaḥ kaściditi no bhinnaṃ devagṛhamasyetyāha</p>
         
         
         <p class="bold">
            ṣaṭtriṃśattattvabhṛtaṃ vigraharacanāgavākṣaparipūrṇam /<br />
            nijamanyadatha śarīraṃ ghaṭādi vā tasya devagṛham // 74 //
            </p>
         
         
         <p><span class="bold">tasya</span> jñānino nijaḥ parakīyo vā deha eva devatāveśma svātmadevatāyā bhogyādhāratvāt / bāhyastu
            mervādiprāsādastadā devagṛhībhavati yadā guruṇā śarīravyāptyā ṣaṭtriṃśattattvakalanarūpayā
            parikalpitaḥ syāttadgato bāhyo 'pi devaḥ svātmavyāptyā cidghanatvena parigṛhītaścettadā
            so 'pi tatra devo bhavedanyathobhayametajjaḍaṃ śilāśakalakalpameva kathaṃ bhaktānuddharenmṛtānsāmīpyādi
            vā nayedityevaṃ mukhyayā vṛttyā <span class="bold">śarīram</span> saṃvidāśrayatvāddevagṛhaṃ tadgataḥ sarveṣāmapi svātmā deva iti deha eva saṃprabuddhasya
            devagṛham / kīdṛśaṃ tadityāha <span class="bold">ṣaṭtriṃśattattva</span> iti / bāhyaṃ ṣaṭtriṃśattattvavyāptyā parikalpyate paraṃ dehadevagṛhaṃ punaḥ sākṣātṣaṭtriṃśatā
            tattvaiḥ <span class="bold">bhṛtam</span> poṣitam / bāhyadevagṛhe gavākṣaracanā bhavatīdaṃ tu <span class="bold">vigraharacanāgavākṣaparipūrṇam</span> iti <span class="bold">vigrahe</span> śarīre <span class="bold">racanā</span> indriyadvāraparipāṭiḥ saiva tamorikalpanā tayā <span class="bold">paripūrṇam</span> akṣuṇṇamiti bāhyadevagṛhasadṛśam / na kevalaṃ sarīraṃ saṃvida āśraya iti kṛtvā devagṛhaṃ
            yāvadyatkiñcidvā saṃvidadhiṣṭhitaṃ tatsarvaṃ tasya devagṛhamityāha <span class="bold">ghaṭādi vā</span> iti / ghaṭādyupalakṣitaṃ viṣayapañcakamidaṃ bhogyarūpaṃ cakṣurādidvāreṇa saṃvidādhiṣṭhitam</p>
         
         
         <p>bhoktaiva bhogyabhāvena sadā sarvatra saṃsthitaḥ /</p>
         
         
         <p>iti spandaśāstropadeśadṛśā saṃvinmayameva jñānino bhūtaśarīravadghaṭādi viśvaṃ bhāvaśarīramiti
            kṛtvā tadapyabhinnaṃ svaśarīravat <span class="bold">devagṛham</span> devasya krīḍāvataḥ svatantrasya svātmamaheśvarasya <span class="bold">gṛham</span> bhogyādhiṣṭhānamiti // 74 //</p>
         
         
         <p>bāhyadevagṛhe kila bhaktaḥ puṣpādyāharaṇapūrvaṃ devapūjāparo dṛṣṭo dehadevagṛhe punarjñānī
            kiṃ kurvannadhitiṣṭhatītyāha</p>
         
         
         <p class="bold">
            tatra ca paramātmamahābhairavaśivadevatāṃ svaśaktiyutām /<br />
            ātmāmarśanavimaladravyaiḥ paripūjayannāste // 75 //
            </p>
         
         
         <p>tasminsvadehadevagṛhe prakṛṣṭayogī <span class="bold">paramaḥ</span> sarvātiśāyī yaścaitanyalakṣaṇaḥ <span class="bold">ātmā</span> sa eva niḥśeṣaśabdādiviṣayopabhogavilāyanapragalbhatvāt <span class="bold">bhairavaḥ</span> bharaṇaravaṇavamanasvabhāvaḥ sa eva <span class="bold">śivadevatā</span> prakṛṣṭaśreyorūpo devastām <span class="bold">paripūjayannāste</span> anavarataṃ vakṣyamāṇena krameṇa tāṃ tarpayanparisphuret / nanu bāhyadevatā parivārayutā
            bhavatyetāṃ kiṃparivārayutāṃ samarcayedityāha <span class="bold">svaśaktiyutām</span> iti / <span class="bold">svāḥ</span> caitanyaraśmirūpāścinnirvṛtīcchājñānakriyāśaktīnāṃ vibhavātmikāścakṣurādikaraṇaśaktayastābhiḥ
            <span class="bold">yutām</span> samantādāvṛtām / kaiḥ paripūjayannāsta ityāha <span class="bold">ātmāmarśana</span> ityādi / svātmaivedaṃ sarvamiti yat <span class="bold">āmarśanam</span> sarvapadārthānāṃ saṃvidrūpatayā pūrṇāhantāviśrāntilakṣaṇo yaḥ parāmarśastena dvaitakāluṣyakalaṅkaparikṣayāt
            <span class="bold">vimalāni</span> yāni śabdādiviṣayapañcakarūpāṇi pūjārtham <span class="bold">dravyāṇi</span> jāḍyāpagamena viśuddhāni tairātmāmarśanavimaladravyairiti / ayamāśayo jñānī heyopādeyabhedakalaṅkaparityāgenāyatnopanataṃ
            śabdādiviṣayapañcakaṃ śrotrādikaraṇadevībhiḥ samāhṛtyāntaścamatkurvansvātmanābhedamāpādayatītyevamanavarataṃ
            prativiṣayasvīkārakāle yo 'ntarabhedena camatkāraḥ pūrṇāhantāsphuraṇametadeva svātmadevatāpūjanamata
            eva śabdādayo viṣayāḥ pūjopakaraṇamityavadhānavatā viṣayagrahaṇakāle pratikṣaṇaṃ svātmadevatāpūjakena
            bhāvyamiti rahasyavidaḥ / etadeva stutidvāreṇa rājānakarāmo dṛbdhavānyathā</p>
         
         
         <p>
            nityoddāmasamudyamāhṛtajagadbhāvopahārārpaṇa-<br />
              vyagrābhistava taijasīprabhṛtibhiryacchaktibhistarpyate /<br />
            tanmāṃsāsravasāsthikūṭakalile kāye śmaśānālaye<br />
              rūpaṃ darśaya bhairavaṃ bhavaniśāsaṃcāravīrasya me //
            </p>
         
         
         <p>iti // 75 //</p>
         
         
         <p>pūjānte tāvadagnihavanena bhāvyamiti jñāninaḥ kathaṃ tadityāha</p>
         
         
         <p class="bold">
            bahirantaraparikalpanabhedamahābījanicayamarpayataḥ /<br />
            tasyātidīptasaṃvijjvalane yatnādvinā bhavati homaḥ // 76 //
            </p>
         
         
         <p><span class="bold">tasya</span> evaṃvidhasya svātmadevatāpūjakasya <span class="bold">atidīpte</span> parāhantācamatkārabhāsvare caitanyāgnau <span class="bold">yatnādvinā</span> tilājyendhanādisvīkārakadarthanāyā ṛte <span class="bold">homaḥ</span> vahnitarpaṇaṃ saṃpadyate / kiṃ kurvata ityāha <span class="bold">bahirantara</span> ityādi / <span class="bold">bahiḥ</span> nīlādau prameye yatsvaparapramātṛkalpanamantargrāhye sukhādau ca yatsaṃkalpanamityevaṃrūpo
            yaḥ <span class="bold">bhedaḥ</span> bāhyābāhyayoḥ pramātṛprameyayorniścayasaṃkalpanābhimānavṛttisvabhāvaṃ nānātvametadeva
            <span class="bold">mahābījam</span> pramātṛprameyayostataḥ samutpattestasya kalpanārūpasya bhedabījabhūtasya <span class="bold">nicayaḥ</span> bhedasyānantyādrāśistam <span class="bold">arpayataḥ</span> paramādvayadṛṣṭyāvikalpakasaṃvidrūpānupraveśena svātmavahnau juhvata iti / ayamāśayaḥ
            parabrahmātmakasya yogino dehādipramātṛtābhimānābhāvādyaḥ svarasasiddhaḥ svaparapramātṛprameyakalanaparikṣayaḥ
            sa evākṛtrimo homaḥ / yathāha bhaṭṭaśrīvīravāmanaḥ</p>
         
         
         <p>
            yatrendhanaṃ dvaitavanaṃ mṛtyureva mahāpaśuḥ /<br />
            alaukikena yajñena tena nityaṃ yajāmahe //
            </p>
         
         
         <p>iti // 76 //</p>
         
         
         <p>evaṃrūpasya yājakasya dhyānamāha</p>
         
         
         <p class="bold">
            dhyānamanastamitaṃ punareṣa hi bhagavānvicitrarūpāṇi /<br />
            sṛjati tadeva dhyānaṃ saṃkalpālikhitasatyarūpatvam // 77 //
            </p>
         
         
         <p>niyatākāracintitasyākārasyānyatra manovṛttergamanātkṣayo 'stīdam <span class="bold">punaranastamitaṃ dhyānam</span> yasmāt <span class="bold">eṣa bhagavān</span> apyanantaḥ svātmarūpo maheśvaraḥ kriyāśaktisvabhāvavikalpasvātantryeṇa yāni <span class="bold">vicitrāṇi rūpāṇi sṛjati</span> anavarataṃ nānāpadārthānvikalparūpānākārānbuddhidarpaṇe samullikhati <span class="bold">tadeva</span> astodayavarjitametasya <span class="bold">dhyānam</span> cintanaṃ nāto 'nyatkiñcit / itaratra tu devatāviśeṣe nānāvaktrāṅgaparikalpanayā naiyatyaṃ
            syāt / sarvo manovyāpāraḥ parāśaktisphārapallavabhūta iti jānānasyānavacchinnamidaṃ
            sarvaṃ parameśvarībhūtam / tathā <span class="bold">saṃkalpena</span> manasā <span class="bold">ālikhitam</span> saṃvidbhittau citrīkṛtam <span class="bold">satyarūpatvam</span> paramārthatā yasya dhyānasya tat / evaṃ yataḥ sarvamidaṃ prakāśamānaṃ vikalpollikhitaṃ
            manovyāpārarūpamapi prakāśānatiriktaṃ satyaṃ sarvatra saṃvidanugamāditi / taduktaṃ
            śrīmatsvacchandaśāstre</p>
         
         
         <p>
            yatra yatra mano yāti tatra tatraiva dhārayet /<br />
            calitvā kutra gantāsi sarvaṃ śivamayaṃ yataḥ //
            </p>
         
         
         <p>iti / tathā śaivopaniṣadi</p>
         
         
         <p>
            yatra yatra mano yāti bāhye vābhyantare priye /<br />
            tatra tatra śivāvasthā vyāpakatvātkva yāsyati //
            </p>
         
         
         <p>iti / tasmātsvarasoditametadyogino dhyānamiti // 77 //</p>
         
         
         <p>japaścāsya kīdṛśaḥ syādityāha</p>
         
         
         <p class="bold">
            bhuvanāvalīṃ samastāṃ tattvakramakalpanāmathākṣagaṇam /<br />
            antarbodhe parivartayati ca yatso 'sya japa uditaḥ // 78 //
            </p>
         
         
         <p>vakṣyamāṇena krameṇa yo viśvasya pratikṣaṇamabhedena parāhantāpratyavamarśaḥ <span class="bold">saḥ</span> ayam <span class="bold">asya japa uditaḥ</span> akṛtrimatvena kathitaḥ / ko 'sāvityāha <span class="bold">bhuvanāvalīṃ samastām</span> ṣaṭtriṃśattattvasamūhāntarvartinīṃ caturviṃśatyuttaraśatadvayasaṃkhyātāṃ prākārapaṅktiṃ
            niḥśeṣāṃ tathā <span class="bold">tattvakramakalpanām</span> iti <span class="bold">tattvakramasya</span> ātmavidyāśivākhyasya <span class="bold">parikalpanām</span> paricchedam <span class="bold">athākṣagaṇam</span> ityantarbahiṣkaraṇarūpamindriyasamūhaṃ ceti <span class="bold">antarbodhe</span> madhyamaprāṇaśaktyakṣasūtrabhūtāyāṃ svasaṃvittau nādabindupravāhakrameṇa <span class="bold">yatparivartayati</span> araghaṭṭaghaṭīyantravatpratiprāṇavikṣepasṛṣṭisthitisaṃhārakrameṇa sarvametatsvasaṃvittau
            paribhramayati pratikṣaṇaṃ nādātmanā parāmṛśatīti yāvat / sa eva pūrṇāhantāviśrāntilakṣaṇo
            'kṛtrimo 'sya japaḥ / ayamāśayo japaḥ kila vācyarūpāyā devatāyā vācakasya mantrasyoccāraḥ
            sa cākṣamālayā prāṇaśaktivyāptikayākṣaparivartanakrameṇa saṃkhyeyaḥ / paramādvayayoginastu
            svā prāṇaśaktistantubhūtā madhyamaprāṇe pravāhakrameṇa nadantī svarasoditā sarvākṣakroḍīkāreṇa
            sahajaivākṣamālocyate yataḥ sarvamidaṃ vācyaṃ ṣaṭtriṃśattattvātmakaṃ viśvaṃ prāṇaśaktāveva
            pratiṣṭhitaṃ satpratiprāṇavikṣepamudayavyayakrameṇa parāsvabhāvā bhagavatī prāṇasvarūpamāśritya
            vimṛśantī pratiprāṇaspandamavadhānavato yogino japamakṛtrimaṃ sādhayati / atra japasaṃkhyā</p>
         
         
         <p>
            ekaviṃśatsahasrāṇi ṣaṭśatāni divāniśam /<br />
            japo devyāḥ samuddiṣṭaḥ sulabho durlabho jaḍaiḥ //
            </p>
         
         
         <p>iti śaivopaniṣadi / śivasūtreṣu</p>
         
         
         <p>kathā japaḥ /</p>
         
         
         <p>iti / evameṣa vandyacaraṇānāmavadhānavatāmeva gocara iti // 78 //</p>
         
         
         <p>idaṃ vratamasyetyāha</p>
         
         
         <p class="bold">
            sarvaṃ samayā dṛṣṭyā yatpaśyati yacca saṃvidaṃ manute /<br />
            viśvaśmaśānaniratāṃ vigrahakhaṭvāṅgakalpanākalitām // 79 //
            </p>
         
         
         <p class="bold">
            viśvarasāsavapūrṇaṃ nijakaragaṃ vedyakhaṇḍakakapālam /<br />
            rasayati ca yattadetadvratamasya sudurlabhaṃ ca sulabhaṃ ca // 80 //
            </p>
         
         
         <p>evam <span class="bold">yat</span> vakṣyamāṇam <span class="bold">etadevāsya</span> jñāninaḥ <span class="bold">vratam</span> svātmadevatāsamārādhanāya niyamaḥ / kīdṛśaṃ tadāha <span class="bold">sudurlabhaṃ ca sulabhaṃ ca</span> iti / suṣṭhu kṛtvā duḥkhenākhyātiparikṣayādanyopāyaparihārarupeṇa parameśvarānugraheṇa
            labhyata ityataḥ <span class="bold">sudurlabham</span> tathā sukhena bāhyāsthibhasmādyābharaṇāhāraniyamādisvīkārakadarthanāṃ ca vinā labhyata
            ityataḥ <span class="bold">sulabhaṃ ca</span> / kiṃ tadvratamityāha <span class="bold">sarvam</span> ityādi / yatsarvamidaṃ prātītikaṃ bhedāvabhāsarūpaṃ yuktyāgamānubhavapariśīlanenābhedadṛśā
            sarvamidamekaḥ sphurāmīti samīkṣate / yathā śrībhagavadgītāsu
            
            <p>
               sarvabhūtasthamātmānaṃ sarvabhūtāni cātmani /<br />
               īkṣate yogayuktātmā sarvatra samadarśanaḥ //
               </p>
         </p>
         
         
         <p>ityādi / evamabhedabuddhidārḍhyameva vratam / anyacca <span class="bold">yadviśvaśmaśānaniratāṃ saṃvidaṃ manute</span> tadapi vratam / yathā <span class="bold">viśvam</span> grāhyagrāhakasvabhāvaṃ ghaṭadehādijaḍalakṣaṇapadārthaśavaśatasamākrāntamiti kṛtvā
            tadeva <span class="bold">śmaśānam</span> pitṛvanaṃ yataḥ saṃvidekā bhagavatyajaḍāto 'nyattadullāsitaṃ sarvamidaṃ śavasthānīyaṃ
            jaḍamato viśvasya śmaśānena sādṛśyam / tasmin <span class="bold">viśvaśmaśāne</span> niḥśeṣeṇa <span class="bold">ratāṃ saṃvidam</span> samutpattinidhanatayā mahābhīṣaṇe madhyavartinīm <span class="bold">manute</span> avabudhyate / vratī kila śmaśāne vasatyayaṃ punaralaukiko vratī sarvatrāhamevaikacittatattvaparamārtha
            iti matvā jaḍaiḥ paśupramātṛbhirghaṭādibhiḥ prameyaiśca paretasthānīyaiḥ sahonmattavatkrīḍāṃ
            kurvāṇaḥ saṃsārabhuvamimāṃ sarvapramātṛprameyanidhanatayā bhīṣaṇaṃ śmaśānasvabhāvāmadhyāste
            / anyacca yat <span class="bold">vigrahakhaṭvāṅgakalpanākalitāṃ saṃvidaṃ manute</span> iti / <span class="bold">vigrahaḥ</span> śarīraṃ sa eva <span class="bold">khaṭvāṅgakalpanā</span> kaṅkālavidhiryoginaḥ kila svaśarīrapramātṛtābhimānadurgrahasaṃkṣayāccharīrātītaṃ
            svātmānaṃ manyamānasya saṃskāraśeṣībhūto vigrahaḥ śavaprāyamevetyavadhārayataḥ svaśarīrameva
            kaṅkālamudrākalpanā tayā <span class="bold">kalitām</span> bhogyādhāratvena mudritām / vīravratino hi śmaśānasthasya khaṭvāṅgamudrayā bhāvyamato
            'sya svasaṃvidvapuṣaḥ svaśarīramapi vedyatayā bhinnamavadhārayataḥ saiva khaṭvāṅgamudretyetadapyasya
            vratam / tathā <span class="bold">vedyakhaṇḍakakapālaṃ rasayati</span> carvayati yacca śabdādiviṣayapañcakalakṣaṇaṃ sarvabhogyarūpamidam <span class="bold">vedyam</span> jñeyatvakāryatvābhyāṃ paricchinnamiti <span class="bold">khaṇḍakam</span> karparaprāyaṃ tadeva <span class="bold">kapālam</span> śiro 'sthiśakalam <span class="bold">yadrasayati</span> sārāharaṇakrameṇa pūrṇāhantāviśrāntyā camatkuruta ityetadapi vratam / vratinā kila
            kapālasthaṃ vīrapānaṃ rasyata ityāha <span class="bold">viśvarasa</span> iti / <span class="bold">viśvasmin</span> vedyaśabdādiviṣayapañcakarūpe kapālakhaṇḍe yo 'sau sārabhāgaścarvaṇāmṛtamayoṃ'śaḥ
            sa eva paramānandadāyitvāt <span class="bold">rasāsavaḥ</span> uttamaṃ pānaṃ
            tena <span class="bold">pūrṇam</span> nirbharam / etaduktaṃ syādviśvasya yaḥ śalkasthānīyaḥ kaṭhinoṃ'śaḥ pātrakalpaḥ sa
            eva kapālaṃ tadgataḥ sārabhāgaścamatkārakṣama āhlādadāyitvātpānamiti / kapālaṃ tu
            vratinaḥ karagataṃ bhavatītyāha <span class="bold">nijakaragam</span> iti / <span class="bold">nijāḥ</span> svātmīyā ye <span class="bold">karāḥ</span> cakṣurādikaraṇadevīsvabhāvāścinmarīcayasteṣu bhogyatayā tadvedyakhaṇḍakaṃ viṣayatvaṃ
            gacchatīti nijakaragaṃ yathā pāṇisthena kapālena pānaṃ pīyate tathaiva vedyakhaṇḍakakapālena
            viśvarasāsavaścakṣurādisaṃvitkarairyoginā samāhṛtyāsvādyate / ayamāśayo yogī sarvadaiva
            yathopanataṃ viṣayapañcakaṃ karaṇadevībhirāhṛtya yuktyā svacaitanyabhairavaviśrāntimavyucchinnāṃ
            bhajamānaścaramakṣaṇaparyantaṃ yathopadiṣṭamadvayadṛśā nirvāhayatītyetadevāsya pariśīlitasadgurucaraṇapaṅkajasya
            vratamato 'nyaccharīraśoṣaṇamātramiti // 80 //</p>
         
         
         <p>prākpratipāditaṃ saṃkalayannasyopadeśasyotkṛṣṭatvamāha</p>
         
         
         <p class="bold">
            iti janmanāśahīnaṃ paramārthamaheśvarākhyamupalabhya /<br />
            upalabdhṛtāprakāśātkṛtakṛtyastiṣṭhati yatheṣṭam // 81 //
            </p>
         
         
         <p><span class="bold">iti</span> samanantaroktena prakāreṇa yatpratipāditaṃ rahasyam <span class="bold">paramārthamaheśvarākhyam</span> tāttvikaṃ maheśvaram <span class="bold">upalabhya</span> svātmani dṛḍhapratipattyā samyaganubhūya / kīdṛgāha <span class="bold">janmanāśahīnam</span> iti yenādhigatenotpattimaraṇe na syātāmiti yāvat / <span class="bold">kṛtakṛtyastiṣṭhati yatheṣṭam</span> iti yogyetatprāpya kartavyatāntarasyābhāvānniṣpannaparapuruṣārthaḥ <span class="bold">yatheṣṭam</span> svecchātikramaṃ vinā svātantryeṇa cakrabhramavaddhṛtaśarīraḥ <span class="bold">tiṣṭhati</span> kālamativāhayannāste / kathamāha <span class="bold">upalabdhṛtāprakāśāt</span> iti / etadrahasyapariśīlanena sarvāsu daśāsvanubhavitṛtayā <span class="bold">prakāśaḥ</span> parisphuraṇaṃ tasmāditi śarīrastho 'pi pūrṇānandamaya iti yāvat // 81 //</p>
         
         
         <p>itthaṃ svātmānaṃ yaḥ kaścijjīvatāṃ madhyājjānānaḥ sa sarvastadrūpaḥ syādityadhikāriniyamābhāvamāha</p>
         
         
         <p class="bold">
            vyāpinamabhihitamitthaṃ sarvātmānaṃ vidhūtanānātvam /<br />
            nirupamaparamānandaṃ yo vetti sa tanmayo bhavati // 82 //
            </p>
         
         
         <p><span class="bold">ittham</span> ityuktena prakāreṇa <span class="bold">vyāpinam</span> anavacchinnacidānandaikaghanaṃ śivam <span class="bold">abhihitam</span> yuktyāgamānubhavapariśīlanakrameṇāveditam <span class="bold">yo vetti</span> yaḥ kaścideva prāṇiprāyo jānāti <span class="bold">saḥ</span> sarvastyaktasaṃkocaḥ <span class="bold">tanmayaḥ</span> śiva eva syāditi / atra svātmajñāne nādhikāriniyamo yato ye kecana janmamaraṇādidoṣāghrātāstiryañco
            'pi vā te sarve svātmamaheśvarapratyabhijñānāttanmayā bhavantīti yacchabdasya parāmarśaḥ
            / kīdṛśaṃ ca <span class="bold">sarvātmānam</span> iti / sarveṣāṃ pramātṛprameyāṇāmātmā sarvāṇi vā pramātṛprameyāṇi yasyātmā taṃ sarvottīrṇaṃ
            sarvamayamiti yāvat / ata eva <span class="bold">vidhūtam</span> nyakkṛtaṃ sarvadā sarvatra cidrūpatayā sphuraṇāt <span class="bold">nānātvam</span> bhedānantyaṃ yena tamevamākāṅkṣāvirahāt <span class="bold">nirupamaḥ</span> viśeṣaṇarahitaḥ prakṛṣṭaḥ <span class="bold">ānandaḥ</span> yasya tamevaṃvidhamiti svātmānaṃ jānānaḥ sarvaḥ śivarūpī syāditi // 82 //</p>
         
         
         <p>evamadhigatasvātmamaheśvaraḥ svaśarīrādhikāraparikṣaye kutra śarīraṃ parityajetkiṃ
            vā yātītyādisaṃśayaṃ pariharati</p>
         
         
         <p class="bold">
            tīrthe śvapacagṛhe vā naṣṭasmṛtirapi parityajandeham /<br />
            jñānasamakālamuktaḥ kaivalyaṃ yāti hataśokaḥ // 83 //
            </p>
         
         
         <p>evaṃ pariśīlitasvasvarūpo jñānī sarvamidaṃ svātmaprakāśasvātantryamiti paramādvayadṛśā
            gāḍhaṃ samāśvastahṛdayaḥ <span class="bold">tīrthe</span> prayāgapuṣkarakurukṣetrādau mahāpuṇye sthāne 'tha vā śvapacasadane 'ntyajanagṛhopalakṣite
            'tipāpīyasi śarīraṃ muñcannityubhayathā svīkāraparityāgakadarthanāvirahito 'pyātmajñānādeva
            <span class="bold">kaivalyaṃ yāti</span> kalevaraparikṣayātpradhānādikāryakāraṇavargebhyo 'nyāṃ cidānandaikaghanāṃ turyātītarūpāṃ
            kevalatāṃ yātīti yāvat / yato 'sya sarvamidaṃ viśvaṃ svātmanā pūrṇaṃ samadṛśā parameśvarādhiṣṭhitaṃ
            paśyato na kṣetrākṣetrapravibhāgo 'ta eva <span class="bold">hataḥ</span> parākṛto vikalpaśaṅkāsamutthaḥ <span class="bold">śokaḥ</span> yena sa evam / yathoktam</p>
         
         
         <p>
            himavati gaṅgādvāre vārāṇasyāṃ kurau prayāge vā /<br />
            veśmani caṇḍālādeḥ śivatattvavidāṃ samaṃ maraṇam //
            </p>
         
         
         <p>iti śrīnirvāṇayogottare / nāpyasya dehapātāvasare smṛtyupayoga ityāha <span class="bold">naṣṭasmṛtirapi</span> iti / āstāṃ saṃsmṛtirityapiśabdārthaḥ / yadi vā sa jñānī śarīratyāgakāle tadutthavātapittaśleṣmābhibhavāt
            <span class="bold">naṣṭasmṛtiḥ</span> kāṣṭhapāṣāṇatulyatvādvigatasvātmasaṃbodhaḥ kalevaramavaśo bhutvā tyajati tathāpi
            prāgadhigatasvātmajñānaḥ kaivalyamavaśyaṃ yāti tato na svātmajñānādhigame pramayasamaye
            smaraṇāsmaraṇe viśeṣo 'sti / nanu tīrthātīrthapravibhāgo 'sya svātmajñānavido mā bhūdyatpunarantakāle
            sa naṣṭasmṛtirapīti yadeva svātmajñānamupāyatayā gṛhītaṃ tasya dehapātāvasare tu vismaraṇaṃ
            cettarhi kathaṃ sa muktaḥ syāt / yaduktam</p>
         
         
         <p>
            antakāle 'pi māmeva smaranmuktvā kalevaram /<br />
            yaḥ prayāti sa madbhāvaṃ yāti nāstyatra saṃśayaḥ //
            </p>
         
         
         <p>iti śrīgītāsu / evamapyatra smaraṇasyaiva upayogo yadapi parameśvarasmaraṇābhāve 'pyantakāle
            tadbhāvāpattiḥ syāttarhi sarvaḥ paśujanaḥ pramayasamaye mūḍho 'pi viśeṣābhāvātparameśvarasamāpattiṃ
            yāyādvākyāni caivamādīnyapramāṇāni syurna caivamityatrottaramāha <span class="bold">jñānasamakālamuktaḥ</span> iti / satyaṃ nāsya smaraṇenopayogaḥ kintu sadguruṇā yadaiva tasya karṇamūle svātmamaheśvarajñānopadeśaḥ
            kṛtastasminneva kāle 'hameva sarvamidamityadhirūḍhasvātmajñānaparamārtho vigalitamāyādikañcukabhāvo
            nānyatkiñcidapekṣate kevalaṃ saṃskāraśeṣatayā cakrabhramavaccharīraṃ vahamāna iti
            na punastasyottarakāle smaraṇāsmaraṇakadarthanā yasmādajñānajanitāṇavamāyīyakañcukasaṃbandhe
            sati dehakañcukaṃ prabhavati svātmajñānopadeśenājñānajanitakañcukakṣayātkathaṃ dehakañcukaṃ
            vinaṣṭaprāyaṃ paryante jñānino yantraṇāṃ kartumalamiti svātmajñānakathanāvasara eva
            sa jīvanneva muktaḥ syāt / yathoktaṃ kularatnamālikāyāṃ sāhastrikāyām</p>
         
         
         <p>
            yadā guruvaraḥ samyakkathayettadasaṃśayam /<br />
            muktastatraiva kāle 'sau yantravatkevalaṃ vaset //
            </p>
         
         
         <p>iti / śrīmanniśāṭane 'pi</p>
         
         
         <p>
            godohamiṣupātaṃ vā nayanonmīlanātmakam /<br />
            sakṛdyuktaḥ pare tattve sa mukto mocayetparān //
            </p>
         
         
         <p>
            yasmātpūrvaṃ pare nyasto yenātmā brahmaṇi kṣaṇam /<br />
            smaraṇaṃ tu kathaṃ tasya prāṇānte samupasthite //
            </p>
         
         
         <p>iti / atha vātmavidaḥ paryantakṣaṇaḥ svānubhavaikasākṣī kenānubhūyate yadvaśāttasya
            smaraṇamasmaraṇaṃ vā parikalpyate yāvatā tatrārvāgdṛśāṃ nāsti gocara iti sarvajñāstratra
            praṣṭavyā na punaḥ śarīraceṣṭāmātrānmaraṇāvasare 'dhigataparamārthasyāpi dehatyāgakṣaṇaḥ
            śubhāśubhatvenānumātuṃ śakyaḥ / tasmādavaśyameva sadā tadbhāvabhāvitaṃ svātmajñānavidaṃ
            svātmastha eva parameśvaro maraṇāvasare svaṃ svarūpaṃ kāṣṭhapāṣāṇatulyamapi smārayati
            / yaduktam</p>
         
         
         <p>
            svasthaceṣṭāśca ye martyāḥ smaranti mama nārada /<br />
            kāṣṭhapāṣāṇatulyāṃstānantakāle smarāmyaham //
            </p>
         
         
         <p>tathā</p>
         
         
         <p>
            sthire cetasi susvasthe śarīre sati yo naraḥ /<br />
            dhātusāmye sthire smartā viśvarūpaṃ ca māmakam //
            </p>
         
         
         <p>
            tatastu mriyamāṇaṃ taṃ kāṣṭhapāṣāṇasaṃnibham /<br />
            ahaṃ smarāmi madbhaktaṃ nayāmi paramāṃ gatim //
            </p>
         
         
         <p>iti bhagavatā lakṣmīsaṃhitāyāmuktam / evamatra sadātadbhāvabhāvitatvameva heturanyathā
            pūrvānubhavasaṃskāradārḍhyaṃ vinā kathamante smṛtirapi syāditi na kenacidapi jñānino
            maraṇāvasare samupayoga iti // 83 //</p>
         
         
         <p>yadi punastīrthādyāśrayaṇamuktaprakāreṇa na kutracidapyaṅgabhāvaṃ yāti tarhi kimiti
            vidvadbhistatsamāśrīyata iti viṣayavibhāgamāha</p>
         
         
         <p class="bold">
            puṇyāya tīrthasevā nirayāya śvapacasadananidhanagatiḥ /<br />
            puṇyāpuṇyakalaṅkasparśābhāve tu kiṃ tena // 84 //
            </p>
         
         
         <p>yeṣāṃ viduṣāmapi dehādipramātṛtāgrahaḥ sāmprataṃ na vigalitaḥ svātmajñānacarcāyāṃ
            ca na tathā samāśvāsasteṣāmiṣṭāpūrtādidharmasaṃgrahaṃ kurvatāmadharmasaṃgrahaṃ vā
            prayāgāditīrthasevā maraṇāvasare kṣetraparigrahaḥ <span class="bold">puṇyāya</span> uttamalokaprāptaye niścitaṃ syādeva / tathaiva <span class="bold">śvapacasadananidhanagatiḥ</span> iti / śvapākādigṛhopalakṣite pāpīyasi sthāne <span class="bold">nidhanagatiḥ</span> pramayaprāptiḥ <span class="bold">nirayāya</span> avīcyādinarakapātāyaiteṣāṃ kimiti na bhaveddehapramātṛtāgrahasya vidyamānatvāt /
            maraṇasthānānuguṇaṃ bhogamapi bhuktvā śubhāśubheṣu deheṣu jāyante punarmriyante cetyanavaratajanmamaraṇaprabandhā
            dehādyātmamānina evaṃprāyāḥ syuḥ / yasya punaḥ svātmajñānapratyavamarśadārḍhyāddehādipramātṛtābhimāno
            niḥśeṣeṇa vigalitastasya cinnabhaḥsvabhāvasya dharmādharmasvabhāvavāsanāsparśaprakṣaye
            vṛtte sati kiṃ tena / evaṃ sa yataḥ śubhāśubhakarmabhājāṃ tīrthādiparigrahastatastena
            tīrthasevādinā vimalasya jñānino nāstyupayogaḥ / yaduktaṃ mānave dharmaśāstre</p>
         
         
         <p>
            yamo vaivasvato rājā yastavaiṣa hṛdi sthitaḥ /<br />
            tena cedavivādastvaṃ mā gaṅgāṃ mā gayāṃ gamaḥ //
            </p>
         
         
         <p>iti / atra dehātmamānitaiva hṛdayavartinī yamaḥ sā yaiḥ pūrṇasvātmamaheśvarasvabhāvamupalabhya
            saṃbhakṣitā teṣāṃ kathameṣa tīrthādisevāprayāsa iti siddhāntaḥ // 84 //</p>
         
         
         <p>nanu prākpratipāditaṃ yathā jñānadagdhāṇavamāyīyakārmamalasvarūpa ātmā piṇḍapātātsvasvarūpastha
            eva na punarbhavaprarohaṃ vidhatte dagdhabījamivāṅkuramiti / svātmajñānāvirbhāvasamakālaṃ
            dehakañcukabhaṅgaścettarhyuttaratra mā vidhattāṃ yatpunarvidyamāne dehādikañcukabandhe
            kathaṅkāraṃ sa tadgatadharmācchurito na syāttadācchuritaḥ sanmṛtaḥ kathaṃ na saṃsārīti
            codyamapavadati</p>
         
         
         <p class="bold">
            tuṣakambukasupṛthakkṛtataṇḍulakaṇatuṣadalāntarakṣepaḥ /<br />
            taṇḍulakaṇasya kurute na punastadrūpatādātmyam // 85 //
            </p>
         
         
         <p class="bold">
            tadvatkañcukapaṭalīpṛthakkṛtā saṃvidatra saṃskārāt /<br />
            tiṣṭhantyapi muktātmā tatsparśavivarjitā bhavati // 86 //
            </p>
         
         
         <p><span class="bold">tuṣakambukābhyām</span> suṣṭhu <span class="bold">pṛthakkṛtaḥ</span> viśliṣṭo yaḥ <span class="bold">taṇḍulakaṇaḥ</span> tasya yaḥ <span class="bold">tuṣadalāntarakṣepaḥ</span> prāgiva punastatraiva vinyāsaḥ sa yathā tuṣadalāntaraprakṣepaḥ <span class="bold">taṇḍulakaṇasya</span> tadrūpatayāṅkurajananakṣamatvena sthito 'pi <span class="bold">tādātmyam</span> gāḍhāvaṣṭambham <span class="bold">na kurute</span> ayaḥśalākāvadbhinnāveva tuṣataṇḍulau tiṣṭhato na punarekakāryajananavyagrau bhavataḥ
            <span class="bold">tadvat</span> tathaiva jñānina iyam <span class="bold">saṃvit</span> cetanā <span class="bold">kañcukapaṭalyāḥ</span> āṇavamalādikañcukasamūhāt <span class="bold">pṛthakkṛtā</span> ahameva svātmamaheśvarasvabhāvo viśvātmanā sarvadā sarvatra sphurāmīti svātmajñānapariśīlanadārḍhyātsamuddhṛtā
            <span class="bold">atra</span> ityasyāṃ kañcukapaṭalyāṃ kañcitkālaṃ śeṣavartanayā dehabhāvena <span class="bold">tiṣṭhantyapi</span> sthitā satī <span class="bold">vimuktātmā</span> pradhvastabandhā <span class="bold">tatsparśavivarjitā bhavati</span> tasyā dehādikañcukapaṭalyāḥ <span class="bold">sparśaḥ</span> puṇyāpuṇyarūpakārmamalopajanito ya uparāgaḥ saṃsārāṅkurajananakṣamastena <span class="bold">vivarjitā</span> parihṛtā saṃpadyate yathā tuṣadalāntare kṣiptastaṇḍulo 'ṅkuraprarohasparśarahito
            bhavatīti / idamuktaṃ syādajñānakāraṇakastāvatsaṃsārastatra samuditasvātmajñānadalitakañcukasya
            yoginaḥ saṃvinna punaḥ saṃsāraheturajñānajanitasāmagrīvaikalyānnāpi tasya śeṣavartanayā
            saṃskāravaśena tiṣṭhannayaṃ dehakañcukabandho jñānāgnidagdhājñānamūlaḥ svagatadharmāvirbhāvena
            saṃsāraprarohaṃ dātumalamiti jñānī jīvanneva turīyarūpo dehābhāvātturyātītarūpa ityubhayathā
            punarna kācitsaṃsāraśaṅketi // 86 //</p>
         
         
         <p>nanu śeṣavartanayā yāvaccharīrāvasthitaṃ yogisaṃvedanamadhigatasvasvarūpamapi dehopādhikṛtamālinyasyāpi
            tāvadaṃśena vidyamānatvādaśuddhameveti dṛṣṭāntena pariharati</p>
         
         
         <p class="bold">
            kuśalatamaśilpikalpitavimalībhāvaḥ samudgakopādheḥ /<br />
            malino 'pi maṇirupādhervicchede svacchaparamārthaḥ // 87 //
            </p>
         
         
         <p class="bold">
            evaṃ sadguruśāsanavimalasthiti vedanaṃ tanūpādheḥ /<br />
            muktamapyupādhyantaraśūnyamivābhāti śivarūpam // 88 //
            </p>
         
         
         <p>yathā <span class="bold">maṇiḥ</span> atipravīṇavaikaṭikasamuddyotitanairmalyaḥ sansamudgakaviśliṣṭatvāt <span class="bold">malino 'pi</span> dhūsaraprāyo bhavati sa eva punaḥ <span class="bold">samudgakopādhivicchede</span> āvaraṇaviśeṣābhāve <span class="bold">svacchaparamārthaḥ</span> yathāvannirmalasvarūpaḥ saṃpadyate / <span class="bold">evam</span> anenaiva prakāreṇedam <span class="bold">vedanaṃ sadguruśāsanavimalasthiti</span> paripūrṇasvātmajñānavidyo daiśikapravarastasya yat <span class="bold">śāsanam</span> svātmajñānarahasyamukhāmnāyastasya pariśīlanena vigatā kālikārūpasyāṇavamalasya māyīyakārmamalabhittibhūtasya
            sthitiryasya tadevaṃvidhaṃ maulikamalaprakṣayānnabhorūpamapi vedanam <span class="bold">tanūpādheḥ tanuḥ</span> śarīraṃ tallakṣaṇā <span class="bold">upādhiḥ</span> viśeṣaṇaṃ tataḥ <span class="bold">muktam</span> pṛthakkṛtaṃ viśeṣaṇāntarābhāvāttat <span class="bold">śivarūpamābhātyeva</span> dehabhaṅgātparamaśivatvena bhāsata iti yāvat / yathā samudgakopādhivirahānmaṇiḥ svasvarūpo
            bhāti tathaiva svasvarūpāvabodhādvimalamapyaśuddhābhimataśarīropādhikṣayādviśuddhameva
            saṃvedanaṃ bhāsate / nanu maṇiryathā samudgakopādhervimukto 'pi punaranyatamopādhiparigrahātsamalaḥ
            saṃpadyate tathaiva tanūpādhermuktamapi saṃvedanaṃ maṇivadupādhyantaraṃ cedgṛhṇāti
            tarhi punarapi sopādhitvādaśuddhameveti pariharati <span class="bold">upādhyantaraśūnyamapi</span> iti / na dṛṣṭāntadārṣṭāntikayoḥ sarvathā sāmyaṃ yataḥ piṇḍapātāttasya mahāprakāśavapuṣaḥ
            paramādvayarūpasya sarvamidamupādhyabhimataṃ svāṅgakalpaṃ bhāsate 'to vyatiriktasyopādhyantarasyābhāvānna
            punastadupādhyantareṇa viśiṣyata iti na maṇinopādhigrahaṇasya sāmyam / ajñānamūlaṃ
            kila śarīropādhigrahaṇaṃ taccetsvātmajñānakuṭhāreṇa dalitaṃ kathaṅkāraṃ punarupādhisaṃśrayo
            bhavet / yaduktam</p>
         
         
         <p>ajñānenāvṛtaṃ jñānaṃ tena muhyanti jantavaḥ //</p>
         
         
         <p>
            jñānena tu tadajñānaṃ yeṣāṃ nāśitamātmanaḥ /<br />
            teṣāmādityavajjñānaṃ prakāśayati tatparam //
            </p>
         
         
         <p>iti śrīgītāsu / tasmātsvasvarūpajñānādyoginaḥ svasaṃvedanaṃ sadaiva śuddhameveti //
            88 //</p>
         
         
         <p>sarvopādhyutpattau yathāvatpariśīlitavyāpāramanaḥsaṃskāraprarūḍhireva nimittaṃ na
            punarnūtanatvena kimapyāyātītyāvedayati</p>
         
         
         <p class="bold">
            śāstrādiprāmāṇyādavicalitaśraddhayāpi tanmayatām /<br />
            prāptaḥ sa eva pūrvaṃ svargaṃ narakaṃ manuṣyatvam // 89 //
            </p>
         
         
         <p>āgamaprāmāṇyādgurūpadeśapāramparyakathanādyuktipariśīlanātprāgvāsanāprarūḍhayā śraddhayā
            vā svātmajñāna iṣṭāpūrte pāśave karmaṇi vā kṛtābhyāsaḥ pramātā tadaiva tatsaṃskārapraroheṇa
            <span class="bold">tanmayatām</span> tattadabhyastavastusvarūpatām <span class="bold">prāptaḥ</span> sannuttaratra dehapātādvāsanānuguṇyena <span class="bold">svargam</span> niratiśayāṃ prītim <span class="bold">narakam</span> avīcyādiduḥkham <span class="bold">manuṣyatvam</span> sukhaduḥkhobhayarūpaṃ manuṣyabhāvaṃ prāpnoti na punaranabhyastavāsanasyāpi puruṣasya
            dehapātādeva yatkiñcidāpatati / yataḥ sarvaḥ pramātā yenāśayena yadabhyasyati tadaiva
            sa tadrūpo bhavati kintu maraṇasamaye sphuṭatayā yadabhilaṣitaṃ vastu tatpramāturabhivyaktiṃ
            yātīti nābhyastavastunaḥ kadācidviparyayaḥ syānnāpyanabhyastavastusvarūpaṃ kiñcidapūrvatvenāpatediti
            sarvatra pūrvābhyāsa eva kāraṇamiti bhāvaḥ // 89 //</p>
         
         
         <p>evaṃ sadā tadbhāvabhāvitatvaṃ svātmavido dehatyāgāvasare pūrṇaprathāheturna punarlokaparidṛśyaḥ
            puṇyāpuṇyarūpo maraṇāvasaraḥ kaścitsvarganirayādikāraṇaṃ parikalpanīyamityāha</p>
         
         
         <p class="bold">
            antyaḥ kṣaṇastu tasminpuṇyāṃ pāpāṃ ca vā sthitiṃ puṣyan /<br />
            mūḍhānāṃ sahakārībhāvaṃ gacchati gatau tu na sa hetuḥ // 90 //
            </p>
         
         
         <p class="bold">
            ye 'pi tadātmatvena viduḥ paśupakṣisarīsṛpādayaḥ svagatim /<br />
            te 'pi purātanasaṃbodhasaṃskṛtāstāṃ gatiṃ yānti // 91 //
            </p>
         
         
         <p>evaṃpratipādite jñānini <span class="bold">antyaḥ kṣaṇaḥ</span> caramo dehavināśasahabhāvī kālo dhātudoṣavaśena duṣṭavyādhyanubhavādvā samīpasthitaiḥ
            pramātṛbhiranumitām <span class="bold">puṇyāṃ pāpamayīṃ vā sthitiṃ puṣyan</span> sevamānaḥ san <span class="bold">mūḍhānām</span> dehātmamānināṃ pramātṝṇāmeva <span class="bold">sahakārībhāvam</span> kāraṇatvaṃ <span class="bold">gacchati</span> / gacchatu varāko naitāvatā nirbhagnadehātmamānitve sadā svātmamaheśvaranibhālanacature
            <span class="bold">tasmin</span> yogini <span class="bold">saḥ</span> antyaḥ kṣaṇaḥ <span class="bold">gatau</span> dehāddehāntaraprāptau <span class="bold">hetuḥ</span> kāraṇaṃ bhavet / kuta etadāgatamiti nidarśayannāha <span class="bold">ye 'pi</span> iti / <span class="bold">ye 'pi</span> kenāpyāśayavaśena śāpādinā vā pāpayonayaḥ paśurūpatāmapi prāptāḥ <span class="bold">svagatim</span> ātmasthitiṃ maraṇāvasare <span class="bold">ātmatvena</span> jānīyuḥ <span class="bold">te</span> mūḍhāḥ santo 'pi prāgabhyastasvātmajñānavāsanāprabodhānugṛhītāḥ svātmasthitiṃ ca
            labhante / gajendramokṣaṇādau yathā hastinā paśusvabhāvenāpi satā prākpariśīlitaparameśvarabhaktisaṃskāraprabuddhena
            viṣṇuṃ bhagavantaṃ stutvā samyakkañcukaṃ vihāya svasvarūpamupalabdhaṃ kastatra smaraṇe
            heturabhūt / ayaṃ bhāvaḥ śarīrādyutthadhātudoṣavaśātkāṣṭhapāṣāṇaceṣṭo jñānī puṇyaṃ
            pāpamālabiḍālādikaṃ vā yatkiñcitpralapandehaṃ tyajati naitāvatā svasthaceṣṭatayā yadabhyastaṃ
            jñānādikaṃ tasya vipralopaḥ syāccharīrādigatā dharmāḥ śarīrādāveva nipatanti na punaḥ
            sadā bhāvitaṃ vastu sthagayituṃ prabhavantītyāmaraṇakṣaṇaṃ sarvatra prarūḍhireva paramārthaḥ
            / yathā gītāsūktam</p>
         
         
         <p>
            yaṃ yaṃ vāpi smaranbhāvaṃ tyajatyante kalevaram /<br />
            taṃ tamevaiti kaunteya sadā tadbhāvabhāvitaḥ //
            </p>
         
         
         <p>tathā</p>
         
         
         <p>
            teṣāṃ satatayuktānāṃ bhajatāṃ prītipūrvakam /<br />
            dadāmi buddhiyogaṃ taṃ yena māmupayānti te //
            </p>
         
         
         <p>iti bhāvitāntaḥkaraṇataiva paryantagatidānahetuḥ // 91 //</p>
         
         
         <p>evaṃ darśitadṛṣṭyā yataḥ sadā tadbhāvabhāvitatvamapahastya nūtanatvena śarīravināśe
            nāpūrvaṃ kiñcitsamāpatejjñānino yato deha eva vināśī kevalaṃ sa eva vinaśyati na punarvāsanāpraroha
            iti darśayannāha</p>
         
         
         <p class="bold">
            svargamayo nirayamayastadayaṃ dehāntarālagaḥ puruṣaḥ /<br />
            tadbhaṅge svaucityāddehāntarayogamabhyeti // 92 //
            </p>
         
         
         <p class="bold">
            evaṃ jñānāvasare svātmā sakṛdasya yādṛgavabhātaḥ /<br />
            tādṛśa eva tadāsau na dehapāte 'nyathā bhavati // 93 //
            </p>
         
         
         <p><span class="bold">tat</span> tasmāccharīraghaṭādiniviṣṭaḥ <span class="bold">puruṣaḥ</span> sarvasya kārmamalādhivāsita ātmā svargādyabhiprāyapūrvakṛtakarmaphalavāsanāvāsitāntaḥkaraṇaḥ
            <span class="bold">svargamayaḥ</span> prarūḍhasvargaphalavāsanāviśiṣṭatvātsvargaphalabhokteti yāvat / evaṃ duṣkṛtapūrvakarmavāsanāprarūḍho
            narakaphalabhoktā kevalaṃ deha ubhayakarmaphalabhogāyatanam <span class="bold">tadbhaṅge svaucityāt</span> iti tasmindehakṣaye <span class="bold">svasya</span> ātmano yathāhitavāsanānuguṇyādanyena bhogāyatanena śarīrāntareṇa samanantaraṃ saṃbandhamupayātyuttarakālaṃ
            yena viśiṣṭakarmavāsanādattaphalabhogabhāgī bhavati / tathaiva <span class="bold">jñānāvasare</span> upadeśyasya gurūpadiṣṭasvātmaprakāśanakāle <span class="bold">svātmā</span> caitanyam <span class="bold">sakṛt</span> ekavāraṃ <span class="bold">yādṛk</span> yādṛśaḥ <span class="bold">avabhātaḥ</span> upadeśakramānusāreṇa paripūrṇasvātantryalakṣaṇāṃ mitāṃ vā parāmarśadaśāṃ gataḥ <span class="bold">tadṛśa eva</span> sadā <span class="bold">asau</span> yenaiva svarūpeṇa jñāninā svātmā sarvakālaṃ parāmṛṣṭaḥ tādrūpyeṇa vāsanāprarohāttasya
            prathate <span class="bold">na</span> punaḥ <span class="bold">dehapāte</span> prakāśito 'pi svātmā jñāninaḥ <span class="bold">anyathā</span> samācchāditaḥ <span class="bold">bhavati</span> / na hi bhātamabhātaṃ syādaparathā na kaścitkiñcidabhyasediti sarvavyavahāravipralopo
            bhavet</p>
         
         
         <p>
            dharmeṇa gamanamūrdhvaṃ gamanamadhastādbhavatyadharmeṇa /<br />
            jñānena cāpavargo viparyayādiṣyate bandhaḥ //
            </p>
         
         
         <p>ityādi sarvaṃ ca truṭyettasmānmaraṇakāle śarīraṃ yathāstu tathāstu kevalaṃ vāsanāprarohaḥ
            svātmagataḥ sarvasya bandhe mokṣe ca heturiti // 93 //</p>
         
         
         <p>yadi punardhātuvaiṣamyāccharīre maraṇavyathopalabdhiḥ syānnaitāvatābhyāsaprarohe kācitkṣatirityāveditāmeva
            sthitimupalabdhuṃ parighaṭayate</p>
         
         
         <p class="bold">
            karaṇagaṇasaṃpramoṣaḥ smṛtināśaḥ śvāsakalilatā cchedaḥ /<br />
            marmasu rujāviśeṣāḥ śarīrasaṃskārajo bhogaḥ // 94 //
            </p>
         
         
         <p class="bold">
            sa kathaṃ vigrahayoge sati na bhavettena mohayoge 'pi /<br />
            maraṇāvasare jñānī na cyavate svātmaparamārthāt // 95 //
            </p>
         
         
         <p><span class="bold">karaṇagaṇasya</span> bāhyāntargatasya trayodaśātmakasya samyak <span class="bold">pramoṣaḥ</span> svarūpavipralopo yathā cakṣurādīnīndriyāṇi rūpādiviṣayālocanāyāṃ na pragalbhante
            vāgādikarmendriyāṇyapyevaṃ vacanādānādau na pravartante nāpi buddhiryathārthamarthamadhyavasyati
            manaso 'navasthitirahaṅkāro 'pi madhye madhye saṃskāratayāste / tathā <span class="bold">smṛtināśaḥ</span> anubhūtaviṣayasya saṃpramoṣo bandhubhirarthyamāno 'pi mumūrṣuḥ puro 'vasthitaṃ vastu
            śataśo 'nubhūtamapi na pratyabhijānātyata eva sadā tadbhāvabhāvitatvaṃ vinā brahmavidyādikathanamantakāle
            dānamanyatkiñcidvā tasyāmavasthāyāṃ nabhaścitramiva na citte prarohati kintu taditikartavyatāmātraṃ
            kāryamiti niyogaḥ / tathā <span class="bold">śvāsaḥ</span> kaṇṭhyo vāyustasya <span class="bold">kalilatā</span> kaṇṭhadeśe gadgadikā hikkā vā / anyacca <span class="bold">marmasu chedaḥ</span> asthisaṃdhiṣu troṭaḥ / tathā <span class="bold">rujāviśeṣāḥ</span> jvarātīsāraprabhṛtaya iti / evaṃ yaḥ <span class="bold">śarīrasya</span> bhūtakañcukasya vātapittaśleṣmadhātuvaiṣamyāt <span class="bold">śarīrasaṃskārajo bhogaḥ</span> dehajo duḥkhānubhavaḥ <span class="bold">sa katham</span> kena prakāreṇa <span class="bold">vigrahayoge sati</span> jñānino 'pi <span class="bold">na bhavet</span> syādeva / <span class="bold">tena</span> hetunā <span class="bold">jñānī</span> sadādhaspadīkṛtadehādyabhimānaḥ samāviṣṭasvātmamaheśvarabhāvaśca maraṇakṣaṇajanitaśārīrājñānasaṃbandhe
            'pi <span class="bold">svātmaparamārthāt</span> prarūḍhacaitanyapratyavamarśasatattvāt <span class="bold">na cyavate</span> nānyathābhāvaṃ yāti / yato 'sau jñānī nyakkṛtadehasaṃbandho na tajjena bhogena tanmayīkartuṃ
            pāryate kevalaṃ lokavacceccharīrapātasamanantaraṃ kṣaṇaṃ nopalabhata ityetāvatā tasya
            svasthahṛdayasya svasaṃkalpitābhiprāyeṇa svasthaceṣṭatayābhyastabhagavadbhakterna
            kiñcidapūrvaṃ samāpatati tasmājjñānī svātmaprathāsamanantarameva mukto na śarīrasaṃskāro
            'sya bandhadāyīti śataśaḥ prākpratipāditam / yastu sadā dehātmamānī puṇyapāpamayaḥ
            sa kathaṃ dehasaṃskārodbhūtasukhaduḥkhādibhogajanitaṃ tanmayatvaṃ nāyāti / yaduktam</p>
         
         
         <p>
            yadā sattve pravṛddhe tu pralayaṃ yāti dehabhṛt /<br />
            tadottamavidāṃ lokānamalānpratipadyate //
            </p>
         
         
         <p>ityādi / sattvādayo guṇāḥ prakṛtidharmāstanmayasyaiva niyantraṇāṃ vidadhate yena punastato
            viviktatayā pariśīlitā na taṃ pratyete kecaneti jñānino 'nya eva panthāḥ / ye punaradṛṣṭagurucaraṇāḥ
            paśupramātāraste svagatāndharmānanyatrāpādayanti / yathā yadyayaṃ jñānī syātkimiti
            vyādhyādyupahataśarīro bhuṅkte paridadhāti ca yadi vā maraṇasamaye jāḍyamāyātaḥ smṛtamanena
            na kiñcidityevaṃ bahuprakāramavidyopahatatvādvivadamānāśca kena paryanuyujyantām /
            yadyayaṃ jñānī syāddehadharmasaṃskārayuktaśca bhavetkimetāvatā ca tasya duṣyet / jñāninaḥ
            svātmaprakāśastattadavasthāvicitro 'pi svātmaprakāśa eva na punastasya svātmānubhavitṛtayā
            vipralopaḥ syādyena jñānaṃ naśyet / pūrṇaṣāḍguṇyamahimāpi bhagavānvāsudevaḥ kṛṣṇāvatāre
            vyādhaśarāghātajanitavyatho bhūtaśarīraṃ tyaktavānityevaṃ kṛtvā kiṃ tasya jagatprabhoḥ
            svasvarūpavipralopo 'bhūdityā kīṭātsadāśivāntasyāpi dehasaṃskāra etādṛśa eva kintvekaḥ
            svātmapratyavamarśamātrasanāthadeho 'parastu dehādyātmamānitāsatattva itīyānviśeṣaḥ
            / tasmāccharīradharmā jñānyajñāninoḥ sadṛśā eva naitāvatā phalasāmyamityetadeva gītāsūktam</p>
         
         
         <p>
            sadṛśaṃ ceṣṭate svasyāḥ prakṛterjñānavānapi /<br />
            prakṛtiṃ yānti bhūtāni nigrahaḥ kiṃ kariṣyati //
            </p>
         
         
         <p>iti // 95 //</p>
         
         
         <p>idānīmakrameṇa krameṇa ca jñānayogapariśīlane vicitraparaśaktipātameva kāraṇaṃ pratipādayanphalabhedamāha</p>
         
         
         <p class="bold">
            paramārthamārgamenaṃ jhaṭiti yadā gurumukhātsamabhyeti /<br />
            atitīvraśaktipātāttadaiva nirvighnameva śivaḥ // 96 //
            </p>
         
         
         <p>yasminneva kāle janaḥ paścimajanmā <span class="bold">gurumukhāt</span> pravaradaiśikavaktrāt <span class="bold">enam</span> śataśaḥ pratipāditam <span class="bold">paramārthamārgam</span> pūrṇasvātantryalakṣaṇaṃ svātmasaṃbodhamukhāmnāyarahasyasaraṇiṃ yaḥ kaścit <span class="bold">abhyeti</span> samabhiyāti saḥ <span class="bold">tadaiva</span> tasminnevāvasare gurūpadeśasamanantaramevānantarāyaṃ kṛtvā <span class="bold">śiva eva</span> syāt / śrīkule yathoktam</p>
         
         
         <p>
            helayā krīḍayā vāpi ādarādvātha tattvavit /<br />
            yasya saṃpātayeddṛṣṭiṃ sa muktastatkṣaṇātpriye //
            </p>
         
         
         <p>iti / nanu kathamevaṃvidhaṃ mukhāmnāyarahasyamevopanayedityāha <span class="bold">atitīvraśaktipātāt</span> iti / atiśayena <span class="bold">tīvraḥ</span> karkaśo yo 'sāvanugrahākhyāyāḥ pārameśvaryāḥ <span class="bold">śakteḥ pātaḥ</span> paśuhṛtkamalāvataraṇaṃ yena paśurapi gurvāmnāyavedanācchivībhavati jīvanneva mukta
            iti yāvat / yathā tāmradravyaṃ siddharasapātātsuvarṇībhavati / ayamarthaḥ parameśvarānugrahopāya
            eva svātmajñānalābha iti nātra niyatiśaktisamutthaṃ japadhyānayajñādikamupāyatayā
            kramate / anugrahaśaktividdhahṛdayasya tu haṭhādevākramaṃ devatāmukhāmnāyarahasyaṃ
            hṛdayamāvarjayati yena jhaṭityeva parameśvarībhāvaṃ yātītyaparyanuyojyo vicitraḥ pārameśvaraḥ
            śaktipāta iti // 96 //</p>
         
         
         <p>yasya punarmadhyamandamandatarādibhedena pravṛttaḥ śaktipātastasya gurūpadeśamāmaraṇakṣaṇaṃ
            yāvadyogakrameṇa vimṛśataḥ piṇḍapātācchivatvaṃ syāditi pratipādayati</p>
         
         
         <p class="bold">
            sarvottīrṇaṃ rūpaṃ sopānapadakrameṇa saṃśrayataḥ /<br />
            paratattvarūḍhilābhe paryante śivamayībhāvaḥ // 97 //
            </p>
         
         
         <p>evaṃ kila śaktipātamandatvātpūrṇajñānopadeśānāsādanena <span class="bold">sarvottīrṇaṃ rūpam</span> sarvatattvaparyantavartisvabhāvam <span class="bold">saṃśrayataḥ</span> sākṣātkurvataḥ kathamityāha <span class="bold">sopānapadakrameṇa</span> iti / kandanābhihṛtkaṇṭhalampikābindunādaśaktirūpāṇi <span class="bold">sopānāni</span> ūrdhvamākramaṇāya tīrthānyeva teṣāṃ <span class="bold">padam</span> āsādanaṃ tatra hānādānarūpaḥ <span class="bold">kramaḥ</span> śanaiḥśanaiḥ kande tato nābhau tato hṛdītyevamākramaṇaṃ teneti / evaṃ yāvatparamārthaprarohopalabdhau
            piṇḍapātāvasare yoginastasya krameṇa śivatāsvabhāvā sthitirbhavatītyeṣā kramayuktiḥ
            kathitā // 97 //</p>
         
         
         <p>evamapi kramayogamabhyasyato yoginaḥ samāśvastasyāpi satastathārūḍhirna syādabhīṣṭaprāptāvantarāyo
            jāyate yadi paramanāsāditatattvasya maraṇaṃ syāttadā kiṃ bhavedityāśaṅkāṃ pariharati</p>
         
         
         <p class="bold">
            tasya tu paramārthamayīṃ dhārāmagatasya madhyaviśrānteḥ /<br />
            tatpadalābhotsukacetaso 'pi maraṇaṃ kadācitsyāt // 98 //
            </p>
         
         
         <p class="bold">
            yogabhraṣṭaḥ śāstre kathito 'sau citrabhogabhuvanapatiḥ /<br />
            viśrāntisthānavaśādbhūtvā janmāntare śivībhavati // 99 //
            </p>
         
         
         <p>evamullaṅghanakrameṇa yogamabhyasyataḥ kenāpyantarāyeṇa <span class="bold">madhyaviśrānteḥ</span> kutraciccakrādhāre 'pyanubhavopalabdhestatraiva paritoṣaṃ gatasyāta eva <span class="bold">paramārthamayīṃ dhārāmagatasya</span> paratattvarūpāṃ pratijñātāṃ daśāṃ sarvādhvottīrṇāmaprāptavato yadi vā <span class="bold">tatpadalābhotsukacetaso 'pi</span> pratijñātaparamārthasattāsādanasābhilāṣasyāpi <span class="bold">kadācit</span> madhye vipattiḥ saṃbhāvyate tadaitasyālabdhalābhasyāpi piṇḍapātātkā gatirityāha <span class="bold">yogabhraṣṭaḥ</span> ityādi / saḥ <span class="bold">yogāt</span> samādherubhayathā <span class="bold">bhraṣṭaḥ</span> calitaḥ <span class="bold">śāstre</span> āgamagranthe <span class="bold">kathitaḥ</span> uktaḥ / kīdṛgbhavedityāha <span class="bold">citra</span> ityādi / piṇḍapātādeva <span class="bold">citrabhogāni</span> nānāścaryastryannapānamālyavastrānulepanagītavādyādipradhānāni yāni <span class="bold">bhuvanāni</span> svaviśrāntyanuguṇāni tattveśvarasthānāni teṣu <span class="bold">patiḥ</span> īśvaro bhavati maraṇasamanantarameva divyairbhogairyujyata iti yāvat / tadbhogādhikāraparikṣaye
            punarapi sa yogabhraṣṭaḥ kathaṃ syādityāha <span class="bold">viśrānti</span> ityādi / <span class="bold">viśrāntisthānasya</span> kandādeḥ pradeśasya <span class="bold">vaśāt</span> tadabhyāsasaṃskāraprabodhasāmarthyātsaḥ <span class="bold">janmāntare</span> dvitīye janmani <span class="bold">bhūtvā</span> saṃsāre 'dhikāriśarīraṃ yogābhyāsayogyaṃ prāpya pūrvābhyastaṃ yogaṃ prayāsena svīkṛtya
            helayā paramārthamayīṃ prāgjanmapratijñātāṃ daśāmadhiruhya piṇḍapātācchiva eva bhavati
            // 99 //</p>
         
         
         <p>athābhyasyato 'pi yogaṃ yogino manaścāñcalyādviśrāntimekadeśe 'pi manāgapyalabhamānasya
            yogaṃ prati śraddhāvataśca piṇḍapātātkā gatiḥ syādityāha</p>
         
         
         <p class="bold">
            paramārthamārgamenaṃ hyabhyasyāprāpya yogamapi nāma /<br />
            suralokabhogabhāgī muditamanā modate suciram // 100 //
            </p>
         
         
         <p class="bold">
            viṣayeṣu sārvabhaumaḥ sarvajanaiḥ pūjyate yathā rājā /<br />
            bhuvaneṣu sarvadaivairyogabhraṣṭastathā pūjyaḥ // 101 //
            </p>
         
         
         <p><span class="bold">enam</span> iti śataśaḥ pratipāditaṃ svātmajñānasatattvaṃ panthānam <span class="bold">abhyasya</span> śraddhābhaktibhyāṃ sevitvāpi cittadoṣānavasthānena yathāvadyogalakṣaṇāṃ viśrāntiṃ
            janmamadhye 'pyanadhigataḥ sanmṛtaścettadā sa yogabhraṣṭo jñānayogaviṣayaprarūḍhaśraddhābhaktiprasādasāmarthyena
            devalokabhogabhāgī sāhlādacittaḥ <span class="bold">suciram</span> kālaṃ harṣaṃ prayāti surairapi bhuvaneṣu nijanijasthāneṣu pūjyo bhavati / ka ivetyāha
            <span class="bold">sārva</span> ityādi / <span class="bold">yathā sārvabhaumo rājā</span> saptadvīpeśvaro rājā cakravartī <span class="bold">viṣayeṣu</span> nānāmaṇḍaleṣu <span class="bold">sarvajanaiḥ pūjyate</span> samabhyarcyate <span class="bold">tathaiva</span> ayaṃ prakṣīṇapuṇyāpuṇyaviṣayaḥ samutpannavairāgyaḥ paścimajanmā vandyo 'smākaṃ yasya
            svātmani jijñāsārthaṃ prāgjanmanyudyamo 'bhūditi surairapi stūyata iti yāvat // 100
            // 101 //</p>
         
         
         <p>tasya lokāntarabhogādhikāranivṛtteranantaraṃ kiṃ syādityāha</p>
         
         
         <p class="bold">
            mahatā kālena punarmānuṣyaṃ prāpya yogamabhyasya /<br />
            prāpnoti divyamamṛtaṃ yasmādāvartate na punaḥ // 102 //
            </p>
         
         
         <p>devalokeṣu yathānirdiṣṭeṣu bhogānbhuktvātidīrgheṇa <span class="bold">kālena</span> sa yogabhraṣṭaḥ saṃsāre 'sminmanuṣyabhāvamāgatya yogābhyāsasādhanayogyaṃ śarīramāsādya
            prāgjanmani manaścāñcalyādyo yogo duṣprāpo 'bhūttameva <span class="bold">yogam</span> prāgjātabhaktiśraddhāprarūḍhayogavāsanāsaṃskāraprabodhamanāyāsena <span class="bold">prāpya</span> samabhyasya ca dehānte <span class="bold">divyamamṛtam</span> paratattvasvarūpamupalabhate parasvarūpatādārḍhyaṃ gacchatīti yāvat / ata eva tasmātpunarāvartanaṃ
            tasya na syāditi / evaṃ mahati kalyāṇe svātmajñānaviṣaye manāgapi pratyavamarśaḥ saṃsārasaraṇāya
            na bhavati / yaduktaṃ śrīgītāsu</p>
         
         
         <p>
            nehābhikramanāśo 'sti pratyavāyo na vidyate /<br />
            svalpamapyasya dharmasya trāyate mahato bhayāt //
            </p>
         
         
         <p>iti / tathā</p>
         
         
         <p>
            ayatiḥ śraddhayopeto yogāccalitamānasaḥ /<br />
            aprāpya yogasaṃsiddhim ... //
            </p>
         
         
         <p>ityādipraśnādārabhya</p>
         
         
         <p>anekajanmasaṃsiddhastato yāti parāṃ gatim //</p>
         
         
         <p>ityuttaraparyanto grantho muninā pratipādito 'pi smartavya iti // 102 //</p>
         
         
         <p>evamanena jñānayogakrameṇa jantormanāgapi spṛṣṭasya sata iyānvibhūtyatiśayo yaḥ pravaktuṃ
            na pāryate tasmātsarvātmanā vivekārdrahṛdayairjananamaraṇanivṛttau sāvadhānairbhāvyamiti
            nirūpayati</p>
         
         
         <p class="bold">
            tasmātsanmārge 'sminnirato yaḥ kaścideti sa śivatvam /<br />
            iti matvā paramārthe yathātathāpi prayatanīyam // 103 //
            </p>
         
         
         <p>yata evaṃ svātmapratyavamarśābhyāsaḥ pratipāditakramavaśāduttamaphalalābhaḥ <span class="bold">tasmāt</span> etasminsuśobhane <span class="bold">mārge</span> prakṛṣṭamuktiprāpake pathi <span class="bold">yaḥ kaścinnirataḥ</span> ityadhikāriniyamābhāvaḥ pradarśitaḥ / <span class="bold">yaḥ kaścit</span> jano jananamaraṇavyādhyādikleśaśataparipīḍitaḥ <span class="bold">nirataḥ</span> vivekabuddhyā niḥśeṣeṇa ratastatraiva śraddadhāno bhūtvā nimagnaḥ <span class="bold">saḥ</span> janturacirāllaghunaiva kālena <span class="bold">śivatvameti</span> sakalasāṃsārikakleśānavadhūya paraśreyorūpadaśāmekenaiva janmanā prāpnoti / yathā
            śivadharmottare śāstre</p>
         
         
         <p>
            ihaikabhaviko mokṣa eṣa tāvatparīkṣyatām /<br />
            anekabhavikā muktirbhavatāṃ kena vāryate //
            </p>
         
         
         <p>iti / <span class="bold">iti matvā</span> evaṃ vimṛśya tasmin <span class="bold">paramārthe yathātathā</span> yena tenāpi prakāreṇa <span class="bold">prayatanīyam</span> prakarṣeṇa samudyamaḥ kāryaḥ / pradhāne yatnaḥ phalavāniti kṛtvātrārthe manāgapyavalepo
            na vidheyo yena yogābhyāsena svātmaprarūḍhiścetsamutpannā siddhaṃ naḥ samīhitaṃ na
            ceddivyalokāntaraprāptiḥ / tato 'pi pratyāvṛttasya prāksamabhyastayogavāsanāprabodhabalena
            punarapi yogasaṃbandha iti śreyomārgapariśīlanānna viruddhaṃ kiñcitkartuḥ samāpatatīti
            paramapuruṣārthasādhanāyāṃ manāgapyavalepo na kārya iti śivam // 103 //</p>
         
         
         <p>evaṃ śāstrakāraḥ śeṣabhaṭṭārakoktaṃ paramārthasāropadeśaṃ śivādvayaśāsanakrameṇa yuktyanubhavāgamasanāthaṃ
            pratipādya svātmanaḥ paritoṣamātrārthitayā svābhidhānapradarśanapūrvakamayamevopadeśaḥ
            parapuruṣārthasādhanopāya iti nirūpayangranthārthopasaṃhāramāha</p>
         
         
         <p class="bold">
            idamabhinavaguptoditasaṃkṣepaṃ dhyāyataḥ paraṃ brahma /<br />
            acirādeva śivatvaṃ nijahṛdayāveśamabhyeti // 104 //
            </p>
         
         
         <p><span class="bold">idam</span> prathamānaṃ vitatya pratipāditaṃ yat <span class="bold">param</span> prakṛṣṭam <span class="bold">brahma</span> bṛṃhakatvātparipūrṇānandamayaṃ svātmasvarūpam <span class="bold">dhyāyataḥ</span> anāyāsena svātmani pratyavamṛśato janasya <span class="bold">acirāt</span> śīghrameva na tu punarbahūnāṃ janmanāmanta iti / tadevaṃvidhasya brahmabhūtasya <span class="bold">śivatvamabhyeti</span> niḥśreyasaprāptiḥ saṃbhavati / katham <span class="bold">nijahṛdayāveśam</span> kṛtvā <span class="bold">nijaṃ hṛdayam</span> parāmarśasthānamāviśya / kīdṛśaṃ tadbrahma kīrtanīyanāmnā <span class="bold">abhinavaguptenoditaḥ</span> prakāśitaḥ <span class="bold">saṃkṣepaḥ</span> tātparyaṃ yatra tadevaṃvidham / atra ca nāmavyājenedamapyuktaṃ syādyathā <span class="bold">abhinavaḥ</span> yo 'nyairadṛṣṭaḥ parabrahmarahasyātiśayaḥ <span class="bold">guptaśca</span> avacchanna ivābhūtsa evaṃvidhaḥ <span class="bold">uditaḥ</span> prakāśitaḥ <span class="bold">saṃkṣepaḥ</span> yatra tadevaṃvidhaṃ brahmeti / evamāvedayatā durlabhatopadeśasya pratipāditā syāt
            // 104 //</p>
         
         
         <p>granthaparimāṇaṃ nirūpayannasminprakaraṇe kartṛtvamāha
            
            <p class="bold">
               āryāśatena tadidaṃ saṃkṣiptaṃ śāstrasāramatigūḍham /<br />
               abhinavaguptena mayā śivacaraṇasmaraṇadīptena // 105 //
               </p>
         </p>
         
         
         <p><span class="bold">idaṃ śāstrasāram</span> bahūnāṃ granthānāṃ yatprakṛṣṭaṃ satattvaṃ tat <span class="bold">mayā saṃkṣiptam</span> granthasahasrairapyupapādayitumaśakyaṃ tadeva laghunā vṛttaśataparimāṇena svīkṛtyoktamityanena
            pratibhākauśalamuktaṃ bhavet / kīdṛśeṇa mayā <span class="bold">śivacaraṇasmaraṇadīptena</span> iti / <span class="bold">śivasya</span> paraśreyaḥsvabhāvasya svātmasthasya cidānandaikamūrteryāni <span class="bold">caraṇāni</span> cidraśmayasteṣām <span class="bold">smaraṇam</span> śabdādiviṣayagrahaṇakāle nibhālanaṃ pratikṣaṇaṃ svānubhavāpramoṣastena <span class="bold">dīptaḥ</span> parāhantācamatkārabhāsvaro 'ta eva kīrtanīyābhidhānena / anyathā kathaṃ dehādyātmamānino
            'jñātasvātmamaheśvarasatattvasyeyati mahārthopadeśe 'sya kartṛtādhikāritvamupapadyate
            yato yo yatsvabhāvaḥ sa tatsvabhāvaṃ vivektuṃ pragalbhata ityupadeṣṭuḥ samāviṣṭamaheśvarasvabhāvo
            'nena vākyenoktaḥ syāditi śivam // 105 //</p>
         
         
         <p>iti śrīmahāmāheśvarācāryābhinavaguptaviracitaḥparamārthasāraḥ //</p>
         
         
         <p>
            śrīmataḥ kṣemarājasya sadgurvāmnāyaśālinaḥ /<br />
            sākṣātkṛtamaheśasya tasyāntevāsinā mayā // 1 //
            </p>
         
         
         <p>
            śrīvitastāpurīdhāmnā viraktena tapasvinā /<br />
            vivṛtiryoganāmneyaṃ pūrṇādvayamayī kṛtā // 2 //
            </p>
         
         
         <p>saṃpūrṇeyaṃ paramārthasārasaṃgrahavivṛtiḥ kṛtistatrabhavatparamamāheśvaraśrīrājānakayogarājasya
            //</p>
         
         </div>
   </body>
</html>