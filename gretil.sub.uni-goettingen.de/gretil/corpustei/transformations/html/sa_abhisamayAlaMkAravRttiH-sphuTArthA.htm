<!DOCTYPE html><html xmlns="http://www.w3.org/1999/xhtml">
   <head>
      <meta http-equiv="Content-Type" content="text/html; charset=UTF-8" />
      <meta name="viewport" content="width=device-width, initial-scale=1.0" />
      <title>Abhisamayālaṃkāravṛttiḥ sphuṭārthā (GRETIL)
	</title>
      <style>@font-face {
    font-family: LinuxLibertineDisplay0Regular, times, serif;
    src: url(fonts/LinLibertine_DR.woff);
}
* {box-sizing: border-box;}
body {background-color: #FFFFFF; font-family: 'LinuxLibertineDisplayORegular'; font-weight: normal; font-style: normal; font-size: 18px; padding: 20px 100px 20px; width: 1600px;}

ul {list-style: circle;}

ul.dash {list-style: none; margin-left: .5em; padding-left: .5em;}
ul.dash > li:before {display: inline-block; content: "–"; width: 1em; margin-left: 0em;}

a:link {color: black; text-decoration: underline;}
a:visited {color: black; text-decoration: underline;}
a:hover {color: black; text-decoration: none;}
a:active {color: black; text-decoration: underline;}

p {padding-left: .5em; padding-right: .5em;}

h4 {margin-bottom: 0px;}
mark {background-color: #FFFFCC;}
q:before {content: "»";}
q:after {content: "«";}

.noindent {padding: 0px;}
.comm {padding-left: 1em; padding-right: 1em;}
.app {width: 80%; text-align: right; font-size: 14px; padding-left: 1em;}
.lem {display:inline-block;}
.ref {font-size: 14px; padding: inherit;}
.lb {font-weight: bold; font-size: 14px;}
.lb:before {content: "["}
.lb:after {content: "]"}
.pb {font-weight: bold; font-size: 14px;}
.pb:before {content: " ["}
.pb:after {content: "] "}
.note {font-weight: bold; font-size: 14px;}
.note:before {content: " ["}
.note:after {content: "] "}
.subhead {font-weight: bold; font-size: 14px;}
.appnote {font-size: 14px;}
.appnote:before {content: " ["}
.appnote:after {content: "] "}
.hi {font-style: italic}
.sic:before {content: "†"}
.sic:after {content: "†"}
.corr {color: #008000;}
.supplied {color: #1E90FF;}
.surplus {color: #ff3333;}
.unclear {color: #D2B48C;}

/* custom renditions */
.b, .bf, .textbf, .bold {font-weight: bold}
.i, .it, .textit, .italic {font-style: italic}
.u, .underline {text-decoration: underline}
.blue {color: #0000e6;}
.red {color: #b30000;}

.row:after {content: ""; display: table; clear: both;}
.column {float: left; width: 50%; padding-left: .5em; padding-right: .5em;}
.analysis {font-size: 14px; color: #0066ff; padding-left: .5em; padding-right: .5em; padding-top: .1em;}
.analysis:before {content: "["}
.analysis:after {content: "]"}

div.wapp:hover  span.lem {background-color: #FFFFCC;}

@media screen and (max-width: 800px) {
    body {font-size: 16px;}
    .column {width: 100%;}
    .analysis {width: 100%;}
}

@media screen and (max-width: 1200px) {
    body {padding: 10px;}
    .app {width: 90%;}
}

@media only screen and (max-width: 1600px) {
    body {width: auto; padding: 20px;}
}

#toc_container {background: #f9f9f9 none repeat scroll 0 0; border: 1px solid #aaa; display: table; font-size: 95%; margin-bottom: 1em; padding: 1em; width: auto;}
.toc_title {font-weight: 700; text-align: center;}	  
#toc_container li, #toc_container ul, #toc_container ul li{list-style: outside none none !important; padding-left: .5em;}
</style>
   </head>
   <body>
      <h1>Abhisamayālaṃkāravṛttiḥ sphuṭārthā</h1>
      <h2>Header</h2>
      <p>
         This file is an html transformation of <a href="http://gretil.sub.uni-goettingen.de/gretil/corpustei/sa_abhisamayAlaMkAravRttiH-sphuTArthA.xml">sa_abhisamayAlaMkAravRttiH-sphuTArthA.xml</a> with a rudimentary header. For a more extensive header please refer to the source
         file.
         </p>
      <p class="noindent"><b>Data entry: </b>members of the Digital Sanskrit Buddhist Canon Input Project</p>
      <p class="noindent"><b>Contribution: </b>members of the Digital Sanskrit Buddhist Canon Input Project</p>
      <p class="noindent"><b>Date of this version: </b>2020-07-31</p>
      <h4>
         <if test="fileDesc/sourceDesc/@xml:id" id=""></if>
         	  Source:
         	</h4>
      <ul class="dash">
         <li>Ram Shankar Tripathi: Abhisamayalankaravrti sputartha. Sarnath: Central Institute
            of Higher Tibetan Studies, 1977, pp. 3-44.</li>
      </ul>
      <p class="noindent"><b>Publisher: </b>Göttingen Register of Electronic Texts in Indian Languages (GRETIL), SUB Göttingen</p>
      <h4>Licence:</h4>
      <p>This e-text was provided to GRETIL in good faith that no copyright rights have been
         infringed.
         	 If anyone wishes to assert copyright over this file, please contact the GRETIL management
         at gretil(at)sub(dot)uni-goettingen(dot)de.
         	 The file will be immediately removed pending resolution of the claim.</p>
      <p><a href="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International
            License.</a></p>
      <p class="noindent"><b>Interpretive markup: </b>none</p>
      <h4>Notes:</h4>
      <notesStmt xmlns="http://www.tei-c.org/ns/1.0">
         	
         <p xmlns="http://www.w3.org/1999/xhtml">This file has been created by mass conversion of GRETIL's Sanskrit corpus from <a href="http://gretil.sub.uni-goettingen.de/gretil/1_sanskr/6_sastra/3_phil/buddh/bsa031_u.htm">bsa031_u.htm</a>. Due to the heterogeneity of the sources the header markup might be suboptimal. For
            the sake of transparency the header of the legacy file is documented in the &lt;note&gt; element below:</p>
         	
         <p xmlns="http://www.w3.org/1999/xhtml">
            	 Abhisamayalankaravrttih sphutartha
            <br />Based on the ed. by Ram Shankar Tripathi: Abhisamayalankaravrti sputartha.
            <br />Sarnath: Central Institute of Higher Tibetan Studies, 1977, pp. 3-44.
            <br />
            <br />Input by members of the Sanskrit Buddhist Input Project.
            <br />With kind permission of the Digital Sanskrit Buddhist Canon Project
            <br />of Nagarjuna Institute, Nepal
            <br />and University of the West, Rosemead, California, USA
            <br />(www.uwest.edu/sanskritcanon)
            <br />Sastra section, text no. 31
            <br />
            <br />The transliteration emulates the conventions of Nagari script.
            <br />Therefore, many word boundaries are not marked by blanks.
            <br />
            <br />REFERENCE SYSTEM (added):
            <br />Abhis_nn.nn = Abhisamayalankaravrttih sphutartha_adhikara.verse
            	</p>
         </notesStmt>
      <h4>Revisions:</h4>
      <ul class="dash">
         <li>2020-07-31: TEI encoding by mass conversion of GRETIL's Sanskrit corpus</li>
      </ul>
      <hr />
      <h2>Text</h2>
      <div xml:lang="sa-Latn">
         
         
         <p>Prajñāpāramitopadeśaśāstre
            ācaryaharibhadrakṛtā</p>
         
         
         <p>Abhisamayālaṅkāravṛttiḥ sphuṭārthā</p>
         
         
         <p>sarvākārajñatādhikāraḥ prathamaḥ</p>
         
         
         <p>namaḥ sarvabuddhabodhisattvebhyaḥ
            maṃgalācaraṇam</p>
         
         
         <p>
            prajñāpāramitāyai yasyāstadalaṅkārakārikāṇām /<br />
            sarvālaṅkaraṇārthaṃ kriyate vyākhyā namastasyai // Abhis_0.1 //
            </p>
         
         
         <p>
            jagadāsaṅgasaṅgena tvāryāsaṅgena tāyinā /<br />
            ākarṇyājitanāthāttanmahāśāstraṃ vyabhajyata // Abhis_0.2 //
            </p>
         
         
         <p>
            jagaddhitaparo bandhuḥ vasubandhuḥ svakāśayam /<br />
            cāntarjñeyaṃ samāśritya tadvyākhyāmakarottataḥ // Abhis_0.3 //
            </p>
         
         
         <p>
            āryāntargaṇitaḥ khyāto vimuktiriti tatkṛtām /<br />
            akṛtāmiva tāṃ draṣṭvā cakre 'nyāṃ madhyayā dhiyā // Abhis_0.4 //
            </p>
         
         
         <p>
            tato vimuktisenena śāstrāṇyaprāpya sarvaśaḥ /<br />
            śraddhābhūmisthitenāpi vyākhyātā svamanīṣayā // Abhis_0.5 //
            </p>
         
         
         <p>
            evaṃ vidvadvaraiḥ prokte kiñcannaiyūnyamīkṣyate /<br />
            asmin sarvaṃ susampannaṃ mahadāścaryakārakam // Abhis_0.6 //
            </p>
         
         
         <p>
            ayaṃ sudurlabhaḥ panthāḥ gambhīraśca yathārthakaḥ /<br />
            suvimṛśyaśca vidvadbhiḥ prāpto buddhānukampayā // Abhis_0.7 //
            </p>
         
         
         <p>
            sarvathā mama nāstyeva gocaro 'pyahamutsahe /<br />
            puṇyavidhyanukūlatvāt svaparopacikīrṣayā // Abhis_0.8 //
            </p>
         
         
         <p>āryamaitreyaḥ sadācārānuvṛttimātmanaḥ prakhyāpayan svapratisaṃvijjñānena prajñāpāramitāviṣayakaḥ
            prasāda eva sarvaśreyaḥ prāptipradhānaheturityavadhṛtya paraṃ niratiśayānantaguṇaratnākarabhagavatyāṃ
            pravartayituṃ prasādotpādanāya tāvadādau yathāguṇābhidhānapuraḥsuraṃ jananīṃ namaskurvannāha
            -</p>
         
         
         <p>
            yā sarvajñatayā nayatyupaśamaṃ śāntaiṣiṇaḥ śrāvakān<br />
            yā mārgajñatayā jagaddhitakṛtāṃ lokārthasampādikā /<br />
            sarvākāramidaṃ vadanti munayo viśvaṃ yayā saṃgatās<br />
            tasyai śrāvakabodhisattvagaṇino buddhasya mātre namaḥ // Abhis_1.1//
            </p>
         
         
         <p>anayā kārikayā asyāḥ atiśayamāhātmyavattvam amihitam / tacchrutvā tāvacchraddhānusāriṇaḥ
            asyāṃ niḥsaṃśayamacireṇa śraddhāmutpādayanti / dharmānusāriṇo 'pi ekānekasvabhāvaviyuktatvādityādipramāṇena
            anutpannavastumārgākāraparijñānakārikārthalakṣaṇajananyāṃ bādhām adṛṣṭvā trisarvajñatāsvarūpatrayātmikā
            buddhādinirmātrī prajñāpāramitāvaśyameva sambhavinītyavadhṛtya tasyāṃ prasādamutpādayanti
            / tasyāṃ prasādena tadguṇābhilāṣiṇaḥ ubhayavidhā api pudgalāḥ tattadāśritapravacanadhāraṇādyarthaṃ
            sarvathā atyantamādriyante / tataḥ śrutamayādijñānotpādakrameṇa suśreyo 'dhigatāḥbhavanti
            / ata eva bhagavatyāṃ pradāsa eva sarvaśreyo 'dhigamahetuḥ /</p>
         
         
         <p>tatra tisṛbhiḥ sarvajñatābhiraṣṭāvarthāḥ saṅgṛhītā bhavanti / tābhiśca vakṣamāṇavidhinā
            sarvārthāḥ sampatsyanta iti manasi nidhāya trisarvajñatābhiḥ prajñāpāramitāṃ stauti
            / śrāvakaḥ, tatpakṣanikṣiptaḥ kiñcidvimokṣādhikaḥ ekakrama nirdiṣṭaḥ pratyekabuddhaśca
            nirvāṇabhilāṣiṇau, tayo anutpannasarvavastujñatayā sopadhinirupadhilakṣaṇadvividhanirvāṇaprāpikā
            yā, yāvatsaṃsāraṃ jagaddhitakṛtāṃ bodhisattvānāmanutpannasarvamārgajñatayā sarvalokārthasampādikā
            yā, anutpannasarvākārajñatayā yayā saṅgatāḥ saṃyatakāyāḥ pradhānayogīśvarā buddhāḥ
            sarvathā caritapratipakṣasarvadharmacakrān pravartayanti / tasyai śrāvakādiparivṛtabuddhānāmutpāyitryai
            mātre namaḥ / evaṃ namaskārastutipūvakeṇābhisamayālaṅkāraśāstreṇa vastupratipakṣākāreṣu
            kasmiṃścidekasmin (pakṣe) saṃgṛhīte, prathamapakṣe tāvattadarthapariśramavaiyarthyam
            / tathā hi na hi tadasti iha prajñāpāramitāyāṃ vastujātaṃ yanna lakṣaṇaśāstreṣu uktapūrvam
            / dvitīye vyavadānavastu (mātra) saṅgrahāt sāṃkleśikavastvasaṃgrahācca na jñāyate
            kasyāyaṃ pratipakṣa iti / tṛtīte nirvastukākāramātrasaṃgrahādarthādhigamaśūnyādiha
            kiñcidapi noktamiti vyartha eva (śāstraracanāyāsaḥ) iti nāpare śaṅkiṣyante kim iti
            cet? tannaḥ, yato hi yathākramaṃ śrāvakapratyekabuddhabodhisattvānuttarabuddhānāṃ
            trisarvajñatāyāṃ samastābhisamayānāṃ saṃgrahaṇena pakṣatrayasyāpi saṃgṛhītatvāt /</p>
         
         
         <p>yathā madhyamajinajananyāṃ - "subhūte śrāvakapratyekabuddhayoḥ sarvajñatā, bodhisattvānāṃ
            mārgajñatā, tathāgatārhatsamyaksambuddhānāṃ sarvākārajñatā / bhagavan kimarthaṃ sarvajñatā
            śrāvakapratyekabuddhayoḥ? subhūte sarve hi yāvanto bāhyābhyantaradharmāḥ, tāvata eva
            śrāvakapratyekabuddhā jānanti, na tu mārgeṇa, nāpi sarvākāreṇa, ataḥ sarvajñatā śrāvakapratyekabuddhayoriti
            / bhagavan, kimarthaṃ mārgajñatā bodhisattvānām? subhūte bodhisattvaiḥ, yaṃ śrāvakasya
            mārgaḥ, yāḥ pratyekabuddhasya mārgaḥ, yo buddhasya mārgaḥ sarve mārgā utpādyante jñāyante
            ca / te 'pi paripūryante, teṣāṃ mārgāṇāṃ kriyāpi kriyate / na yāvat praṇidhānaparisamāptiḥ,
            sattvaparipākaḥ, buddhakṣetrapariśuddhirvā kriyate, na tāvatteṣāṃ samyagbhūtāntasākṣātkāraḥ,
            ataḥ mārgajñatā bodhisattvānām / bhagavan, kimarthaṃ sarvākārajñatā tathāgatasyārhataḥ
            samyaksambuddhasya? subhūte, yena ākāreṇa, yena liṅgena, yena nimittena prakhyātā
            dharmāḥ, tamākāraṃ talliṅgaṃ tannimittaṃ tathāgatā avagacchanti, ataḥ tathāgatasya
            arhataḥ samyaksambuddhasya sarvākārajñateti / "evaṃ saṃkṣiptāyāmapi (jinajananyāṃ)
            - "śrāvakabhūmāvapi śikṣitukāmenāpi" ityādikamāha / vistṛtāyāmapi vistareṇābhihitam
            /</p>
         
         
         <p>tatra sarvajñatā hi rūpādidharmānityatādyadhiṣṭhānā ātmamohaprahāṇaphalā; mārgajñatā
            sarvayānaniryāṇā tattvāsākṣātkārādhiṣṭhānā asaṃgṛhītasattvasaṃgrahādiphalāḥ; sarvākārajñatā
            sarvadharmānutpādādhiṣṭhānā ākāśadhātuparyantāvicchinnasattvārthaphalā bhūtāntādhigamavāsanāpratisandhiprahāṇātmikā
            /</p>
         
         
         <p>itthamabhisamayālaṅkāre sarvavastupratipakṣākārasaṃgrahaṇenāśeṣābhisamayanirdeśaḥ
            kṛta itīdamupapadyate /</p>
         
         
         <p>granthārambhaprayojanam</p>
         
         
         <p>mandadhījanānāṃ tu vistṛtamadhmasaṃkṣiptāsu bhagavatīṣu (saṃkṣiptamadhyavistṛta) rucisampannasattvahitecchayā
            karuṇāmayena tattajjinajananyāṃ sakalaprajñāpāramitārthāṣṭābhisamayakramo deśita eva,
            bhagavata āryājitajinasya tannidarśane kiṃ prayojanamitiśaṅkānirākaraṇārthasandehotpādanena
            pravṛttyaṅgaṃ svīyaśāstrābhidheyaprayojanaprayojanaprayojanāntarbhūtasambandhāṃśca
            pradarśayannāha -</p>
         
         
         <p>
            sarvākārajñatāmārgaṃḥ śāsitrā yo 'tra deśitaḥ /<br />
            dhīmanto vīkṣiṣīraṃstamanālīḍhaṃ parairiti // Abhis_1.2 //
            </p>
         
         
         <p>
            smṛtau cādhāya sūtrārthaṃ dharmacaryāṃ daśātmikām /<br />
            sukhena pratipatsīrannityārambhaprayojanam // Abhis_1.3 //
            </p>
         
         
         <p>iti / sarvākārajñataiva hi buddhatvamārga iti sarveṣāmabhisamayānāmupalakṣaṇatvāttasyāmeva
            tātparyam / triprātihāryaiḥ sakalajanānuśāsakena bhagavatā jinajananītraye yo 'bhidheyo
            deśitaḥ, sa abhidhānābhidheyopāyopeyapratipattirūpeṇa sambaddhaḥ, bāhyetaravītarāgādibhiḥ
            sarvadharmanairātmyānabhyastaiḥ śrutamayādiprajñākrameṇānālīḍha iti suvyavasthāpite
            vāsanāsambhūtasmṛtijñāne bodhicittadānapratipattyācāramaṣṭābhisamayātmakamaśeṣaprajñāpāramitāsūtrārthaṃ
            samyagādhāya sarvatragadharmadhātvadhigamalakṣaṇapramuditabhūmyādyadhigamakrameṇa
            sarvākāraṃ sākṣātkuryāditi prayojanaprayojanāya vineyā abhilaṣitaprajñāpāramitārthabodhicittapratipattyādilakṣaṇāni
            sukhena pratipatsīranniti śāstrārambhaprayojanam //</p>
         
         
         <p>prajñāpāramitāyāḥ kāyikavyavasthāpanam</p>
         
         
         <p>evaṃ sambandhādīn vyāhṛtya vineyānāṃ sukhena pratipattaye supravibhaktasyāpi śāstrārthasya
            asaṃlulitatvena vyākhyānasaukaryamavalokya pañcadaśabhiḥ kārikābhiḥ samāsavyāsanirdeśena
            prajñāpāramitāyāḥ kāyikavyavasthāpanamāha -</p>
         
         
         <p>
            prajñāpāramitāṣṭābhiḥ padārthaiḥ samudīritā /<br />
            sarvākārajñatā mārgajñatā sarvajñatā tataḥ // Abhis_1.4 //
            </p>
         
         
         <p>
            sarvākārābhisambodho mūrdhaprāpto 'nupūrvikaḥ /<br />
            ekakṣaṇābhisambodho dharmakāyaśca te 'ṣṭadhā // Abhis_1.5 //
            </p>
         
         
         <p>
            cittotpādo 'vavādaśca nirvedhāṅgaṃ caturvidham /<br />
            ādhāraḥ pratipatteśca dharmadhātusvabhāvakaḥ // Abhis_1.6 //
            </p>
         
         
         <p>
            ālambanaṃ samuddeśaḥ sannāhaprasthitikriye /<br />
            sambhārāśca saniryāṇāḥ sarvākārajñatā muneḥ // Abhis_1.7 //
            </p>
         
         
         <p>
            śyāmīkaraṇatādīni śiṣyakhaḍgapathau ca yau /<br />
            mahānuśaṃso dṛṅmārga aihikāmutrikairguṇaiḥ // Abhis_1.8 //
            </p>
         
         
         <p>
            kāritramadhimuktiśca stutastobhitaśaṃsitāḥ /<br />
            pariṇāme 'numode ca manaskārāvanuttamau // Abhis_1.9 //
            </p>
         
         
         <p>
            nirhāraḥ śuddhiratyantamityayaṃ bhāvanāpathaḥ /<br />
            vijñānāṃ bodhisattvānāmiti mārgajñatoditā // Abhis_1.10 //
            </p>
         
         
         <p>
            prajñayā na bhave sthānaṃ kṛpayā na śame sthitiḥ /<br />
            anupāyena dūratvapāyenāvidūratā // Abhis_1.11 //
            </p>
         
         
         <p>
            vipakṣapratipakṣau ca prayogaḥ samatāsya ca /<br />
            dṛṅmārgaḥ śrāvakādīnāmiti sarvajñateṣyate // Abhis_1.12 //
            </p>
         
         
         <p>
            ākārāḥ saprayogāśca guṇā doṣāḥ salakṣaṇāḥ /<br />
            mokṣanirvedhabhāgīye śaikṣo 'vaivartiko gaṇaḥ // Abhis_1.13 //
            </p>
         
         
         <p>
            samatābhavaśāntyośca kṣetraśuddhiranuttarā /<br />
            sarvākārābhisambodha eṣa sopāyakauśalaḥ // Abhis_1.14 //
            </p>
         
         
         <p>
            liṅgaṃ tasya vivṛddhiśca nirūḍhiścittasaṃsthitiḥ /<br />
            caturdhā ca vikalpasya pratipakṣaścaturvidhaḥ // Abhis_1.15 //
            </p>
         
         
         <p>
            pratyekaṃ darśanākhye ca bhāvanākhye ca vartmani /<br />
            ānantaryasamādhiśca saha vipratipattibhiḥ // Abhis_1.16 //
            </p>
         
         
         <p>
            mūrdhābhisamayastredhā daśadhā cānupūrvikaḥ /<br />
            ekakṣaṇābhisambodho lakṣaṇena caturvidhaḥ // Abhis_1.17 //
            </p>
         
         
         <p>
            svābhāvikaḥ sasāṃbhogo nairyāṇiko 'parastathā /<br />
            dharmakāyaḥ sakāritraścaturdhā samudīritaḥ // Abhis_1.18 //
            </p>
         
         
         <p>iti / tatra prathamakārikādvayena aṣṭavastūnāṃ saṃgrahāt samāsanirdeśaḥ, tataḥ trayodaśakārikābhiḥ
            tasyaivārthaṃ saṃgṛhya vistareṇa vyākhyānaṃ bhavati / itthaṃ saṃkṣepavistarābhyāṃ
            bhāṣitatvena subhāṣitam / piṇḍārthakārikāṇāmeva śāstrapraṇetrā 'cittotpādaḥ parārthāya'
            - ityādivakṣyamāṇasakalaśāstreṇa vyākhyāsyamānatvāt tadvyākhyānenaiva vyākhyānaṃ sañcintya
            vīpsābhayena nātraitā vyākhyātāḥ /</p>
         
         
         <p>sarvākārajñatā
            1 cittotpādaḥ</p>
         
         
         <p>itthaṃ sakalapiṇḍārtha nirdiśya bodhiṃ prāptukāmairbodhisattvaiḥ phalabhūtatvāt sarvākārajñatādhigantavyetyādau
            sarvākārajñatāsaṃgrahakārikāṃ vyākhyātukāmaḥ sālambanaṃ cittotpādasvarūpamāha -</p>
         
         
         <p>cittotpādaḥ parārthāya samyaksambodhikāmatā /</p>
         
         
         <p>buddho bhūtvā yathābhavyatayā parārthaṃ prati yatnaṃ kuryāmiti parārthāya samyaksambodhyadhikāmatālakṣaṇaḥ
            praṇidhiprasthānasvabhāvo dvividhaścittotpādaḥ / samyaksambodhikāmatā ca tatprārthanā
            kuśalo dharmacchandaścaitasikaḥ / viśiṣṭaviṣayapratibhāsamutpadyamānaṃ cittaṃ "cittotpādaḥ"
            iti kathaṃ sa (caitasikaḥ) cittotpādo bhavet? satyametat / kintu kuśaladharmacchandalakṣaṇāyāṃ
            prārthanāyāṃ satyāṃ bodhicittamutpadyata iti kāraṇenātra kāryaṃ nirdiṣṭamevaṃ prārthayituḥ
            bodhisattvasya sarve kuśalā dharmā vṛddhiṃ yāntīti jñāpanāya copacāraḥ samāśrita ityadoṣaḥ
            / anyaprakāreṇa praṇidhānaṃ prārthanā vā samyaksambodhikāmatā tatsahacaritacittotpādaḥ
            prārthanayātidiśyate / evañca praṇidhānasahagataṃ taccittamutpadyata iti jñāpanāya
            vā //</p>
         
         
         <p>keyaṃ samyaksaṃbodhiḥ? kaśca parārtho yatkāmatātmako yadarthaścittotpāda iti cet?
            ucyate -</p>
         
         
         <p>samāsavyāsataḥ sā ca yathāsūtraṃ sa cocyate // Abhis_1.19 //</p>
         
         
         <p>tisṛṣvapi jinajananīṣu prajñāpāramitāyāṃ dānādau ca deyadāyakapratigrāhakādyanupalabdhiḥ
            pratipattavyeti jñāpanārthakena; yathābhavyasarvasattvān nirvāṇe, matsariṇaśca dānādau
            pratiṣṭhāpayitukāmenāsyāṃ prajñāpāramitāyāṃ pratipattavyamitipradarśanapareṇa vacanena
            (vākyena) sūtrārthāviruddhena samāsavyāsataḥ parārthā samyaksambodhiḥ nirdiṣṭā / itthaṃ
            'cittotpādaḥ parārthāya samyaksambodhikāmatā' jñātavyā / sarvākaragranthatātparyārthanirdeśāvasare
            sarvaṃ kathitaṃ tathāpi bahuvaktavyamāśaṅkya na (atra pradhānataḥ) samullikhitam /</p>
         
         
         <p>evaṃ sālambanaṃ cittotpādasvarūpamabhidhāyedānīṃ tasya dvāviṃśatiprabhedān dvābhyāmantaraślokābhyāmāha
            -</p>
         
         
         <p>
            bhūhemacandrajvalanairnidhiratnākarārṇavaiḥ /<br />
            vajrācalauṣadhīmitraiścintāmaṇyarkagītibhiḥ // Abhis_1.20 //
            </p>
         
         
         <p>
            nṛpagañjamahāmārgayānaprasravaṇodakaiḥ /<br />
            ānandoktinadīmaighairdvāviṃśatividhaḥ sa ca // Abhis_1.21 //
            </p>
         
         
         <p>chanda-āśaya-adhyāśaya-prayoga-dāna-śīla-kṣānti-vīrya-dhyāna-prajñā-upāya-kauśala-praṇidhāna-bala-jñāna-abhijñā-puṇyajñāna-bodhipakṣānukūladharma-karuṇāvipaśyanā-dhāraṇīpratibhāna-dharmotsava-ekayāna-dharmakāyaiḥ
            sahagataḥ (cittotpādaḥ) yathākramaṃ pṛthivī-kalyāṇasuvarṇa-śuklapakṣavanacandra-jvalana-mahānidhāna-ratnākara-mahārṇava-vajraparvatarāja-bhaiṣajya-kalyāṇamitra-cintāmaṇi-āditya-dharmamadhurasaṃgīti-mahārāja-koṣṭhāgāra-mahāmārga-yāna
            prasravaṇodaka-ānandokti-nadīdhārā-meghaiḥ-sadṛśaḥ; sarvaśukladharmapratiṣṭhābhūtatvāt,
            bodhiparyāntāvikāritvāt, sakalaśukladharmavivṛddhigamanāt, trisarvajñatāvaraṇendhanadāhakatvāt,
            sarvasattvasaṃtarpaṇāt, guṇaratnānāmāśrayabhāvāt, sarvāniṣṭopanipātairakṣobhyatvāt,
            saṃpratyayadārḍhyenābhedyatvāt, ālambanavikṣepeṇāniṣkampyatvāt, kleśajñeyāvaraṇavyādhipraśamanāt,
            sarvāvasthāsu sattvārthāparityāgāt, yathāpraṇidhānaṃ phalasamṛddheḥ, vineyajanasya
            paripācanāt, vineyāvarjana karadharmadeśakatvāt, avyāhataprabhāvatvena parārthānuṣṭhānāt,
            bahupuṇyajñānasaṃbhārakośasthānatvāt, sarvāryayātānuyātatvāt, saṃsāranirvāṇānyatarāpātena
            sukhasaṃvāhanāt, śrutāśrutadharmadhāraṇādakṣayatvāt, mokṣakāmānāṃ vineyānāṃ priyaśrāvaṇāt,
            asaṃbhinna-ḥ parakāryakriyātvāt, tuṣitabhavanavāsādisandarśanayogyatvāt yathāsaṃkhyaṃ
            bhavati / ityevaṃ 'bhūhemacandrajvalanaitira' tyādibhiḥ dvāviṃśatiścittotpādā vyākhyātāḥ
            /</p>
         
         
         <p>tatra prathamāstrayo mṛdumadhyādhimātratayādikarmikabhūmisaṅgṛhītāḥ / tataḥ ekaḥ prathamabhūmipraveśamārgasaṅgṛhītaḥ
            / tadantaraṃ daśa pramuditādidaśabhūmisaṅgṛhītā darśanabhāvanāmārgagocarāḥ / tataḥ
            pañca viśeṣamārgasaṅgṛhītāḥ / tadantaraṃ trayaṃ cittotpādāḥ prayogamaulapṛṣṭhadvāreṇa
            buddhabhūmisaṅgṛhītāḥ / iti cittotpādabhedaḥ ādikarmikabhūmimārabhya yāvad buddhabhūmi
            saṅgṛhītaḥ /</p>
         
         
         <p>2 - avavādaḥ</p>
         
         
         <p>prasaṅgāgata (cittotpāda)-bhedamabhidhāya utpāditaprathamādibodhicittāya yathākālaṃ
            bodhisattvāya prārthitārthabodhicittotpādāya tadākṣiptadharmasiddhaye prāptaguṇaparirakṣaṇenābhivṛddhaye
            copadeśo 'vavāda ityata āha -</p>
         
         
         <p>
            pratipattau ca satyeṣu buddharatnādiṣu triṣu /<br />
            asaktāvapariśrāntau pratipatsamparigrahe // Abhis_1.22 //
            </p>
         
         
         <p>
            cakṣuḥṣu pañcasu jñeyaḥ ṣaḍsvabhijñāguṇeṣu ca /<br />
            dṛṅmārge bhāvanākhye cetyavavādo daśātmakaḥ // Abhis_1.23 //
            </p>
         
         
         <p>yathoktaprabhedabodhicittapratipattau saṃvṛtiparamārthasatyānatikrameṇa śrāvakādyasādhāraṇatayā'nupalambhayogena
            vartanamiti śikṣaṇaṃ pratipattyavavādaḥ /</p>
         
         
         <p>duḥkhe phalabhūtarūpādiśūnyatāprajñāpāramitayostathatārūpatvādaikātmyamiti / samudaye
            śūnyatāhetubhūtarūpādyoravyatiriktatvena rūpādirna samudayanirodhasaṃkleśavyavadānadharmī
            iti / nirodhe śūnyatāyāmutpādanirodhasaṃkleśavyavadānahānivṛddhyādirahitāyānna rūpaṃ
            yāvannāvidyotpādo nāvidyānirodho na buddho bodhiriti / mārge dānādipāramitābhirātmano
            'dhyātmaśūnyatādīnāṃ bahirdhāśūnyatādibhiḥ pūrvāntāparāntayośca parasparaṃ na yuktāyuktatvena
            pratipattirityupadeśaḥ satyāvavādaḥ /</p>
         
         
         <p>buddhe buddhabodhyorekatvalakṣaṇatvena buddhakaradharmalakṣaṇasarvākārajñatāyā anupalambhe
            rūpādyayojanenālambyālambakasamatājñānamiti / dharme trisarvajñatāsaṃgṛhītasamastavastupratipakṣākārasaṅgrahaiḥ
            sarvadharmāṇāṃ saṅgṛhītānāṃ niḥsvabhāvateti / saṃghe buddharatnāntargatatvenārhadvarjyeṣu
            phalasthapratipannakabhedena saptasu mahāpuruṣeṣu pratyekabuddhena sahāṣṭāsu mṛdvindriyādibhedena
            viṃśatisaṃkhyāvacchinneṣyāryāvaivarttikabodhisattvaśaikṣeṣvanutpādatayā pravṛttirityupadeśo
            ratnatrayāvavādaḥ /</p>
         
         
         <p>ārabdhavīryatayā yathoktārthānuṣṭhānaṃ prati kāyādisukhallikatvena kasyacidabhiniveśaḥ
            syādityasaktau kāyādīnāmasvabhāvatayā deśanāvavādaḥ /</p>
         
         
         <p>ciratarakālābhyāsenāpi samīhitārthāniṣpattāvuttrasanajātīyasya parikhedaḥ syādityapariśrāntau
            rūpāderyāvat samyaksambodheramananatayā deśanāvavādaḥ /</p>
         
         
         <p>daśadigavasthitabuddhādibhyaḥ pratyarthaṃ mārgopadeśe gṛhyamāṇe cittāvalīnatā syāditi
            pratipatsamparigrahe dharmāṇāṃ prakṛtyajātatvena śikṣaṇamavavādaḥ / māṃsavaipākikadivyaprajñādharmabuddhacakṣuṣāṃ
            yathāsaṃkhyaṃ pratiniyatavastusarvasattvacyutyupapattisarvadharmāvikalpānāṃ sarvāryapudgalādhigamasarvākārasarvadharmābhisambodhaviṣayāṇāṃ
            tathatayaikatvena pratipattiriti śikṣaṇaṃ pañcacakṣuravavādaḥ /</p>
         
         
         <p>ṛddhidivyaśrotraparacittajñānapūrvanivāsānusmṛtyabhisaṃskārikadivyacakṣurāsravakṣayajñānābhijñānāṃ
            pṛthivīkampanādisarvalokadhātusthasūkṣmataraśabdaśravaṇasarāgādiparacittaparijñānasvapara-pūrvānekajātyanusmaraṇasarvarūpadarśanakleśajñeyāvaraṇaprahāṇakāritrāṇāmādiśāntatvenāvabodha
            iti deśanā ṣaḍabhijñāvavādaḥ / catuḥsatyasaṅgṛhītaṣoḍaśakṣaṇasvabhāvaṃ darśanamārgaṃ
            dharmānvayajñānakṣāntijñānātmakaṃ sarvadharmaniḥsvabhāvabodhena māyākāra iva sarvatrānabhiniviṣṭamūrtistatprahātavyavastupratipakṣatvena
            yogī vibhāvayatīti deśanā darśanamārgāvavādaḥ /</p>
         
         
         <p>saṃskṛtāsaṃskṛtayorekarūpatvena parasparamaśakyavyatirekaprajñaptivad yathoktadarśanamārgasaṃmukhīkṛtavastvavyatirekālambanād
            darśanabhāvanayorapṛthagbhāva iti na lākṣaṇikaṃ bhāvanāmārgavyavasthānam, atha ca
            sa tatprahātavyavastupratipakṣatvena vibhāvyate pratītyasamutpādadharmatayeti deśanā
            bhāvanāmārgāvavāda ityevaṃ bodhicittatadākṣitpadharmasvabhāvaprajñāpāramitāyāṃ yā
            pratipattiranupalambhākārā, tasyā yadālambanaṃ catvāryasatyāni, ya āśrayastrīṇi śaraṇāni,
            yo viśeṣagamanaheturasaktiḥ, yo 'vyāvṛttigamanahetupariśrāntiḥ, yo 'nanyayānagamanahetuḥ
            pratipatsaṃparigrahaḥ, yo 'parapratyagāmitvahetuḥ pañca cakṣūṃṣiḥ, yaḥ sarvākārajñatāparipūrihetuḥ
            ṣaḍabhijñāḥ, yau niṣṭhāhetū darśanabhāvanāmārgau, tatsarvamavavādaprakaraṇe nirdiṣṭametāvataiva
            sarvo 'rthaḥ sampanna iti daśavidho 'vavādaḥ /</p>
         
         
         <p>saṃgharatnādhikāre tatsubodhāya dvau antaraślokau ityāha -</p>
         
         
         <p>
            mṛdutīkṣṇendriyai śraddhādṛṣṭiprāptau kulaṅkulau /<br />
            ekavīcyantarotpadya kārākārākaniṣṭhagāḥ // Abhis_1.24 //
            </p>
         
         
         <p>
            plutāstrayo bhavasyāgraparamo rūparāgahā /<br />
            dṛṣṭadharmaśamaḥ kāyasākṣī khaḍgaśca viṃśatiḥ // Abhis_1.25 //
            </p>
         
         
         <p>vakṣyamāṇamārgajñatāsaṅgṛhītaṣoḍaśakṣaṇadarśanamārgam āśritya śraddhādharmānusāribhedena
            prathamaphalapratipannako dvividhaḥ / tataḥ srota āpannaḥ / tato devamanuṣyakulaṃkulatvena
            sa evānyo dvividhaḥ / tato dvitīyaphalapratipannako mṛdutīkṣṇendriya evaikaḥ śraddhādṛṣṭiprāptaḥ
            / tataḥ sakṛdāgāmī / tataḥ sa ekavīciko 'paraḥ / tataṃ tṛtīyaphalapratipannakaḥ pūrvavacchaddhādṛṣṭiprāptaḥ
            / tataḥ anāgāmī antarābhave upapadya, abhisaṃskāre anabhisaṃskāre ca parinirvāyīti
            caturdhā / tataṃ evākaniṣṭhagaḥ plutārdhaplutasarvasthānacyutatvenordhvāvakrāntāparastrividhaḥ
            / tataḥ sa eva bhavāgragastu rūpavītarāgo dṛṣṭadharmaśamaḥ kāyasākṣīti aparo dvividhaḥ
            / tato 'rhattvaphalapratipannakaḥ / tataḥ pratyekabuddha iti viṃśatiḥ /</p>
         
         
         <p>3 - nirvedhāṅgam</p>
         
         
         <p>labdhāvavādasyaivamādikarmikasya nirvedhāṅgabhavanamiti nirvedhāṅgamāha -</p>
         
         
         <p>
            ālambanata ākārāddhetutvātsamparigrahāt /<br />
            caturvikalpasaṃyogaṃ yathāsvaṃ bhajatāṃ satām // Abhis_1.26 //
            </p>
         
         
         <p>
            śrāvakebhyaḥ sakhaḍgebhyo bodhisattvasya tāyinaḥ /<br />
            mṛdumadhyādhimātrāṇāmūṣmādīnāṃ viśiṣṭatā // Abhis_1.27 //
            </p>
         
         
         <p>bodhisattvānāṃ śrutādiprakarṣaprāptamokṣabhāgīyaśraddhādilakṣaṇakuśalamūlādūrdhvaṃ
            catuḥsatyaprativedhānukūlāni ca caturnirvedhabhāgīyāni laukikabhāvanāmayāni ūṣmaprāpta
            iti kuśalamūlam, tato mūrdhaprāptaḥ, tataḥ kṣāntiprāptaḥ, tato 'gradharma iti mṛdvādikrameṇa
            utpādo 'thavā bodhisattvasambaddhamṛdvindriyādipudgalabhedena vakṣyamāṇamṛdumadhyādhimātrālambanaviśiṣṭavastvātmakacatuḥsatyālambanadharmadarśana-pratipakṣatvenānabhiniveśādyākāraviśeṣāt
            yānatrayādhigamahetutvaviśeṣādupāyakauśalakalyāṇamitralakṣaṇasamparigrahād darśanabhāvanāmārgābhyāṃ
            prahātavyā grāhyagrāhakacaturvikalpāḥ vakṣamāṇanayasambandhenotpannāḥ śrāvakādīnāmūṣmādibhyo
            viśiṣṭāḥ / teṣāmūṣmādikuśalamūlaṃ nyāye rūpaṇādilakṣaṇavastvātmakacatuḥsatyālambanamātmadarśanapratipakṣatvenānityādyākārapratipannaṃ
            svayānādhigamahetubhūtaṃ samparigraharahitaṃ, caturvidho vikalpo 'saṃsṛṣṭo bhavatīti
            vyavasthāpanāt / bodhisattvānāṃ nirvedhabhāgīyāni upāyakauśalabalena kvacit hetunā,
            kvacit phalena, kvacit svarūpatayā, kvacid dharmatākāreṇa yathābhavyatayā catuḥsatyavastvālambanamiti
            veditavyam / saṃkṣiptavyākhyāmātraṃ vaktukāmena na prapañcitam / yata idameva vyavasthāpanaṃ
            hyato 'nyayānamāśritya kutrāpi dūṣaṇaṃ nābhidhātavyam /</p>
         
         
         <p>ālambanākārayoḥ kā viśeṣatā ityata ālambanākārau saptamiḥ antaraślokairāha -</p>
         
         
         <p>
            ālambanamanityādi satyādhāraṃ tadākṛtiḥ /<br />
            niṣedho 'bhiniveśāderheturyānatrayāptaye // Abhis_1.28 //
            </p>
         
         
         <p>rūpādyāyavyayau viṣṭhāsthitī prajñaptyavācyate /</p>
         
         
         <p>tatra mṛduna anityādiṣoḍaśākāraṃ duḥkhādicatuḥsatyādhāramālambanam / duḥkhādisatyābhiniveśālambanādīnāṃ
            niṣedhaḥ tadākṛtiḥ / yānatrayādhigamaprāptaye hetubhāvaḥ sarveṣāmevoṣmādīnāṃ veditavyaḥ
            /</p>
         
         
         <p>adhimuktinā tattvamanaskāreṇa ca yathāsaṃkhyaṃ rūpādīnāṃ pratipatteḥ niṣedhasya cānupalambhanaṃ
            na samanudarśanamiti madhyasyālambanam /</p>
         
         
         <p>sarvanāmadheyābhāvena prabandhavisadṛśaprabandhasadṛśapravṛttilakṣaṇayorabhāva ityākṛtiḥ
            /</p>
         
         
         <p>rūpamārabhya yāvadbuddha iti sarvadharmasāṅketiko vyāvahārikadharma ityadhimātrasyālambanam
            / kuśalādidharmatā na kenacid vacanīyā ityākṛtiḥ / ityālambanākāravannirvikalpajñānāgneḥ
            pūrvarūpatvādūṣmagataṃ trividham /</p>
         
         
         <p>rūpādāvasthitisteṣāṃ tadbhāvenāsvabhāvatā // Abhis_1.29 //</p>
         
         
         <p>
            tayormithaḥsvabhāvatvaṃ tadanityādyasaṃsthitiḥ /<br />
            tāsāṃ tadbhāvaśūnyatvaṃ mithaḥ svābhāvyametayoḥ // Abhis_1.30 //
            </p>
         
         
         <p>
            anudgraho yo dharmāṇāṃ tannimittāsamīkṣaṇam /<br />
            parīkṣaṇañca prajñāyāḥ sarvaṃsyānupalambhataḥ // Abhis_1.31 //
            </p>
         
         
         <p>iti / atra svabhāvaśūnyatayā rūpādīnāṃ rūpādisvabhāvenāpagatasvabhāvatā, tataḥ rūpādyasthānamiti
            mṛduna ālambanam / paramārthena rūpādisarvadharmaśūnyatayoḥ parasparamekaṃ rūpamiti
            śūnyatāyāmanityatvādīnāmabhāvena rūpādau na nityānityādibhiḥ sthānamityākāraḥ /</p>
         
         
         <p>dharmadhāturūpatayānityādiśūnyatānāṃ svaniḥsvabhāvatvādanityādiśūnyatānāṃ parasparamaikātmyamiti
            madhyasyālambanam / yaṃ svabhāvapratiṣedhenāsvīkāro rūpādīnāṃ sa ākāra iti /</p>
         
         
         <p>svabhāvābhāvatayaiva nīlādinimittādarśanaṃ rūpādīnāmiti adhimātrasyālambanam / samyagdharmapravicayatvena
            prajñāyāḥ sarvavastuno 'nupalambhatayā nirūpaṇamityākāraḥ / ityālambanākāravaccalakuśalamūlamūrdhatvānmūrdhagataṃ
            trividham /</p>
         
         
         <p>
            rūpāderasvabhāvatvaṃ tadabhāvasvabhāvatā /<br />
            tadajātiraniryāṇaṃ śuddhistadanimittatā // Abhis_1.32 //
            </p>
         
         
         <p>tannimittānadhiṣṭhānānadhimuktirasaṃjñatāṃ /</p>
         
         
         <p>iti / atra śūnyatā rūpalakṣyalakṣaṇayorekatvenāsvabhāvo rūpādīnāmiti mṛduna ālambanam
            / ālambakajanaṃ prati abhāvasvabhāvatā rūpādīnāmityākāraḥ /</p>
         
         
         <p>prakṛtyasvabhāvatvena rūpādīnāmanutpādānirodhāviti(madhyasya) ālambanam / sarvadharmasvarūpāvabodhena
            kāyādīnāṃ sarvākāraviśuddhirityākāraḥ /</p>
         
         
         <p>svasāmānyalakṣaṇānupapattyā sarvadharmāṇāmanimittatvamiti adhimātrasyālambanam / prakṛtyaiva
            rūpādinimittānāmāśrayarahitatvenādhimokṣamanaskārānadhimokṣatattvamanaskārāparijñānamiti
            ākāraḥ / ityālambanākāravadapāyābhāvenādhimātradharmakṣamaṇāt kṣāntigataṃ trividham
            /</p>
         
         
         <p>samādhistasya kāritraṃ vyākṛtirmananākṣayaḥ // Abhis_1.33 //</p>
         
         
         <p>
            mithastrikasya svābhāvyaṃ samādheravikalpanā /<br />
            iti nirvedhabhāgīyaṃ mṛdumadhyādhimātrataḥ // Abhis_1.34 //
            </p>
         
         
         <p>iti / atra sarvadharmāṇāmanutpādasya vīraṃgamādīnāñca samādhirbhāvanīya iti mṛduna
            ālambanam / svapraṇidhānapuṇyajñānadharmadhātubalenānābhogātsarvalokadhātuṣu yathābhavyatayā
            samādhervyāpāraḥ pravartata ityākāraḥ /</p>
         
         
         <p>dharmataiṣā samyakpratipannasamādheryogino buddhairvyākaraṇaṃ kriyata iti madhyasyālambanam
            / sarvavikalpānupapattyā viditasamādhisvarūpasya bodhisattvasyāhaṃ samāhitaṃ ityādijñānaṃ
            na sambhavatītyākāraḥ /</p>
         
         
         <p>dharmatayā samādhibodhisattvaprajñāpāramitārthatrayasya parasparamekaṃ rūpamityadhimātrasyālambanam
            / sarvadharmāvidyamānatvena samādheravikalpanaṃ paramopāya ityākāraḥ / ityālambanākāravallaukikasarvadharmāgratvādagradharmākhyaṃ
            trividham /</p>
         
         
         <p>ālambanamanityādi satyādhāramatiricya ālambanaviśiṣṭākārayoḥ dharmadharmyabhidhāne
            satyapi ālambanaviśiṣṭākārayoḥ dharmābhidhānena sarvatra ucyamāne ṛte viśiṣṭāntaraparihārāparihārau
            nānayoḥ kaścit prativiśeṣa iti nyāyāt / athavā kārikācchandānurodhena bhinnābhidhāne
            'pi abhiniveśādiniṣedhayuktayoḥ tattvataḥ vidhānapratiṣedharahitatvād duḥkhādisatyāntargatamevālambanamākāraśca
            kriyete / tathaivāparatrāpi boddhavyam /</p>
         
         
         <p>caturvikalpasaṃyogasya sphuṭārthāvabodhāya dvau antaraślokau āha -</p>
         
         
         <p>
            dvaividhyaṃ grāhyakalpasya vastutatpratipakṣataḥ /<br />
            moharāśyādibhedena pratyekaṃ navadhā tu saḥ // Abhis_1.35 //
            </p>
         
         
         <p>iti / sāṃkleśikavastvadhiṣṭhānatvena pratipakṣādhiṣṭhānatvena ca prakāradvaye 'vidyāvyavadānaskandhādiprabhedā
            navadhā /</p>
         
         
         <p>
            dravyaprajñaptyadhiṣṭhāno dvividho grāhako mataḥ /<br />
            svatantrātmādirūpeṇa skandhādyāśrayatastathā // Abhis_1.36 //
            </p>
         
         
         <p>iti / atra pudgaladravyasatpuruṣaprajñaptisadupalambhatvena dvividho grāhakavikalpo
            'pi / svatantrātmaskandhādyupalambhena pratyekaṃ navaprakāro bhavati /</p>
         
         
         <p>tatrāyameva saṃkṣepārthaḥ-saṃkleśavastvadhiṣṭhānāḥ (yathā)-avidyā-rūpādi-skandha-nāmarūpābhiniveśa-antadvayasakti-saṃkleśavyavadānājñāna-āryamārgāpratiṣṭhāna-upalambha-ātmādi-viśuddhyutpādādigrāhyavikalpāḥ
            /</p>
         
         
         <p>pratipakṣādhiṣṭhānā-rāśi-āyadvāra-gotra-utpāda-śūnyatā-pāramitārtha-darśana-bhāvanā-aśaikṣamārgāśceti
            grāhyavikalpāḥ /</p>
         
         
         <p>pudgaladravyasadadhiṣṭhānāḥ-svatantrātma-eka-kāraṇa-draṣṭādyātma-saṃkleśa-vairāgya-darśana-bhāvanā-kṛtārthādhārāśceti
            grāhakavikalpāḥ /</p>
         
         
         <p>prajñaptisatpuruṣādhiṣṭhānāḥ-skandha-āyatana-dhātu-pratītyasamutpāda-vyavadāna-darśana-bhāvanā-viśeṣa-aśaikṣamārgāśceti
            grāhakavikalpāḥ /</p>
         
         
         <p>ityevaṃ caturvikalpāścaturnivedhabhāgīyairyathākramaṃ saṃyuktā bhavanti /</p>
         
         
         <p>sambaddhakārikānusāram uktapūrve 'pi samparigrahe tadbalena yathoktaviśeṣo bhavatīti
            darśanāya tadanantaramantaraślokaḥ -</p>
         
         
         <p>
            cittānavalīnatvādi naiḥsvābhāvyādideśakaḥ /<br />
            tadvipakṣaparityāgaḥ sarvathā samparigrahaḥ // Abhis_1.37 //
            </p>
         
         
         <p>cittānabalīnatvānuttrāsādinopāyakauśalyena yathāśayaṃ mātsaryādivipakṣadharmaviyuktaḥ
            samastavastunairātmyādideśakaḥ kalyāṇamitramiti samparigrahaḥ /</p>
         
         
         <p>4 - pratipatterādhāraḥ</p>
         
         
         <p>pratipattimato yathoktanirvedhabhāgīyamanyadapi darśanamārgādikamiti pratipatterādhāramāha
            -</p>
         
         
         <p>
            ṣoḍhādhigamadharmasya pratipakṣaprahāṇayoḥ /<br />
            tayoḥ paryupayogasya prajñāyāḥ kṛpayā saha // Abhis_1.38 //
            </p>
         
         
         <p>
            śiṣyāsādhāraṇatvasya parārthānukramasya ca /<br />
            jñānasyāyatnavṛtteśca pratiṣṭhā gotramucyate // Abhis_1.39 //
            </p>
         
         
         <p>tatrādau tāvaccaturvidhalaukikanirvedhabhāgīyānāmutpādādhāraḥ / tato lokottaradarśanabhāvanāmārgayoḥ
            / tatastadutpattibalena cauraniṣkāsanakapāṭapidhānavat samakālaṃ samastapratipakṣotpādavipakṣanirodhayoḥ
            / tatastadanupalabdhyā tadutpādanirodhayuktavikalpāpagamasya / tataṃ pūrvapraṇidhānadānādyupāyakauśalyabalena
            saṃsāranirvāṇāpratiṣṭhānayoḥ prajñākaruṇayoḥ / tatastadutpattyā śrāvakādyasādhāraṇadharmasya
            / tato yathāśayamavatāraṇādyabhisandhidvāreṇa yānatrayapratiṣṭhāpanalakṣaṇaparārthānukramasya
            / tato yāvadāsaṃsāraṃ nirnimittānābhogaparārthajñānasya cādhāraḥ / ayamevānukramaḥ
            / anenaiva sarva puruṣārthāḥ sampadyante /</p>
         
         
         <p>pratipattidharmāvasthāntarabhedena trayodaśavidho bodhisattvo yathoktadharmādhāro
            dharmadhātusvabhāva eva gotramiti nirdiṣṭam /</p>
         
         
         <p>yadi dharmadhātorevāryadharmādhigamāya hetutvāttadātmako bodhisattvaḥ prakṛtisthamanuttarabuddhadharmāṇāṃ
            gotram, tadā tatsāmānyavartitvād 'na bodhisattva eveti' mandabuddhi puruṣaṃ pratyāśaṃkya
            antaraślokamāha -</p>
         
         
         <p>dharmadhātorasambhedād gotrabhedo na yujyate /</p>
         
         
         <p>yathā śrāvakayānādyadhigamakrameṇālambeta tathāryadharmādhigamāya dharmadhātorhetubhāvena
            vyavasthāpanād gotratvena vyapadeśa ityapi samādhiḥ dṛśyate, tathāpi saukaryāt laukikadṛṣṭāntenāpi
            samādhyantaramāha -</p>
         
         
         <p>ādheyadharmabhedāttu tadbhedaḥ parigīyate // Abhis_1.40 //</p>
         
         
         <p>yathaikamṛddravyābhinirvṛttaikatejaḥparipakvādhāraghaṭāderādheyakṣaudraśarkarādibhājanatvena
            bhedastadbad yānatrayasaṅgṛhītādhigantavyādheyadharmanānātvenādhāranānātvaṃ nirdiṣṭamiti
            /</p>
         
         
         <p>5 - ālambanam</p>
         
         
         <p>yathoktapratipattyādhārasya kimālambanamityāha -</p>
         
         
         <p>
            ālambanaṃ sarvadharmāste punaḥ kuśalādayaḥ /<br />
            laukikādhigamākhyāśca ye ca lokottarā matāḥ // Abhis_1.41 //
            </p>
         
         
         <p>
            sāsravānasravā dharmāḥ saṃskṛtāsaṃskṛtāśca ye /<br />
            śiṣyasādhāraṇā dharmā ye cāsādhāraṇā muneḥ // Abhis_1.42 //
            </p>
         
         
         <p>tatrādau tāvat sāmānyena (sarvadharmāḥ) kuśalākuśalāvyākṛtāḥ yathākramaṃ śrāmaṇyatāprāṇātipātādyavyākṛtakāyakarmādayaḥ
            / tatasteṣāmeva laukikādidvividhasyāvaśiṣṭāścattvāro bhedāḥ, yathāsaṃkhyaṃ bālapṛthagjanasambaddhāḥ
            pañca skandhāḥ, sarvāryajanasaṃgṛhītāni catvāri dhyānāni, ātmadarśanāpratipakṣatvena
            pañcopādānaskandhāḥ / taddarśanapratipakṣatvena catvāri smṛtyupasthānāni / hetupratyayādhīnāḥ
            kāmādidhātavaḥ / kāraṇānapekṣāḥ tathatā / sarvāryajanasantānaprabhavāni caturdhyānāni
            / samyaksambuddhasantānodayadharmīṇi daśabalāni ityevamadhigamānukrameṇa sarvadharmā
            yathāvadālambyanta ityālambanamekādaśavidham /</p>
         
         
         <p>6 - samuddeśaḥ</p>
         
         
         <p>tādṛśālambanapratipatteḥ kaḥ samuddeśa iti samuddeśamāha -</p>
         
         
         <p>
            sarvasattvāgratā cittaprahāṇādhigamatraye /<br />
            tribhirmahattvairuddeśo vijñeyo 'yaṃ svayambhuvām // Abhis_1.43 //
            </p>
         
         
         <p>sarvathā sarvākārajñatāparijñānena bhaviṣyadbuddhabodhisattvānāṃ sarvasattva (rāśi)-akhilasattva
            (nikāya)-agratācittamahattvaṃ prahāṇamahattvamadhigamamahattvañcādhikṛtya pratipattau
            pravṛttatvānmahattvānmahattvatrayayuktatvācca trividhaḥ samuddeśo jñātavyaḥ /</p>
         
         
         <p>7 - sannāhapratipattiḥ</p>
         
         
         <p>ityevaṃ pratipattyādhārādīn abhidhāya kiñca tatsvarūpamiti cet? sā trisarvajñatāviṣaye
            sāmānyena śukladharmādhiṣṭhānā, sarvākārābhisambodhādau caturvidhe 'bhisamaye pratyabhisamayaṃ
            ṣaṭpāramitādhiṣṭhānā ca kriyā paripattiḥ / evaṃ yathāvat prayogadarśanabhāvanāviśeṣamārgasvabhāvānāṃ
            pratipattilakṣaṇānāṃ sannāhaprasthānasambhāraniryāṇānāṃ madhye</p>
         
         
         <p>vīryarūpatayā sannāhapratipattiṃ prathamāmāha -</p>
         
         
         <p>
            dānādau ṣaḍvidhe teṣāṃ pratyekaṃ saṃgraheṇa yā /<br />
            sannāhapratipattiḥ ṣā ṣaḍbhiḥ ṣaṭkairyathoditā // Abhis_1.44 //
            </p>
         
         
         <p>iti / dharmadānādidāne śrāvakādimanaskāraparivarjanam, sarvajanāpriyavāditvakṣāntiḥ,
            chandajananam, yānāntarāvyavakīrṇaikāgratānuttarasamyaksambodhipariṇāmanā yathākramaṃ
            deyādyanupalambhasannāhatvena kriyante / tathaiva śīlasya rakṣaṇam, kṣānteḥ sampādanam,
            vīryasya prārambhaḥ, dhyānasya ārādhanam, prajñāyā bhāvanā ityevaṃ dānādiṣaṭpāramitāsu
            pratyekaṃ dānādau saṃgṛhītāsu ṣaḍbhiḥ ṣaṭkaiḥ ṣaṭtriṃśadvidyā bhavanti dānādisādharmyācca
            ṣaṭ sannāhapratipattayo bhavanti /</p>
         
         
         <p>8 - prasthānapratipattiḥ</p>
         
         
         <p>kṛtasannāhasyaivaṃ prasthānamiti prasthānapratipattiṃ dvitīyāmāha -</p>
         
         
         <p>
            dhyānārūpyeṣu dānādau mārgai maitryādikeṣu ca /<br />
            gatopalambhayoge ca trimaṇḍalaviśuddhiṣu // Abhis_1.45 //
            </p>
         
         
         <p>
            uddeśe ṣaṭsvabhijñāsu sarvākārajñatānaye /<br />
            prasthānapratipajjñeyā mahāyānādhirohiṇo // Abhis_1.46 //
            </p>
         
         
         <p>dhyānārūpyasamāpatti-dānādiṣaṭpāramitā-darśanabhāvanāśaikṣaviśeṣamārga-caturapramāṇa-anupalambhayoga-sarvavastutrimaṇḍalaviśuddhi-uddeśa-ṣaḍabhijñā-sarvākārajñatāsu
            samyagvyavasthitilakṣaṇā hi samastamahāyānadharmākramaṇasvabhāvā prasthānapratipattiḥ
            navadhā /</p>
         
         
         <p>9 - sambhārapratipattiḥ</p>
         
         
         <p>kṛtaprasthānasyaivaṃ sambhāra iti sambhārapratipattiṃ tṛtīyāmāha -</p>
         
         
         <p>
            dayā dānādhikaṃ ṣaṭkaṃ śamathaḥ savidarśanaṃ /<br />
            yuganaddhaśca yo mārgaṃ upāye yacca kauśalam // Abhis_1.47 //
            </p>
         
         
         <p>
            jñānaṃ puṇyaṃ mārgaśca dhāraṇī bhūmayo daśa /<br />
            pratipakṣaśca vijñeyaḥ sambhārapratipatkramaḥ // Abhis_1.48 //
            </p>
         
         
         <p>mahākaruṇa-dāna-śīla-vīrya-dhyāna-prajñā-śamatha-vidarśanā-yuganaddhamārga-upāyakauśala-jñāna-puṇya-darśanādimārga-vacanādidhāraṇī-bhūmi-pratipakṣāṇāmanupalambhena
            saṃvṛtisatyānatikrameṇa samastamahāyānārthapratipatterebhiḥ karuṇādibhiḥ samyak-pratipatsvābhāvyāt
            mahābodhigrahaṇāt mahākaruṇādisambhārā iti saptadaśa sambhārapratipattayaḥ / tatra
            jñānasambhāraḥ ādhyātmika-bāhya-tadubhaya-śūnyatā-mahat-paramārtha-saṃskṛta-asaṃskṛta-atītānanta-anavarāgra-anavakāra-prakṛti-sarvadharma-lakṣaṇa-anupalambha-abhāvasvabhāva-bhāva-abhāva-svabhāva-parabhāvaśūnyatānāṃ
            bhedena viṃśatidhā /</p>
         
         
         <p>
            ādhyātmikatvabāhyatvobhayaśūnyatvatastathā /<br />
            diṅnirvāṇārthataścaiva saṃskṛtāsaṃskṛtatvataḥ // 1 //
            </p>
         
         
         <p>
            atyantānavarāgratvānavakārākṛtātvataḥ /<br />
            sarvadharmatvalakṣmatvābhyatītāditvataḥ punaḥ // 2 //
            </p>
         
         
         <p>
            sāṃyogikatvabhāvatvākāśaśūnyasvabhāvataḥ /<br />
            svasvabhāvaviyuktatvād viṃśatiḥ śūnyatā matāḥ // 3 //
            </p>
         
         
         <p>bhūmisambhāreṇa daśabhūbhaya iti pariṣkriyamāṇānāṃ dharmāṇāṃ saṃdarśanāya trayoviṃśatirantaraślokā
            kathyante -</p>
         
         
         <p>1. pramuditā bhūmiḥ</p>
         
         
         <p>
            labhyate prathamā bhūmirdaśadhā parikarmaṇā /<br />
            āśayo hitavastutvaṃ sattveṣu samacittatā // Abhis_1.49 //
            </p>
         
         
         <p>
            tyāgaḥ sevā ca mitrāṇāṃ saddharmālambanaiṣaṇā /<br />
            sadā naiṣkramyacittatvaṃ buddhakāyagatā spṛhā // Abhis_1.50 //
            </p>
         
         
         <p>
            dharmasya deśanā satyaṃ daśamaṃ vākyamiṣyate /<br />
            jñeyañca parikarmaiṣāṃ svabhāvānupalambhataḥ // Abhis_1.51 //
            </p>
         
         
         <p>iti / yathāvat sarvavastuṣu akauṭilyāśayaḥ, sva-paraprayojane hitatvam, sarvasattveṣu
            samacittatā, sarvasvaparityāgaḥ, kalyāṇamitrārāgaṇam, yānatrayasaṅgṛhīta saddharmālambanaparyeṣṭiḥ,
            gṛhavāsānabhiratiḥ, anuttarabuddhakāyagatā spṛhā, saddharmaprakāśanam, satyavāditetyevamebhirdaśabhirlakṣaṇadharmaiḥ
            sarvathotpadyamānattvāt parikarmabhiḥ kāraṇaviśeṣaiḥ svabhāvānupalambhatayā kṛtaviśeṣalakṣaṇaparikarmabhireva
            prathamā pramuditā bhūmiḥ prāpyate /</p>
         
         
         <p>2 - vimalā bhūmiḥ</p>
         
         
         <p>
            śīlaṃ kṛtajñatā kṣānti pramodyaṃ mahatī kṛpā /<br />
            gauravaṃ guruśuśrūṣā vīryaṃ dānādike 'ṣṭamam // Abhis_1.52 //
            </p>
         
         
         <p>iti kuśaladharma-sattvārthakriyā-saṃvaraśīlāni, parakṛtopakārasya avismaraṇam (avipraṇāśanam),
            parakṛtāpakārādau kṣāntiḥ, kuśaladharmasyārādhane 'vipratisāraḥ, sarvajaneṣu maitrī,
            upādhyāyādiṣu praṇamanam, kalyāṇamitranirdiṣṭadharmasādhanā, dānādiṣaṭpāramitāsu paryeṣṭirityevaṃ
            kṛtaparikarmaviśeṣeṇāṣṭaprakāradharmeṇa dvitīyā vimalā bhūmiradhigamyate /</p>
         
         
         <p>3. prabhākarī bhūmiḥ</p>
         
         
         <p>
            atṛptatā śrute dānaṃ dharmasya ca nirāmiṣam /<br />
            buddhakṣetrasya saṃśuddhiḥ saṃsārāparikheditā // Abhis_1.53 //
            </p>
         
         
         <p>hrīrapatrāpyamityetat pañcadhā mananātmakam /</p>
         
         
         <p>iti / saddharmaśravaṇe tṛpterajñānam, lābhādinirapekṣacittena saddharmaprakāśanam,
            svabuddhakṣetrāśrayāśritasaṃśodhanam, upakṛtasattvavaiparītyādidarśanena na parikhedāpattiḥ,
            svaparāpekṣayā akuśaladharmākaraṇamityevaṃ pañcadhā parikarmaṇā pūrvavat kṛtānavabudhyamānasvabhāvaparikarmaṇā
            tṛtīyā prabhākarī bhūmiravabudhyate /</p>
         
         
         <p>4. arciṣmatī bhūmiḥ</p>
         
         
         <p>vanāśā 'lpecchatā tuṣṭirdhūtasaṃlekhasevanam // Abhis_1.54 //</p>
         
         
         <p>
            śikṣāyā aparityāgaḥ kāmānāṃ vijugupsanam /<br />
            nirvitsarvāstisantyāgo 'navalīnānapekṣate // Abhis_1.55 //
            </p>
         
         
         <p>iti / araṇyāvāsaḥ, aprāptalābheṣu anabhilāṣaḥ, prāptalābheṣvanadhikābhyarthanā, bhikṣādidhautaguṇasaṃvaraṇam,
            gṛhītaśikṣāṇāṃ prāṇādibhyo 'pi aparityajanam, kāmaguṇeṣu doṣopalambhadarśanena nindanam,
            vineyānusāreṇa nirvāṇe pravaṇatvam, sarvasvaparityāgaḥ, kuśalasādhane cittāsaṃkocaḥ,
            sarvavastvanapekṣaṇamityevaṃ pūrvavaddaśaprakāreṇa caturthī arciṣmatī bhūmirabhirūhyate
            /</p>
         
         
         <p>5. sudurjayā bhūmiḥ</p>
         
         
         <p>
            saṃstavaṃ kulamātsaryaṃ sthānaṃ saṅgaṇikāvaham /<br />
            ātmotkarṣaparāvajñe karmamārgān daśāśubhān // Abhis_1.56 //
            </p>
         
         
         <p>
            mānaṃ stambhaṃ viparyāsaṃ vimatiṃ kleśamarṣaṇam /<br />
            vivarjayan samāpnoti daśaitān pañcamīṃ bhuvam // Abhis_1.57 //
            </p>
         
         
         <p>iti / lābhādyarthaṃ gṛhipravrajitādibhiḥ saṃvāsaḥ, śrāddhakulānupadarśanam, janākīrṇanagarādi,
            svapraśaṃsanaparanindane, daśākuśalakarmapathāḥ, śrutādyabhimānaḥ, parāpraṇamanam,
            kuśalākuśalaviparītābhīniveśaḥ, mithyādṛṣṭyādikumatiḥ, sarvarāgādisarvakleśābhimukhīkaraṇaṃ
            cetyevaṃlakṣaṇān daśadharmān vivarjayan arthādākṣiptaviparyayadharmeṇa daśaprakāraparikarmaṇā
            pūrvavat pañcamī sudurjayā bhūmirākramyate /</p>
         
         
         <p>6. abhimukhī bhūmiḥ</p>
         
         
         <p>
            dānaśīlakṣamāvīryadhyānaprajñāprapūraṇāt /<br />
            śiṣyakhaḍgaspṛhātrāsacetasāṃ parivarjakaḥ // Abhis_1.58 //
            </p>
         
         
         <p>
            yācito 'navalīnaśca sarvatyāge 'pyadurmanāḥ /<br />
            kṛśo 'pi nārthināṃ kṣeptā ṣaṣṭhīṃ bhūmiṃ samaśnute // Abhis_1.59 //
            </p>
         
         
         <p>dānādiṣaṭpāramitāparipūraṇena śrāvakapratyekabuddhābhilāṣasya svabhāvānupalambhotttrāsasya
            ca yācakajanaprārthanāsaṃkocasya svarasapravṛttasarvārthatyāgadaurmanasyasya dāridryādarthijanapratikṣepacittasya
            ca varjanenetyevaṃ dvādaśabhiḥ parikarmabhiḥ pūrvavat ṣaṣṭhī abhimukhī bhūmirājñāyate
            /</p>
         
         
         <p>7. dūraṅgamā bhūmiḥ</p>
         
         
         <p>
            ātmasattvagraho jīvapudgalocchedaśāśvataḥ /<br />
            nimittahetvoḥ skandheṣu dhātuṣvāyataneṣu ca // Abhis_1.60 //
            </p>
         
         
         <p>
            traidhātuke pratiṣṭhānaṃ saktirālīnacittatā /<br />
            ratnatritayaśīleṣu taddṛṣṭyabhiniveśitā // Abhis_1.61 //
            </p>
         
         
         <p>
            śūnyatāyāṃ vivādaśca tadvirodhaśca viṃśatiḥ /<br />
            kalaṅkā yasya vicchinnāḥ saptamīmetyasau bhuvam // Abhis_1.62 //
            </p>
         
         
         <p>iti / ātmasattvajīvapudgalocchedaśāśvatanimittahetuskandhadhātvāyatanatraidhātukādhiṣṭhāna-saktyālīnacittabuddhadharmasaṃghaśīladṛṣṭyabhiniveśaśūnyatāvivādavirodhodbhāvanāgrahotsṛṣṭayaścetyevaṃ
            viṃśatiprakārakalaṅkāpagamādākṣiptaviparyayadharmeṇa viṃśatiprakāreṇa parikarmadharmeṇa
            pūrvavat saptamī dūraṅgamā bhūmiḥ samīyate /</p>
         
         
         <p>arthākṣiptadharmatānirdeśāyāha -</p>
         
         
         <p>
            trivimokṣamukhajñānaṃ trimaṇḍalaviśuddhatā /<br />
            karuṇāmananā dharmasamataikanayajñatā // Abhis_1.63 //
            </p>
         
         
         <p>
            anutpādakṣamājñānaṃ dharmāṇāmekadheraṇā /<br />
            kalpanāyāḥ samuddhātaḥ saṃjñādṛkkleśavarjanam // Abhis_1.64 //
            </p>
         
         
         <p>
            śamathasya ca nidhyaptiḥ kauśalañca vidarśane /<br />
            cittasya dāntatā jñānaṃ sarvatrāpratighāti ca // Abhis_1.65 //
            </p>
         
         
         <p>
            sakterabhūmiryatrecchaṃ kṣetrāntaragatiḥ samam /<br />
            sarvatra svātmabhāvasya darśanañceti viṃśatiḥ // Abhis_1.66 //
            </p>
         
         
         <p>śūnyatā 'nimittāpraṇihitavimokṣamukhasamyagjñānam, daśakuśalakarmapatheṣu vadhavadhyaghātakānupalambhādi,
            sarvasattvālambanakaruṇā, vastvanupalambhaḥ, sarvadharmasamatāvabodhaḥ, mahāyānaikayānāvabodhaḥ,
            anutpādaparijñānam, gambhīradharmanidhyānakṣāntyavagamaḥ, sarvajñeyānāṃ mahāyānopāyamukhena
            prakāśanam, sarvakalpanocchedaḥ, nimittodgrahaṇavikalpābhāvasatkāyādipañcadṛṣṭisantyāgaḥ,
            rāgādikleśavarjanāni, śamathabhāvanā, prajñākauśalyam, cittopaśamaḥ, rūpādyapratighātajñānam,
            abhiniveśāsthānam, yatheṣṭasamakālabuddhakṣetragamanam, vineyānurūpaṃ sarvatra svakāyaprakāśanamiti
            viṃśatiprakāreṇānena parikarmadharmeṇāpi pūrvavat saptamī bhūmiḥ samīyate /</p>
         
         
         <p>8. acalā bhūmiḥ</p>
         
         
         <p>
            sarvasattvamanojñānamabhijñākrīḍanaṃ śubhā /<br />
            buddhakṣetrasya niṣpattirbuddhasevāparīkṣaṇe // Abhis_1.67 //
            </p>
         
         
         <p>
            akṣajñānaṃ jinakṣetraśuddhirmāyopamā sthitiḥ /<br />
            sañcintya ca bhavādānamidaṃ karmāṣṭaghoditam // Abhis_1.68 //
            </p>
         
         
         <p>iti / yathāvatsarvasattvacittacaritajñānam, lokadhātau ṛddhyabhijñābhiḥ krīḍanam,
            ādhārabuddhakṣetrasuvarṇādibhāvapariṇāmaḥ, sarvākāradharmaparīkṣaṇena buddharāgaṇam,
            divyacakṣuṣo niṣpattiḥ, ādheyabuddhakṣetrasattvapariśodhanam, sarvatra māyopamatāvasthānam,
            sarvasattvārthadarśanāda buddhipūrvakajanmagrahaṇañcetyevamaṣṭaprakāradharmeṇa parikarmaṇā
            pūrvavadaṣṭamī acalā bhūmiranubhūyate /</p>
         
         
         <p>9. sādhumatī bhūmiḥ</p>
         
         
         <p>
            praṇidhānānyanantāni devādīnāṃ rūtajñatā /<br />
            nadīva pratibhānānāṃ garbhāvakrāntiruttamā // Abhis_1.69 //
            </p>
         
         
         <p>
            kulajātyośca gotrasya parivārasya janmanaḥ /<br />
            naiṣkramyabodhivṛkṣāṇāṃ guṇapūre svasampadaḥ // Abhis_1.70 //
            </p>
         
         
         <p>iti / anantapraṇidhānam, devādisarvasattvarutajñānam, nadyupamitākṣayapratibhānam,
            sarvajanapraśastagarbhāvakramaṇam, rājādisthānam, ādityādyanvayaḥ, mātrādisusambandhajñātiḥ,
            svavidheyaparivāraḥ, śakrādyabhinanditotpādaḥ, buddhādisañcodananiṣkramaṇam, cintāmaṇisadṛśāśvatthavṛkṣādiḥ,
            buddhabuddhadharmasvabhāvaguṇaparipūraṇañcetyevaṃ sampattilakṣaṇairdvādaśabhiḥ parikarmabhiḥ
            pūrvavatkṛtaparikarmaviśeṣairnavamī sādhumatī bhūmiḥ sākṣātkriyate /</p>
         
         
         <p>10. dharmameghā bhūmiḥ</p>
         
         
         <p>hetubhūmitvena tatparikarmāṇyevaṃ nirdiśya phalabhūmitvena pṛthak tānyanabhidhāya
            saṅgrahaṇena daśamabhūmilakṣaṇamāha -</p>
         
         
         <p>
            navabhūmīratikramya buddhabhūmau pratiṣṭhate /<br />
            yena jñānena sā jñeyā daśamī bodhisattvabhūḥ // Abhis_1.71 //
            </p>
         
         
         <p>iti / śrāvakādigotra-prathamaphalapratipannaka-srota-āpanna-sakṛdāgāmi-anāgāmi-arhatāmiti
            ṣaṇṇāṃ nayatrayavyavasthāpanābhiprāyeṇa śeṣasaṅgṛhītāpannakatrayasya pratyekabuddhasya
            ca yathākramaṃ gotra-aṣṭamaka-darśana-tanu-vītarāga-kṛtavikalpa-śrāvaka-pratyekabuddhabhūmayaḥ,
            bodhisattvānāṃ yathoktā navavidhetyevaṃ navabhūmīratikramya daśamyāṃ punaḥ bhūmau
            bodhisattvo buddha eva vaktavyo na tu samyaksambuddha iti vacanāt buddhabhūmau yena
            praṇidhānajñānenāvatiṣṭhate sā eva daśamī bodhisattvabhūmiḥ jñeyā /</p>
         
         
         <p>(pratipakṣasambhāraḥ)</p>
         
         
         <p>pratipakṣasambhārārthaṃ antaraślokamāha -</p>
         
         
         <p>
            pratipakṣo 'ṣṭadhā jñeyo darśanābhyāsamārgayoḥ /<br />
            grāhyagrāhakavikalpānāmaṣṭānāmupaśāntaye // Abhis_1.72 //
            </p>
         
         
         <p>iti / sāṃkleśikavastumātrapratipakṣādhiṣṭhānagrāhyavikalpadvayasya dravyapudgalaprajñaptipuruṣādhiṣṭhānagrāhakavikalpadvayasya
            ca darśanamārgabhāvanāmārgayoḥ prahāṇād grāhyagrāhakāṣṭavikalpopaśāntaye satyadvayamāśritya
            sākṣātkaraṇīyā vipakṣabhedena mārgadvayāvasthāyāmeva aṣṭavidhāḥ pratipakṣāḥ /</p>
         
         
         <p>10. niryāṇapratipatiḥ</p>
         
         
         <p>sambhṛtasambhārasyaivaṃ niryāṇamiti niryāṇapratipattiṃ caturthīṃmāha -</p>
         
         
         <p>
            uddeśe samatāyāñca sattvārthe yatnavarjane /<br />
            atyantāya ca niryāṇaṃ niryāṇaṃ prāptilakṣaṇam // Abhis_1.73 //
            </p>
         
         
         <p>
            sarvākārajñatāyāñca niryāṇaṃ mārgagocaram /<br />
            niryāṇapratipajjñeyā seyamaṣṭavidhātmikā // Abhis_1.74 //
            </p>
         
         
         <p>iti / yathokta uddeśaḥ , sarvadharmasamatā, sattvārthakaraṇam, animittasarvakriyākāritvenānābhogaḥ,
            śāśvatocchedarahitāvasthāviśeṣaḥ, triyānasarvārthaprāptiḥ, yathoktasarvākārajñatā
            tadviśiṣṭamārga ityevaṃ niryātavyavastuṣu prativiśiṣṭānyadharmābhāvena sarvānupalambhatayā
            ebhiraṣṭābhirniryāṇapratipattiḥ aṣṭadhā bhavati /</p>
         
         
         <p>iti abhisamayālaṅkāre nāma prajñāpāramitāśāstre prathamādhikāravṛttiḥ /</p>
         
         
         
         
         
         <p>Mārgajñatādhikāraḥ dvitīyaḥ</p>
         
         
         <p>1 - dhyāmīkaraṇatādīni</p>
         
         
         <p>sarvākārajñatādhigamo na vinā mārgajñatāparijñāneneti mārgajñatāmāha -</p>
         
         
         <p>
            dhyāmīkaraṇatā bhābhirdevānāṃ yogyatāṃ prati /<br />
            viṣayo niyato vyāptiḥ svabhāvastasya karma ca // Abhis_2.1 //
            </p>
         
         
         <p>mārgajñatotpattiṃ prati yogyatāpādanāya devādīnāṃ svakarmajaprabhāyāstathāgataprakṛtiprabhābhirmalinīkaraṇatā
            nihatamānasantāne 'dhigama utpadyata iti jñāpanāya kṛtā, ato vakroktyādhāraḥ kathitaḥ
            / sa cotpāditabodhicitta eveti viṣayapratiniyato bhavati / triyānavyavasthānamābhiprāyikam,
            na lākṣaṇikamiti nyāyādanuttarasamyaksambodhiparyavasāna eva sarvo jana ityato vītarāgetarayogināpi
            buddhatvaprāptaye mārgajñatā bhāvanīyeti vyāptirbhavati / sattvārthakaraṇapravṛttatvenotpāditabodhicittasya
            sarvathā kleśāprahāṇamiti svabhāvo bhavati / tādṛśasvabhāvasya bhūtakoṭerasākṣātkaraṇena
            prayopāyakauśalena cāparigṛhītasattvasya parigrahaṇādineti kāritram /</p>
         
         
         <p>2 - śrāvakamārgaḥ</p>
         
         
         <p>ādhārādikamevamamidhāya mārgajñatādhikāre sarve mārgāḥ paripūrayitavyā iti śrāvakamārgamāha
            -</p>
         
         
         <p>
            caturṇāmāyasatyānāmākārānupalambhataḥ /<br />
            śrāvakāṇāmayaṃ mārgo jñeyo mārgajñatānaye // Abhis_2.2 //
            </p>
         
         
         <p>iti / tatra duḥkhasatyasyānukrameṇa anityaṃ duḥkhaṃ śūnyamanātmetyetāni catvāri śāntākāralakṣaṇāni
            /</p>
         
         
         <p>samudayasatyasya hetu-samudaya-prabhava-pratyayarūpatvena roga-gaṇḍa-śalya-aghākārāḥ
            /</p>
         
         
         <p>nirvide virāgāya nirodhāya ca pratipanno bhavatītyatastayoḥ duḥkhasamudayayoḥ pratyekaḥ
            para-pralopadharmasvarūpau nirvidākārau, cala-prabhaṅgurasvarūpau virāgākārau; bhaya-upasarga-upadravasvarūpā
            nirodhākārāḥ / nirodhasatyasya nirodharūpa-nirātma-śānta-praṇītarūpavivikta-niryāṇarūpaśūnyānimittāpraṇihitānabhisaṃskārā
            nirodhasatyākārāḥ /</p>
         
         
         <p>mārgasatyasya mārga-nyāya-pratipatti-nairyāṇikā iti mārgasatyākārāḥ / tataścaiṣāṃ
            svabhāvānupalambhabhāvanayā mārgajñatādhikāre śrāvakāṇāṃ mārgo bodhisatvenaivaṃ parijñeyaḥ
            /</p>
         
         
         <p>nirvedhabhāgīyādhigamapūrvakaṃ catuḥsatvaparijñānamiti mārgamamidhāya nirvedhabhāgīyamāha-</p>
         
         
         <p>
            rūpādiskandhaśūnyatvācchūnyatānāmabhedataḥ /<br />
            ūṣmāṇo 'nupalambhena teṣāṃ mūrdhagataṃ matam // Abhis_2.3 //
            </p>
         
         
         <p>
            kṣāntayasteṣu nityādigosthānaniṣedhataḥ /<br />
            daśa bhūmīḥ samārabhya vistarāsthānadeśanāt // Abhis_2.4 //
            </p>
         
         
         <p>
            agradharmagataṃ proktamāryaśrāvakavartmani /<br />
            tatkasya hetorbuddhena buddhvā dharmāsamīkṣaṇāt // Abhis_2.5 //
            </p>
         
         
         <p>rūpādiskandhānāṃ svasvarūpaśūnyatvācchūnyatānāmabhedena, rūpādīnāṃ pūrvavadanupambhena,
            evaṃ rūpādīnāṃ 'na nityaṃ nānityam' ityupalambhayogataḥ sthānaniṣedhena, yasmāt tathāgatena
            bodhimabhisambudhya dharmā na samīkṣitā iti pramāṇapuruṣādarśanakāraṇopapattyā pramuditabhūmyādau
            vistarāsthānadeśanayā ceti ebhirākārairyathākramaṃ satyānāmupalabdhau nirvedhabhāgīyā
            utpadyante /</p>
         
         
         <p>3 - pratyekabuddhamārgaḥ</p>
         
         
         <p>śrāvakamārgānantaraṃ pratyekabuddhānāṃ mārgābhidhāne nyāyaprāpte 'pi śrāvakebhyaḥ
            kathaṃ prativiśiṣṭāste yena teṣāṃ mārgabheda ityāśaṅkya vaiśiṣṭyapratipādanārthaṃ
            tāvadāha -</p>
         
         
         <p>
            paropadeśavaiyarthyaṃ svayambodhāt svayambhuvām /<br />
            gambhīratā ca jñānasya khaḍgānāmabhidhīyate // Abhis_2.6 //
            </p>
         
         
         <p>iti / śrāvakāḥ paropadeśasāpekṣāḥ svabodhiṃ budhyante; sālāpadharmadeśanayā ca parānapi
            kuśale pravartayantītyāgamaḥ / pratyekabuddhāḥ punaḥ svayaṃ pūrvaśrutādyabhisaṃskāreṇa
            paropadeśaṃ pratyanapekṣāḥ svabodhisamadhigacchantyatasteṣāṃ buddhādyupadeśanairarthakyamityekaṃ
            vaiśiṣṭyam / śabdoccāraṇadharmadeśanayā śrotṛbhiḥ kriyate vaktṛjñānasāmarthyāvabodhaḥ
            / te (pratyekabuddhāḥ) punaḥ aśabdoccāraṇadharmadeśanayā svādhigatajñānādisāmarthyena
            parān daśakuśalādau pravartayantyatasteṣāṃ jñānasyānavabodhatayā dvitīyaṃ vaiśiṣṭyamiti
            /</p>
         
         
         <p>kathamaśabdoccāraṇadharmadeśanetyāśaṃkyāha -</p>
         
         
         <p>
            śuśrūṣā yasya yasyārthe yatra yatra yathā yathā /<br />
            sa so 'rthaḥ khyātyaśabdo 'pi tasya tasya tathā tathā // Abhis_2.7 //
            </p>
         
         
         <p>iti / nāvitarkya nāvicārya vācaṃ bhāṣata ityālāpo vikṣepaḥ / sa ca santānakṣobhamādadhātīti
            yathā yathā bodhisattvena 'buddho bhūtvā ālāpamantareṇa dharmadeśanāṃ kuryām' iti
            praṇidhānaṃ pravartitam, tathā buddhatvasāmyāt pratyekabuddhāvasthāyāñca praṇidhānādisāmarthyena
            yasminnarthe yena prakāreṇa yasya śravaṇecchā, tasya vijñāne tenaiva prakāreṇa aśabdo
            'pi so 'rthaḥ pratibhātītyaśabdadharmadeśanocyate / ityevaṃ vakṣyamāṇadharmasya śrotṛvijñāne
            sunirmāṇamutpādaścetyayaṃ bhavati dharmadeśanā śabdārthaḥ /</p>
         
         
         <p>vaiśiṣṭyamevamabhidhāya viśiṣṭānāṃ viśiṣṭa eva mārga iti prakṛtapratyekabuddhamārgamāha
            -</p>
         
         
         <p>
            grāhyārthakalpanāhānād grāhakasyāprahāṇataḥ /<br />
            ādhārataśca vijñeyaḥ khaḍgamārgasya saṅgrahaḥ // Abhis_2.8 //
            </p>
         
         
         <p>ityuktam / pratyekabuddhasya mārgaḥ yathoktasatyabhāvanayā eva, yathāavastu pratītyasamutpādabhāvanayā
            ca / grāhyagrāhakārthavikalpayoryathākramaṃ prahāṇāprahāṇe pratyekabuddhayānasaṅgṛhītādhāradharmavastuno
            viśeṣaviśiṣṭadharmādhigamaśca bodhisattvena parijñeyo na sarvākārajñāneneti pratyekabuddhamārgaḥ
            /</p>
         
         
         <p>nirvedhabhāgīyādhigame sati yathoktamārga utpadyata iti nirvedhabhāgīyamāha -</p>
         
         
         <p>
            prajñapteravirodhena dharmatāsūcanākṛtiḥ /<br />
            ūṣmagaṃ mūrdhaṃgaṃ rūpādyahānādiprabhāvitam // Abhis_2.9 //
            </p>
         
         
         <p>
            adhyātmaśūnyatādyābhī rūpāderaparigrahāt /<br />
            kṣāntī rūpādyanutpādādyākārairagradharmatā // Abhis_2.10 //
            </p>
         
         
         <p>iti / rūpādisāṅketikadharmaprajñapteravirodhena dharmatāyāḥ pratipādanenaḥ, rūpādeḥ
            paramārthato na hānivṛddhyādyarthaṃ śikṣaṇena, svabhāvaśūnyatvāt rūpāderadhyātmabahirdhādiśūnyatayā
            aparigrahaṇena, rūpāderanutpādānirodhādyākāraiśca yathākramaṃ catuḥsatyālambane nirvedhabhāgīyo
            bhavati /</p>
         
         
         <p>4 - bodhisattvamārgaḥ</p>
         
         
         <p>pratyekabuddhamārgānantaraṃ bodhisattvamārgamāha -</p>
         
         
         <p>
            kṣāntijñānakṣaṇaiḥ satyaṃ satyaṃ prati caturvidhaiḥ /<br />
            mārgajñatāyāṃ dṛṅmārgaḥ sānuśaṃso 'yamucyate // Abhis_2.11 //
            </p>
         
         
         <p>iti / mārgajñatādhikāre bodhisattvena dharmajñānakṣāntirdharmajñānamanvayajñānakṣāntiranvayajñānaṃ
            ceti catvāraḥ kṣāntijñānakṣaṇāḥ pratyekaṃ duḥkhādisatyasambandhayuktā aihikāmutrikairguṇairyuktā
            vimāvanīyā iti darśanamārgo mahānuśaṃsa ityucyate /</p>
         
         
         <p>kathamākāro bhāvanīya ityāha -</p>
         
         
         <p>
            ādhārādheyatābhāvāttathatābuddhayormithaḥ /<br />
            paryāyeṇānanujñānaṃ mahattā sā 'pramāṇatā // Abhis_2.12 //
            </p>
         
         
         <p>
            parimāṇāntatābhāvo rūpāderavadhāraṇam /<br />
            tasyāṃ sthitasya buddhatve 'nudgrahātyāgatādayaḥ // Abhis_2.13 //
            </p>
         
         
         <p>
            maitryādi śūnyatāprāptirbuddhatvasya parigrahaḥ /<br />
            sarvasya vyavadānasya sarvādhivyādhiśātanam // Abhis_2.14 //
            </p>
         
         
         <p>
            nirvāṇagrāhaśāntatvaṃ buddhebhyo rakṣaṇādikam /<br />
            aprāṇivadhamārabhya sarvākārajñatānaye // Abhis_2.15 //
            </p>
         
         
         <p>
            svayaṃ sthitasya sattvānāṃ sthāpanaṃ pariṇāmanam /<br />
            dānādīnāñca sambodhāviti mārgajñatākṣaṇāḥ // Abhis_2.16 //
            </p>
         
         
         <p>paramārthataḥ tathatābuddhayorādhārādheyabhāvo na vidyata ityatastayoḥ paryāyeṇāvasthiterananujñānam
            / rūpādīnāṃ dharmadhātusvabhāvatayā mahattā tathaiva teṣāmapramāṇatā / pūrvavadākāśāparimāṇatayā
            teṣāmaparimāṇatetyevaṃ duḥkhasatyākārā bhavanti /</p>
         
         
         <p>rūpādīnāṃ niḥsvabhāvatvena śāśvatocchedādyantābhāvaḥ / prajñāpāramitāyāṃ sthitasya
            dharmadhātusvabhāvatayā rūpādīnāṃ tathāgatatvāvadhāraṇam / tathaiva tasyāṃ sthitasya
            sarvadharmāṇāṃ nodgrahatyāgabhāvanādikam / niḥsvabhāvādhimokṣapūrvakaṃ caturapramāṇaṃ
            vibhāvanīyamityevaṃ samudayasatyākārā bhavanti /</p>
         
         
         <p>rūpādernijarūpā prakṛtyaiva śūnyatā / dharmadhātupariṇāmitakuśalamūlānāṃ phalaṃ tathāgatatvasya
            prāpaṇam / prajñāpāramitayā sarvākārapratipakṣāṇāṃ saṃgrahaḥ / tayaiva bāhyābhyantaropadravapraśamanamityevaṃ
            nirodhasatyākārā bhavanti /</p>
         
         
         <p>niḥsvabhāvatābhāvanayaiva rūpādinirvāṇābhiniveśasya śāntiḥ / prajñopāyakauśalapravṛttasya
            buddhebhyo rakṣāvaraṇaguptayo bhavanti / buddhatvābhilāṣiṇā svayaṃ prāṇātipātaviratyādipūrvakaṃ
            sarvākārajñatāyāṃ sthitvā tatraiva pareṣāṃ sthāpanam / dānādīnāmakṣayaṃ kartumicchatā
            samyaksambodhau pariṇāmanamityevaṃ mārgasatyasyākārā bhavanti / ityevameva mārgajñatāyāḥ
            kṣaṇā bhavanti /</p>
         
         
         <p>kecidiha kārikārthopalakṣaṇapareṇa granthena ākārārthamanuktvā darśanamārgaṣoḍaśakṣaṇopalakṣaṇameva
            kevalamanukṛtamiti varṇayanti, evamuktānuktanirvedhabhāgīyādyarthakārikāsvapi draṣṭavyamiti
            / tairbhāvanānukramādyanirdeśāt kācidabhisamayānupūrvī na pratipāditā / 'ālambanamanityādi
            satyādhāraṃ tadākṛtiḥ' ityādikārikārthaśca kathaṃ vyākhyeya ityapare /</p>
         
         
         <p>5 - bhāvanāmārgakāritram</p>
         
         
         <p>darśanamārgānantaraṃ bhāvanāmārgābhidhāne sati svalpavaktatvena phalanimnatvena ca
            vineyapravṛtteḥ tatkāritraṃ tāvat -</p>
         
         
         <p>
            sarvato damanaṃ nāa sarvataḥ kleśanirjayaḥ /<br />
            upakramāviṣahyatvaṃ bodhirādhārapūjyatā // Abhis_2.17 //
            </p>
         
         
         <p>ityuktam / sarvaprakāracittasvavidheyīkaraṇam, kalyāṇamitrādisarvajananamanam, rāgādyabhibhavaḥ,
            parakṛtāghātānanupratipatteḥ aviṣahyatvam, samyaksambodhipratipattiḥ, ādhāraviṣayapūjyatākāritrañceti
            ṣaḍvidhameva kāritram /</p>
         
         
         <p>sāsravo bhāvanāmārgaḥ</p>
         
         
         <p>6 - bhāvanāmārgādhimuktiḥ</p>
         
         
         <p>kāritrānantaraṃ bhāvanāmārgaḥ / sa ca sāsravānāsravabhedena dvividhaḥ / ataḥ sāsravabhāvanāmārgādhimuktipariṇāmanānumodanāmanaskāreṣu
            prathamaṃ bhāvanāmārgādhimuktimanaskāramāha -</p>
         
         
         <p>
            adhimuktistridhā jñeyā svārthā ca svaparārthikā /<br />
            parārthikaivetyeṣā ca pratyekaṃ trividheṣyate // Abhis_2.18 //
            </p>
         
         
         <p>
            mṛdvī madhyādhimātrā ca mṛdumṛdvādibhedataḥ /<br />
            sā punastrividhetyevaṃ saptaviṃśatidhā matā // Abhis_2.19 //
            </p>
         
         
         <p>iti / svobhayaparārthopalambhatayā yathādhimokṣaṃ dṛṣṭakuśaladharmadhiṣṭhānā bhāvanāmārgādhikārādādau
            asākṣātkriyārūpādhimuktiḥ trividhā satī pratyekaṃ mṛdvādibhedena trividhā / evameṣāpi
            pratyekaṃ mṛdumṛdvādibhedena trividhā / evaṃ navabhistribhiradhimuktiḥ saptaviṃśatiprakārā
            bhavati /</p>
         
         
         <p>7 - bhāvanāmārgādhimuktasya stutiḥ stobhaḥ praśaṃsā ca</p>
         
         
         <p>tadbhāvakabodhisattvasyotsāhavardhanāya tadadhimokṣasya styutyādayo buddhādibhiḥ kriyanta
            iti stutiṃ, stobhaṃ praśaṃsāñcāha -</p>
         
         
         <p>
            stutiḥ stobhaḥ praśaṃsā ca prajñāpāramitāṃ prati /<br />
            adhimokṣasya mātrāṇāṃ navakaistribhiriṣyate // Abhis_2.20 //
            </p>
         
         
         <p>iti / yathādhimokṣadṛṣṭadharmalakṣaṇāṃ prajñāpāramitāṃ prati pravṛttasyādhimokṣamanaskārasya
            prathamadvitrinavāvasthānāṃ pratyekaṃ navabhiḥ prakārairuttarottarābhinandanaṃ stutiḥ
            stobhaḥ praśaṃsā ca iṣyate / ataste stutyādayo yathābhūtārthādhigamamātralakṣaṇā nārthavādarūpāḥ
            /</p>
         
         
         <p>8 - pariṇāmanā</p>
         
         
         <p>evamadhimokṣasya pariṇāmanāsambhavād dvitīyaṃ pariṇāmanāmanaskāramāha -</p>
         
         
         <p>
            viśeṣaḥ pariṇāmastu tasya kāritramuttamam /<br />
            nopalambhākṛtiścāsāvaviparyāsalakṣaṇaḥ // Abhis_2.21 //
            </p>
         
         
         <p>
            vivikto buddhapuṇyaughasvabhāvasmṛtigocaraḥ /<br />
            sopāyaścānimittaśca buddhairabhyanumoditaḥ // Abhis_2.22 //
            </p>
         
         
         <p>
            traidhārukāprapannaśca pariṇāmo 'parastridhā /<br />
            mṛdurmadhyo 'dhimātraśca mahāpuṇyodayātmakaḥ // Abhis_2.23 //
            </p>
         
         
         <p>iti / yathokto viśeṣādhimokṣaḥ, anupalambhaḥ, aviparyāsaḥ, viviktaḥ, tathāgatakuśalamūlaudhasvabhāvasmṛtiḥ,
            sopāyakauśalaḥ, animittaḥ, buddhānujñātaḥ, traidhātukāprapannaḥ, mṛdumadhyādhimātraśca
            mahāpuṇyodaya ityevamadhyāropitamanaskārā yathākramamanuttarasamyaksambodhiḥ śīlādiskandha-pariṇāmanācitta-ātmādiyuktavastu-trikālabuddhakuśala-dānādi-nimitta-sarvamārga-kāmādidhātu-daśakuśalakarmapatha-srota-āpannādyanuttarasambodhiprasthitānāmanupalabdhānāmupalambhā
            iti triyānavineyasattvānāṃ mārgopadeśahetubhāvavyāpārayuktaiḥ sarvasattvārthamakṣayāya
            cānuttarasamyaksambodhau dvādaśa pariṇāmanāḥ kriyante /</p>
         
         
         <p>9 - anumodanā</p>
         
         
         <p>evaṃ pariṇāmayitavastu abhivardhayitavyamiti tṛtīyamanumodanāmanaskāramāha -</p>
         
         
         <p>
            upāyānupalambhābhyāṃ śubhamūlānumodanā /<br />
            anumode manaskārabhāvaneha vidhīyate // Abhis_2.24 //
            </p>
         
         
         <p>iti / saṃvṛtyupāyena kuśalamūlānyupalabhya pramuditacittena paramārthato 'nupalambhatayānumodanīyānīti
            /</p>
         
         
         <p>tatrāyaṃ samāsārthaḥ-ākarānniṣkṛṣṭaḥ svarṇapiṇḍa ivādhimokṣamanaskāraḥ, svarṇakāreṇa
            tato 'laṅkārakaraṇamiva samyaksambodheraṅgakaraṇaṃ pariṇāmanāmanaskāraḥ, svaparapuṇyasamatāprāpti
            anumodanāmanaskāra iti /</p>
         
         
         <p>anāsravo bhāvanāmārgaḥ</p>
         
         
         <p>10 - abhinirhāraḥ</p>
         
         
         <p>sāsravānantaramanāsravo bhāvanāmārgaḥ / sa ca dvividha iti prathamamabhinirhāralakṣaṇaṃ
            bhāvanāmārgamāha -</p>
         
         
         <p>
            svabhāvaḥ śreṣṭhatā tasya sarvasyānabhisaṃskṛtiḥ /<br />
            nopalambhena dharmāṇāmarpaṇā ca mahārthatā // Abhis_2.25 //
            </p>
         
         
         <p>iti / rūpādyaviparītadarśanaṃ svabhāvaḥ / nānyathā buddhatvasaṃprāptiriti śreṣṭhatā
            / sarvadharmaviśeṣānutpādanena adhigamaprayogo 'nabhisaṃskāraḥ / tādṛśasvabhāvādiyuktamārgadharmāṇāmanupalambhatayā
            yogisantāne samutpādanamarpaṇā / buddhatvamahārthasādhanānmahārthatā /</p>
         
         
         <p>11 - atyantaviśuddhiḥ tadanantaraṃ yaḥ parigrahatyāgena prāpsyamānaḥ kastasyotpādānutpādaheturiti
            ākāṃkṣānirāsadvāreṇa dvitīyamatyantaviśuddhilakṣaṇamāha -</p>
         
         
         <p>
            buddhasevā ca dānādirupāye yacca kauśalam /<br />
            hetavo 'trādhimokṣasya dharmavyasanahetavaḥ // Abhis_2.26 //
            </p>
         
         
         <p>
            mārādhiṣṭhānagambhīradharmatānadhimuktate /<br />
            skandhādyabhiniveśaśca pāpamitraparigrahaḥ // Abhis_2.27 //
            </p>
         
         
         <p>iti / buddhasamārādhanam, dānādipāramitāparipūraṇam, śamathakauśalañceti utpādahetavaḥ
            /</p>
         
         
         <p>mārabādhitam, gambhīradharmānadhimokṣaḥ, bhāvagrahaḥ, pāpamitrasaṃgatiriti anutpādahetavaḥ
            /</p>
         
         
         <p>adhigamānadhigamahetūnevamuktvā prakṛtasya sāmānyena viśuddhimāha -</p>
         
         
         <p>
            phalaśuddhiśca rūpādiśuddhireva tayordvayoḥ /<br />
            abhinnācchinnatā yasmāditi śuddhirūdīritā // Abhis_2.28 //
            </p>
         
         
         <p>iti / āryapudgalasya yat śrāmaṇyatāphalaṃ tasya sarvavipakṣarahitatvena yā viśuddhiḥ
            saiva rūpādiviśuddhiḥ, phalarūpādiviśuddhiḥ rūpāderātmābhiniveśādivigamāt / prabhedatvena
            yasmāt tadviśuddhiḥ abhinnā acchinnā tasmāt svasāmānyalakṣaṇanānātvavirahād evaṃ viśuddhirabhidhīyate
            /</p>
         
         
         <p>sāmānyena viśuddhimevamabhidhāya viśeṣeṇāha -</p>
         
         
         <p>
            kleśajñeyatrimārgasya śiṣyakhaḍgajinaurasām /<br />
            hānādviśuddhirātyantikī tu buddhasya sarvathā // Abhis_2.29 //
            </p>
         
         
         <p>iti / rāgādikleśaprahāṇāt, etasya jñeyāvaraṇaikadeśagrāhyavikalpasya ca prahāṇāt,
            yānatrayamārgāvaraṇaprahāṇād yathākramaṃ śrāvaka-pratyekabuddha-bodhisattvānāṃ śuddhirbhavati
            / sarvathā savāsanakleśajñeyāvaraṇaprahāṇāt dharmadhātūdbhavānuttarabuddhānāṃ viśuddhiriṣyate
            /</p>
         
         
         <p>mārgajñatādhikāre viśuddikathanaprasaṅgādātyantikī cetarā ca buddhānāṃ śrāvakādīnāṃ
            ca yathākramaṃ viśuddhiḥ / saḥ kathamityāha -</p>
         
         
         <p>
            mṛdumṛdvādiko mārgaḥ śuddhirnavasu bhūmiṣu /<br />
            adhimātrādhimātrādermalasya pratipakṣataḥ // Abhis_2.30 //
            </p>
         
         
         <p>iti / kāradhātudhyānārūpyasamāpattaya iti navabhūmiṣvadhimātrādinavaprakāravipakṣasya
            pratipakṣabhāvena mṛdumṛdvādimārgo yathākramaṃ navaprakāraḥ / sarvathānyathā ca viśuddhihetutvādātyantikī
            cetarā ca viśuddhiriti /</p>
         
         
         <p>kathamātyantikītyāha -</p>
         
         
         <p>
            tridhātupratipakṣatvaṃ samatā mānameyayoḥ /<br />
            mārgasya ceṣyate tasya codyasya parihārataḥ // Abhis_2.31 //
            </p>
         
         
         <p>iti / tatrādhimātrādhimātrādiḥ pratipakṣo mṛdumṛdvādirvipakṣa iti bhavitavyamiticodyasya
            vastraliptasūkṣmamalāpakaṣarṇe rajakamahāyatnodāharaṇena parihārataḥ yathānirdiṣṭabhāvanāmārgasyātyantikī
            / traidhātukākārajñānajñeyānupalambhād yā samatā saiva samastapratipakṣatvādātyantikī
            viśuddhirbuddhasya vyavasthāpyata iti //</p>
         
         
         <p>abhisamayālaṅkāre nāma prajñāpāramitopadeśaśāstre dvitīyādhikāravṛttiḥ</p>
         
         
         
         
         
         <p>Sarvajñatādhikāraḥ tṛtīyaḥ
            1 - prajñayā na bhave sthānam
            2 - kṛpayā na śame sthitiḥ</p>
         
         
         <p>sarvavastuparijñānaṃ vinā na mārgajñatāparijñānaṃ samyag iti sarvajñatāmāha -</p>
         
         
         <p>
            nāpare na pare tīre nāntarāle tayoḥ sthitā /<br />
            adhvanāṃ samatājñānāt prajñāpāramitā matā // Abhis_3.1 //
            </p>
         
         
         <p>iti / traiyadhvikadharmāṇāmanutpādākāreṇa tulyatāvabodhāt buddhabodhisattvānāṃ yā
            āsannībhūtā matā prajñāpāramitā, sā khalu prajñayā punarnāpare tīre saṃsāre, na pare
            tīre nirvāṇe ca yathākramaṃ śāśvatocchedalakṣaṇe, na tayormadhye 'pi vyavasthiteti
            na saṃsāranirvāṇayoḥ vyavasthitā /</p>
         
         
         <p>3 - anupāyena dūratvam
            4 - upāyenāvidūratā</p>
         
         
         <p>sarvajñatādhikārād vyatirekanirdeśena śrāvakādīnāṃ tryadhvasamatājñānābhāvāt samyak
            prajñāpāramitā dūrībhūteti / svādhigamamātrātmikā tu prajñāpāramitā kṛpāprajñāvaikalyānnirvāṇe
            saṃsāre cāvasthitā vastvastūpalambhatayeti jñeyā / 'yaḥ pratītyasamutpādaḥ śūnyatā
            saiva te matā' iti nyāyādadhvatrayasamatājñānaṃ padārthāvabodha eva, nanu sa ca sarveṣāmeva
            samastīti kathaṃ śrāvakabodhisattvādīnāṃ samyak prajñāpāramitādūrībhāvaḥ, na cetareṣāṃ
            bhavatīti cet? āha -</p>
         
         
         <p>
            anupāyena dūraṃ sā sanimittopalambhataḥ /<br />
            upāyakauśalenāsyāḥ samyagāsannatoditā // Abhis_3.2 //
            </p>
         
         
         <p>iti / māyākāranirmitavastunaḥ pratibhāse aviditatatsvarūpasya bhāvābhiniveśitā naiḥsvābhāvyāpratibhāsa
            iva kalyāṇamitrādyupāyakauśalavaikalyād vastu nimittayogena pratipattau tatsamatāparijñānamavijñātabhāvarūpāṇāṃ
            śrāvakādīnāṃ nāstītyatasteṣāṃ dūrībhāvo jinajananyā iti / bodhisattvānāṃ tu samārādhitakalyāṇamitropadeśatayā
            aviparītasatyadvayāśritaśrutādijñānotpattyupāyakauśalena ca utsāritabhāvābhiniveśabhrāntinimittānāṃ
            rūpādisarvadharmaparijñānameva tatsamatāparijñānamityatasteṣāṃ samyagāsannībhāvo 'syā
            māturiti anupāyena eva dūratā, upāyena tu adūratā bhavati /</p>
         
         
         <p>5 - vipakṣaḥ</p>
         
         
         <p>śrāvakādīnāmevaṃ māturdūrībhāvenānuṣṭhānaṃ vipakṣamāha</p>
         
         
         <p>
            rūpādiskandhaśūnyatve dharmeṣu tryadhvageṣu ca /<br />
            dānādau bodhipakṣeṣu caryāsaṃjñā vipakṣatā // Abhis_3.3 //
            </p>
         
         
         <p>iti / sarveṣāṃ rūpādīnāṃ traiyadhvikānāñca dharmāṇāṃ sāsravānāsravobhayasthānīyānāmanupalambhasvarūpāṇāṃ
            sarvatra bhāvopalambhatayā te paraparikalpitātmādiśūnyatvena dṛṣṭāḥ / anuṣṭhānasaṃjñā
            tu eteṣāṃ pratipakṣabhūtāni viparyāsapravṛttatvena heyatvāt vipakṣo bhavati /</p>
         
         
         <p>6 - pratipakṣaḥ</p>
         
         
         <p>viparyayeṇa bodhisattvānāṃ paripakṣa ityāha -</p>
         
         
         <p>
            dānādiṣvanahaṅkāraḥ pareṣāṃ tanniyojanam /<br />
            saṅgakoṭīniṣedho 'yaṃ sūkṣmaḥ saṅgo jinādiṣu // Abhis_3.4 //
            </p>
         
         
         <p>iti / trimaṇḍalaviśuddhyā dānādāvanātmāvabodhena svaparayorniyojanaṃ samyak pravṛttatvāt
            sarvasaktinicayasthānapratiṣedhena copādeyatvāt sarvathā pratipakṣaḥ / tathāgatādiṣu
            namaskārādiḥ puṇyasambhārahetutvena pratipakṣo 'pi san sūkṣmasaktirūpatayā na sarvathā
            pratipakṣa iti vipakṣo bhavati /</p>
         
         
         <p>kathaṃ punaḥ sukṣmasaktirvipakṣa iti cedāha -</p>
         
         
         <p>tadgāmbhīryaṃ prakṛtyaiva vivekāddharmapaddhateḥ /</p>
         
         
         <p>iti / yasmāt svabhāvenaiva dharmagotrāṇāṃ śūnyatvāt teṣāṃ gāmbhīryam, tasmāt tathāgatopalambho
            'pi vipakṣaḥ /</p>
         
         
         <p>kathaṃ tarhi tasya varjanamityāha -</p>
         
         
         <p>evaprakṛtikaṃ jñānaṃ dharmāṇāṃ saṅgavarjanam // Abhis_3.5 //</p>
         
         
         <p>iti / rūpādisarvadharmāṇāmekaiva prakṛtiḥ yaduta niḥsvabhāva iti jñānajñeyasamataikaparijñāne
            saktirvarjitā bhavati /</p>
         
         
         <p>katha punaḥ prakṛtyā dharmagāmbhīryamityāha -</p>
         
         
         <p>dṛṣṭādipratiṣedhena tasyā durbodhatoditā /</p>
         
         
         <p>iti / yasmāt sarvavijñānopalavdhārthanirākaraṇena tasyāḥ prakṛterdurbodhatā kathitā,
            atastasyā gāmbhīryam / kathaṃ punarevaṃ durbodhatetyāha -</p>
         
         
         <p>rūpādibhiravijñānāt tadacintyatvamiṣyate // Abhis_3.6 //</p>
         
         
         <p>rūpādyāveṇikabuddhadharmādyākāraiḥ prakṛtestathatāsvābhāvyādanabhisambodhena yasmāccintātikrāntatvamiṣyate,
            ato 'syā durbodhateti yāvat /</p>
         
         
         <p>vipakṣādi evamabhidhāya upasaṃhāramāha -</p>
         
         
         <p>
            evaṃ kṛtvā yathokto vai jñeyaḥ sarvajñatānate /<br />
            ayaṃ vibhāgo niḥśeṣo vipakṣapratipakṣayoḥ // Abhis_3.7 //
            </p>
         
         
         <p>iti / sarvajñatādhikāre yathoktanayena yathākramaṃ śrāvakabodhisattvādīnāṃ vipakṣapratipakṣayorayaṃ
            prabhedo 'vasātavyaḥ /</p>
         
         
         <p>7 - prayogaḥ</p>
         
         
         <p>vipakṣādi evamabhidhāya tayorvibhāvanāyāṃ kaḥ prayoga iti cet prayogamāha -</p>
         
         
         <p>
            rūpādau tadanityādau tadapūriprapūrayoḥ /<br />
            tadasaṅgatve caryāyāḥ prayogaḥ pratiṣedhataḥ // Abhis_3.8 //
            </p>
         
         
         <p>
            avikāro na karttā ca prayogo duṣkarastridhā /<br />
            yathābhavyaṃ phalaprāpterabandhyo 'bhimataśca saḥ // Abhis_3.9 //
            </p>
         
         
         <p>aparapratyayo yaśca saptadhā khyātivedakaḥ /</p>
         
         
         <p>rūpādisarvadharmāḥ, teṣāmevānityatāśūnyatādayaḥ, pratipūrṇāpūrṇatā, asaṅgaḥ, anyathā
            'vikāraḥ, akartṛtvam, trisarvajñatātmakānāṃ yathākramaṃ uddeśaprayogakāritrāṇāṃ duṣkaratā,
            yathābhavyaphalaprāptyā avandhyatā, parapratyayānirgāmitvam, pariṇāmasamāhāra-virodha-pratyaya-asaṅkrānti-nirādhāra-akārakātmaka-saptakhyātisiddhaparijñānasya
            nirākaraṇam, tadevamanvayamukhena bodhisattvānāṃ daśavidhaḥ prayogaḥ kathitaḥ, arthād
            yathoktaviparyayeṇa śrāvakādīnāṃ prayogo bhavati /</p>
         
         
         <p>8 - samatā</p>
         
         
         <p>samatādvāreṇa prayogo bhāvanīya iti prayogānantaraṃ samatāmāha -</p>
         
         
         <p>caturdhā 'mananā tasya rūpādau samatā matā // Abhis_3.10 //</p>
         
         
         <p>iti / rūpādyabhiniveśanīlādinimittaprapañcādhigamamananānāṃ sarvathānupalabdhiriti
            prayogasamatātvāt samatā bhavati /</p>
         
         
         <p>9 - darśanamārgaḥ</p>
         
         
         <p>prayogasamatāṃ pratividhya darśanamārgo bhāvanīya iti darśanamārgamāha -</p>
         
         
         <p>
            dharmajñānānvayajñānakṣāntijñānakṣaṇātmakaḥ /<br />
            duḥkhādisatye dṛṅmārga eṣa sarvajñatānaye // Abhis_3.11 //
            </p>
         
         
         <p>iti / pratisatyaṃ dharmajñānakṣāntirdharmajñānamanvayajñānakṣāntiranvayajñānamityevaṃ
            ṣoḍaśakṣaṇātmakaḥ sarvajñatādhikāre darśanamārgo bhavati /</p>
         
         
         <p>nanu kaḥ satyasyākāra ityāha -</p>
         
         
         <p>
            rūpaṃ na nityaṃ nānityamatītāntaṃ viśuddhakam /<br />
            anutpannāniruddhādi vyomābhaṃ lepavarjitam // Abhis_3.12 //
            </p>
         
         
         <p>
            parigraheṇa nirmuktamavyāhāraṃ svabhāvataḥ /<br />
            pravyāhāreṇa nāsyārthaḥ pareṣu prāptaye yataḥ // Abhis_3.13 //
            </p>
         
         
         <p>
            nopalambhakṛdatyantaviśuddhirvyādhyasambhavaḥ /<br />
            apāyocchittyakalpatve phalasākṣātkriyāṃ prati // Abhis_3.14 //
            </p>
         
         
         <p>
            asaṃsargo nimittaiśca vastuni vyañjane dvaye /<br />
            jñānasya yā cānutpattiriti sarvajñatākṣaṇāḥ // Abhis_3.15 //
            </p>
         
         
         <p>naiḥsvābhāvyena rūpādi nityānityaviyogānna nityaṃ nānityam, duḥkhāduḥkhavigamatvena
            apagataśāśvatocchedāntam, śūnyāśūnyarahitatvād viśuddham, ātmānātmasvabhāvābhāvānnotpannaṃ
            na niruddhaṃ na saṃkliṣṭaṃ na vyavadātamityādayo duḥkhasatyākārā bhavanti /</p>
         
         
         <p>hetvahetutucchatvādākāśasadṛśam, samudayāsamudayavisaṃyogāt sarvakleśopakleśanirupaliptam,
            prabhavāprabhavāsambaddhatvāt parigraheṇa nirmuktam, pratyayāpratyayavimuktatvāt svarūpato
            'vacanīyamiti samudayasatyākārā bhavanti /</p>
         
         
         <p>yasmānnirodhānirodhenāsambandhaḥ, tasmānnirodhasatyārtho vacanodāharaṇena santānāntare
            'prāpaṇīyaḥ, śāntāśāntābhāvānnopalambhakaraṇam, praṇītāpraṇītavikalatvādatikrāntobhayāntā
            viśuddhiḥ, niḥsaraṇāniḥsaraṇaviviktatvāt sarvavyādhyanutpāda iti nirodhasatyākārā
            bhavanti /</p>
         
         
         <p>mārgāmārgarahitatvādapāyocchittiḥ, nyāyānyāyāsaṃśleaṣāt phalasākṣātkaraṇaṃ pratyupāyo
            'vikalpatvam, pratipattyapratipattivinirmuktatvena sarvadharmāṇāṃ nimittairasaṃsargaḥ,
            nairyāṇikānairyāṇikavikalpatvenobhaye vācyavācakabhāvalakṣaṇe jñeye śabde jñānasyānutpattiriti
            mārgasatyākārā bhavanti /</p>
         
         
         <p>evamete ākārāḥ sarvajñatākṣaṇā iti bodhisattvānāṃ darśamārgaḥ, tadviparyayeṇa śrāvakadīnāmanityādibhirākāraiḥ
            sarvajñatāyāṃ darśanamārgo vibhāvanīyaḥ /
            śrāvakamārgo bodhisattvena parijñātavyo na sākṣātkaraṇīya iti bhāvanāmārgo na nirdiṣṭaḥ
            /</p>
         
         
         <p>vistareṇa evaṃ nirdiśya sakalārthasaṅgrāhakatvena trisarvajñatāmupasaṃharannāha -</p>
         
         
         <p>
            iti seyaṃ punaḥ seyaṃ khalu punastridhā /<br />
            adhikāratrayasyaiṣā samāptiḥ paridīpitā // Abhis_3.16 //
            </p>
         
         
         <p>iti / yathoktanītyā iyaṃ sarvākārajñatā, iyaṃ mārgajñatā, iyaṃ sarvajñatā cetyevaṃ
            parivartatrayeṇa prakāratrayaṃ parisamāptam /</p>
         
         
         <p>iti abhisamayālaṅkāre nāma prajñāpāramitāśāstre tṛtīyādhikāravṛttiḥ /</p>
         
         
         
         
         
         <p>Sarvākārābhisambodhādhikāraḥ caturthaḥ</p>
         
         
         <p>1 - ākārāḥ</p>
         
         
         <p>parijñātatrisarvajñatāvaśitvārthaṃ punaḥ sarvākāramārgavastujñānasaṅgraheṇa trisarvajñatāṃ
            bhāvayatīti sarvākārābhisambodha ityāha -</p>
         
         
         <p>
            vastujñānaprakārāṇāmākārā iti lakṣaṇam /<br />
            sarvajñatānāṃ traividhyāt trividhā eva te matāḥ // Abhis_4.1 //
            </p>
         
         
         <p>nityādigrāhavipakṣasya pratipakṣadharmatāsvabhāvānāmanityādyālambanajñānaprakārāṇāmākāratvena
            vyavasthānaṃ lakṣaṇam / te cākārāstrisarvajñatābhedāt triprakārā eva matāḥ /</p>
         
         
         <p>sāmānyenākārān nirdiśya idānīṃ viśeṣeṇāha -</p>
         
         
         <p>
            asadākāramārabhya yāvanniścalatākṛtiḥ /<br />
            catvāraḥ pratisatyaṃ te mārge pañcadaśa smṛtāḥ // Abhis_4.2 //
            </p>
         
         
         <p>iti / tatra trisarvajñatāmadhikṛtya asad-anutpāda-viveka-anavamardanīya-apada-ākāśa-apravyāhāra-anāma-agamana-asaṃhārya-akṣaya-anutpattaya
            iti dvādaśa ākārā hi yathākramaṃ duḥkhādisatyatrayasya anityādilakṣaṇā bhavanti /
            kleśāvaraṇapratipakṣatvenaikaḥ anāsravamārgaḥ, sarvajñatayā pratyekabuddhāḥ saṅgṛhītā
            iti teṣāṃ jñeyāvaraṇapratipakṣatvena dvau sāsravānāsravabhāvanāmārgau ceti mārgāḥ
            triprakārāḥ /</p>
         
         
         <p>tatra prathame akārakājānakāsaṃkrāntyavinayākārā iti catvāro yathākramaṃ mārgādilakṣaṇāḥ
            (kleśāvaraṇapratipakṣe) bhavanti /</p>
         
         
         <p>dvitīye svapna-pratiśrutkā-pratibhāsa-māyākārā iti pañca yathākramaṃ niḥsvabhāva-anutpanna-aniruddha-ādiśānta-prakṛtiparinirvṛtilakṣaṇāḥ
            sāmānyato jñeyāvaraṇapratipakṣabhūtāḥ santi /</p>
         
         
         <p>tṛtīye asaṃkleśa-avyavadāna-anupalepa-aprapañca-amanana-acalākārāṃ ṣaṭ yathākramaṃ
            saṃkleśa-vyavadāna-kleśavāsanā-rūpādiprapañca-svādhigama-parihāṇi-vikalpānāṃ pratiniyatajñeyāvaraṇānāṃ
            pratipakṣabhūtā bhavanti /</p>
         
         
         <p>ityevaṃ mārgasatyasya pañcadaśa ākārāḥ / samudāyena saptaviṃśatiriti sarvajñatākārā
            bhavanti /</p>
         
         
         <p>tadanantaraṃ mārgajñatāyā ākārā ityāha -</p>
         
         
         <p>
            hetau mārge ca duḥkhe ca nirodho ca yathākramam /<br />
            aṣṭau te sapta pañceti ṣoḍaśeti ca kīrtitāḥ // Abhis_4.3 //
            </p>
         
         
         <p>tatra saṃkleśetarapakṣāśrayeṇa samudayamārgasatye kāraṇam, duḥkhanirodhasatye ca phalamityarthadvāreṇa
            nirdiṣṭe samudayamārgaduḥkhanirodhasatyeṣu yathāsaṃkhyamaṣṭādyākārā boddhavyāḥ //</p>
         
         
         <p>tatra virāga-asamutthāna-śānta-arāga-adveṣa-amoha-niḥkleśa-niḥsattvākārā eva yathākramaṃ
            yo hetuḥ chando rāgo nandī ca, yaḥ samudayaḥ rāgo dveṣo mohaśca, yaḥ prabhavaḥ parikalpaḥ,
            yaśca pratyayaḥ sattvābhiniveśa iti eteṣāṃ pratipakṣabhūtatvena trayastraya eka eka
            ityaṣṭāvākārāḥ samudayasatye bhavanti /</p>
         
         
         <p>apramāṇa-antadvayānanugama-asambhinna-aparāmṛṣṭa-avikalpa-aprameya-asaṅgākārā-yathākramaṃ
            yaḥ sarvasattvāvakāśado mārgaḥ yathā va sarvasattvāvakāśadaḥ, yo nyāyo yathā ca nyāyaḥ,
            yā pratipattiryathā ca pratipattiḥ, yacca niryāṇamiti tatsvabhāvā dvau dvau dvāveka
            iti saptākārā mārgasatye bhavanti /</p>
         
         
         <p>anitya-duḥkha-śūnya-anātmākārāḥ pañcamālakṣaṇākārasvabhāvā ityevaṃ pañcākārā duḥkhasatye
            bhavanti /</p>
         
         
         <p>adhyātmabahirdhobhayavastūnāṃ nirodhenādhyātmabahirdhobhayaśūnyatākārāstrayaḥ nirodhākārasvabhāvāḥ,
            śūnyatāyāṃ bhājanaloke paramārthe saṃskṛte 'saṃskṛte śāśvatocchedānte 'navarāgrasaṃsāre
            adhigatadharmānavakāre abhiniveśasya prajñaptyātmakasya nirodhena yathākramaṃ śūnyatā-mahat-paramārtha-saṃskṛta-asaṃskṛta-atyanta-anavarāgra-anavakāraśūnyatākārā
            aṣṭau śāntākārasvabhāvāḥ, praṇītākāraḥ paraparikalpitakārakanirodhena prakṛtiśūnyatākāraḥ,
            viṣayabhrāntyātmikānāṃ prajñaptilakṣaṇakālabhrāntīnāṃ ca nirodhena sarvadharmasvalakṣaṇānupalambhaśūnyatākārāstrayo
            niḥsaraṇākārasvabhāvāḥ, svabhāvanirodhena abhāvasvabhāvaśūnyatākāra ekaḥ niḥsaraṇākārātmaka
            ityevaṃ ṣoḍaśākārā nirodhasatye bhavanti / samudāyena ṣaṭtriṃśaditi mārgajñatākārāḥ
            /</p>
         
         
         <p>tadanantaraṃ sarvākārajñatākārā ityāha-</p>
         
         
         <p>
            smṛtyupasthānamārabhya buddhatvākārapaścimāḥ /<br />
            śiṣyāṇāṃ bodhisattvānāṃ buddhānāṃ ca yathākramam // Abhis_4.4 //
            </p>
         
         
         <p>
            saptatriṃśaccatustriṃśattriṃśannava ca te mayāḥ /<br />
            trisarvajñatvabhedena mārgasatyānurodhataḥ // Abhis_4.5 //
            </p>
         
         
         <p>smṛtyupasthānamārabhya buddhākāraparyantānāṃ hi trisarvajñatāsaṅgṛhītamārgadvāreṇa
            sarvākārajñatayā sarveṣāmāryapudgalānāṃ saṅgrahaṇena ca yathāsaṃkhyaṃ śrāvakāṇāṃ saptatriṃśat,
            bodhisattvānāṃ catustriṃśat, buddhānāṃ triṃśannava ceti matāḥ / tatra sarvajñatāyāmādau
            catuḥsatyāvatārāya svasāmānyalakṣaṇaparīkṣitakāyavedanācittadharmasmṛtyupasthānākārāścatvāro
            vastuparīkṣāmārgaḥ / tato 'vatīrṇasya vīryamiti utpannānutpannasya akuśalasya kuśalasya
            ca yathākramaṃ samyakprahāṇānutpādanārthaṃ vardhana (bhūyobhāva)-utpādanārthaṃ ca
            hetubhūtavīryātmakāḥ samyakprahāṇākārāścatvāro vyāvasāyikamārgaḥ / vīryavataścittakarmaṇyatāpādanamiti
            chandavīryacittamīmāṃsāsamādhiprahāṇasaṃskārasamanvāgatarddhipādākārāścatvāraḥ samādhiparikarmamārgaḥ
            / kṛtacittaparikarmaṇo 'nantaramūṣmamūrdhaprayogaḥ iti ūṣmamūrdhasvabhāvāḥ śraddhāvīryasmṛtisamādhiprajñendriyākārāḥ
            pañca samyagabhisamayaprāyogikamārgaḥ / adhigatoṣmādeḥ kṣāntyagradharmaprayoga iti
            kṣāntyagradharmasvabhāvāḥ śraddhāvīryasmṛtisamādhiprajñābalākārāḥ pañca abhisamayasaṃśleṣamārgaḥ
            / viditoṣmādicatuṣkasya satyadarśanamārgotpāda iti smṛtidharmapravicayavīryaprītiprasrabdhisamādhyupekṣākārāḥ
            sapta bodhyaṅgānyabhisamayamārgaḥ / parijñātasatyadarśanasya bhāvanāmārgotpāda iti
            samyagdṛṣṭisaṃkalpavākkarmāntājīvavyāyāmasmṛtisamādhyāryāṣṭāṅgamārgākārā viśuddhanairyāṇikamārga
            iti śiṣyāṇāṃ sarvajñatāmārgādhiṣṭhānāḥ saptatriṃśadākārā bhavanti /</p>
         
         
         <p>mārgajñatāyāṃ dṛṣṭikṛtapratipakṣaḥ, tannimittavikalpapratipakṣaḥ, traidhātukapraṇidhānapratipakṣaḥ
            iti tatsvabhāvā yathākramaṃ śūnyānātmākārasvabhāvaṃ prathamaṃ vimokṣamukham, nirodhamārgasatyākārasvabhāvaṃ
            dvitīyam, anityaduḥkhasamudayasatyākārasvabhāvaṃ tṛtīyamityevaṃ trivimokṣamukhākārāstrayaḥ
            pratipakṣamārgaḥ /</p>
         
         
         <p>avibhāvitavibhāvitarūpasaṃjñatvād yathākramamadhyātmaṃ rūpyarūpīti bahirdhā rūpāṇi
            paśyatītyetau nirmāṇāvaraṇapratipakṣeṇa dvau vimokṣau / śubhāśubharūpanirmāṇe ca yathākramamābhogaḥ
            prātikūlyañca saṃkleśaḥ tatpratipakṣeṇa śubhaṃ vimokṣamukhaṃ kāyena sākṣātkṛtvopasampadya
            viharatītyeko vimokṣa iti vimokṣākārāḥ trayo niryāṇamārgaḥ /</p>
         
         
         <p>mokṣānukūlavihāramārgasvabhāvāścaturārūpyasamāpattyākārāḥ śāntavihārasvabhāvaḥ saṃjñāveditanirodhākāra
            eka iti pañcākārā dṛṣṭadharmasukhavihāramārgaḥ /</p>
         
         
         <p>caturdhyānārūpyanirodhasamāpatyākārā nava lokottaramārgaḥ / catuḥsatyasaṅgṛhītāḥ kleśavisaṃyogalakṣaṇānantaryamārgākārāścatvāraḥ
            prahāṇamārgaḥ / dānādipāramitākārā daśa buddhatvamārgaḥ / tadevaṃ bodhisattvānāṃ mārgajñatāmārgādhiṣṭhānāścatustriṃśadākārā
            bhavanti /</p>
         
         
         <p>sarvākārajñatākārastu niratiśayatvādeka eva kevalamasādhāraṇamārgaḥ / tatra sthānāsthāna-karmavipākaḥ-nānādhimukti-anekalokadhātu-indriyaparāpara-sarvatragāminī-pratipat-saṃkleśavyavadāna-pūrvanivāsānusmṛti-cyutyupapatti-āsravakṣayajñānabalākārā
            daśa / buddho 'hamityātmapratijñāne rāgādīnāmantarāyatvākhyāne sarvajñatādimārgasya
            niryāṇatvaprakāśane kṣīṇāsravatvenātmano 'bhyupagame ca paryanuyokturabhāvena vaiśāradyākārāścatvāraḥ
            / paryāye dharmalakṣaṇe janapadabhāṣāyāṃ dharmaprabhede ca yathākramaṃ dharmārthaniruktipratibhānapratisaṃvidākārāścatvāraḥ
            / nāsti skhalitaḥ ravitaṃ muṣitasmṛtirasamāhitaṃ cittaṃ nānātvasaṃjñā apratisaṃkhyāyopekṣā
            cetyevamākārāḥ ṣaṭ / nāstichandato vīryataḥ smṛtitaḥ samādheḥ prajñāyāḥ vimukteśca
            parihāṇirityevamākārāḥ ṣaṭ / kāyavāṅmanaskarmaṇāṃ jñānapūrvaṅgamānuparivartanākārāstrayaḥ
            / atītānāgatapratyutpanneṣu asaṅgāpratihatajñānākārāstraya iti aṣṭādaśāveṇikabuddhadharmākārāḥ
            / sarvabuddhabhāṣitatathatā-satvadharmavaśavartanasvayambhū-sarvākārābhisambodhibuddhatvākārāḥ
            trayaśca / ityekonacatvāriṃśadākārāḥ sarvākārajñatāmārgādhiṣṭhānā bhavanti /</p>
         
         
         <p>tatrānāsravāḥ sāsravāśca sarvajñatākārā yathākramaṃ śrāvakabodhisattvabhedena / mārgajñatākārāḥ
            sāsravā eva, bodhisattvānāmatyantakleśāprahāṇāt / anāsravā eva sarvākārajñatākārāḥ
            sarvathā savāsanasarvakleśajñeyāvaraṇaprahāṇena samyaksambuddhasya sarvadharmavaśavartitvād,
            ityekatra gaṇyamānaṃ trisaptatyuttaraśatamityākārāḥ /</p>
         
         
         <p>viśiṣṭaprayogairākārā bhāvayitavyāḥ, te ca prayoktāraṃ vinā kathayitumaśakyā iti śravaṇādibhājanaṃ
            prayoktāramāha -</p>
         
         
         <p>
            kṛtādhikārā buddheṣu teṣūptaśubhamūlakāḥ /<br />
            mitraiḥ sanāthāḥ kalyāṇairasyāḥ śravaṇabhājanam // Abhis_4.6 //
            </p>
         
         
         <p>
            buddhopāsanasampraśnadānaśīlādicaryayā /<br />
            udgrahadhāraṇādīnāṃ bhājanatvaṃ satāṃ matam // Abhis_4.7 //
            </p>
         
         
         <p>atītapratyutpannabuddheṣu sāmānyenoptaśodhitaśubhamūlakāḥ, kāyādyupasthānārādhanāt
            kṛtatathāgataparyupāsanāḥ, kṛtaśaṃkāsthānaparipraśnāḥ, kṛtadānādidaśapāramitāpratipattyanuṣṭhānāḥ,
            kalyāṇamitrairadhiṣṭhitāśca yathākramamākāralakṣaṇāyā māturasyā granthaśravaṇadhāraṇāmuṣitārthayathānayamanaskārāṇāṃ
            bhājanaṃ buddhādibhiḥ matamiti /</p>
         
         
         <p>2 - prayogāḥ</p>
         
         
         <p>prayoktāraṃ nirdiśya prayoga ityāha -</p>
         
         
         <p>
            rūpādiṣvanavasthānāt teṣu yoganiṣedhataḥ /<br />
            tattathatāgambhīratvāt teṣāṃ duravagāhataḥ // Abhis_4.8 //
            </p>
         
         
         <p>
            tadaprāmāṇyataḥ kṛcchrāccireṇa pratibodhataḥ /<br />
            vyākṛtāvavivartyatve niryāṇe sanirantare // Abhis_4.9 //
            </p>
         
         
         <p>
            āsannabodhe kṣiprañca parārthe 'vṛddhyahānitaḥ /<br />
            dharmādharmādyadṛṣṭau ca rūpācintyādyadarśane // Abhis_4.10 //
            </p>
         
         
         <p>
            rūpādestannimittasya tadbhāvasyāvikalpakaḥ /<br />
            phalaratnapradātā ca śuddhakaḥ sāvadhiśca saḥ // Abhis_4.11 //
            </p>
         
         
         <p>rūpādiṣu niḥsvabhāvatayā 'navasthānam, ayoga eva teṣu prayogo bhavati, tāveva rūpāditathatāsvarūpatvena
            gambhīraḥ, duravagāhaḥ, apramāṇaścetyevamabhisambodhānāṃ yathāsaṃkhyaṃ rūpādiṣvanavasthānaayogagambhīraduravagāhaapramāṇānīti
            pañca prayogāḥ / prajñāpāramitāyā uttrāsaanuttrāsasamyagudgrahaṇaāntarāyikadharmavarjanasatatadharmabhāvanā
            abhinavānāsravadharmādhāratvadharmakāyaphalābhinirvartanadharmacakrapravartanavṛddhi
            parihāṇyadarśanakāmadhātvanupalambharūpādyacintyākārāmananarūpatannimittatatsva bhāvāvikalpaprathamaphaladarśanarūpaviśuddhisaṃvatsarābhiyogānutsargādipratipattimatāṃ
            yathākramaṃ mahatkṛcchracirābhisambodhavyākaraṇalābhaavinivartanīyaniryāṇanirantaraāsannābhisambodhakṣiprābhisambodhaparārthaavṛddhyaparihāṇidharmādharmādyanupalambharūpādyacintyākāranirodharūpādibhāvāvikalpaphalaratnadānaviśuddhiavadhiprayogāḥ
            pañcadaśadhā iti viṃśatiprayogā bhavanti /</p>
         
         
         <p>3 - guṇāḥ</p>
         
         
         <p>prayogānantaraṃ guṇadarśanapūrvakaṃ sutarāmabhyasyante prayogā iti tadguṇān āha -</p>
         
         
         <p>mārāṇāṃ śaktihānyādiścaturdaśavidho guṇaḥ /</p>
         
         
         <p>māraśaktivyāghātabuddhasamanvāhārajñātatvabuddhapratyakṣīkaraṇasamyaksambodhyāsannībhāvamahārthatādideśanirūpaṇasarvānāsravadharmaparipūriguṇakathāpuruṣatāabhedyatāasādhāraṇakuśalamūlotpattipratijñāyāthārthyasampādanaudāraphalaparigrahaṇasattvārthapratipattiniyatilābhā
            - iti guṇā yathāsaṃkhyaṃ buddhādhiṣṭhānaānubhāvajñānadarśanaṃ - āsannībhāvamahānuśaṃsakṛtyakaraṇapratipakṣadharmaparipūraṇasarvākārajñatākathākathanasānāthyakaraṇamahodāraprītisampādanatatpratijñāvacanānumodanagambhīradharmābhilāṣasattvārthakaraṇaavikalaprajñāpāramitāprāpakā
            ityetadaviparītaprayogānumodanāt - sattvārthakaraṇa - avikalaprajñāpāramitāprāpakā
            ityetadaviparītaprayogānumodanāt caturdaśa guṇā utpadyante prāpyante ca /</p>
         
         
         <p>4 - doṣāḥ</p>
         
         
         <p>tadanantaraṃ ke punaḥ prayogāntarāyakarā doṣāḥ, yeṣāṃ parivarjanena prayogā bhāvayitavyā
            ityantarāyakarān doṣānāha -</p>
         
         
         <p>doṣāśca ṣaḍ viboddhavyāścaturbhirdaśakaiḥ saha // Abhis_4.12 //</p>
         
         
         <p>mahākṛcchraprāptiḥ, atyāśupratibhānatā, kāyadauṣṭhulyam, cittadauṣṭhulyam, ayogavihitasvādhyāyādikam,
            vaimukhyanimittagrāhitā, hetvabhiniveśabhraṃśaḥ, praṇītāsvādabhraṃśaḥ, sarvathā uttamayānasaṃgrahabhraṃśaḥ,
            sarvadoddeśabhraṃśa iti prathamaṃ daśakam / hetuphalasambandhabhraṃśaḥ, niruttarabhraṃśaḥ,
            bahuvidhaviṣayavikalpapratibhānotpādaḥ, akṣaralikhanābhiniveśaḥ, abhāvābhiniveśaḥ,
            akṣarābhiniveśaḥ, anakṣarābhiniveśaḥ, janapadādimanaskāraḥ, lābhasatkāraślokāsvādanam,
            amārgopāyakauśalamārgaṇamiti dvitīyaṃ daśakam /</p>
         
         
         <p>yathāsaṃkhyaṃ śrotāvaktroḥ pūrvāparayoḥ kasyacidabhisambandhena chandakilāsavaidhuryam,
            chandaviṣayabhedavaidhuryam, alpecchatānalpecchatāvaidhuryam, dhūtaguṇayogāyogau,
            kalyāṇākalyāṇadharmatvam, tyāgamātsaryam, dānāgrahaṇam, uddhaṭitajñavipañcitajñatvam,
            sūtrādidharmābhijñānabhijñatvam, ṣaṭpāramitāsamanvāgamāsamanvāgamāviti tṛtīyaṃ daśakam
            /</p>
         
         
         <p>tathaiva upāyānupāyakauśale, dhāraṇīpratilambhāpratilambhau, likhitukāmatā'likhitukāmate,
            vigatāvigatakāmacchandatve ceti catvāri; apāyagativaimukhyam, sugatigamanasaumanasyamiti
            dve; yathāsaṃkhyaṃ śrotāvaktroḥ pūrvāparayoḥ kasyacidabhisambandhena ekākiparṣadabhiratiḥ,
            anubandhakāmānavakāśadānatvam, āmiṣakiñcitkābhilāṣatadadātukāmatā, sadasajjīvitāntarāyadiggamanamiti
            catvāri ca caturthaṃ daśakam /</p>
         
         
         <p>tathaiva durbhikṣadiggamanāgamanam, caurādyākulitadiggamanāgamanam, kulāvalokanadaurmanasyamiti
            trīṇi; mārabhedaprayogaḥ, prativarṇikopasaṃhāraḥ, ayathāviṣaya-spṛhotpādanamiti aparāṇi
            trīṇi / ityevaṃ ṣaṭcatvāriṃśaddoṣā bhavanti /</p>
         
         
         <p>5 - lakṣaṇāni</p>
         
         
         <p>doṣānantaraṃ yathāsaṃkhyaṃ guṇadoṣādānatyāgena prayogā bhāvanīyā lakṣaṇajñāna pūrvakamiti
            teṣāṃ lakṣaṇamāha -</p>
         
         
         <p>
            lakṣyate yena tajjñeyaṃ lakṣaṇaṃ trividhaṃ ca tat /<br />
            jñānaṃ viśeṣa kāritraṃ svabhāvo yaśca lakṣyate // Abhis_4.13 //
            </p>
         
         
         <p>prayogāṇāṃ lakṣaṇaṃ karaṇasādhanaparigraheṇa jñānaviśeṣakāritrasvarūpam, karmasādhanaparigraheṇa
            ca svabhāvātmakamiti lakṣaṇaṃ caturvidhaṃ boddhavyam /</p>
         
         
         <p>tatra tāvat jñānalakṣaṇaṃ trisarvajñatābhedena bhidyamānaṃ sarvajñatādvāreṇāha -</p>
         
         
         <p>
            tathāgatasya nirvṛttau loke cālujyanātmake /<br />
            sattvānāṃ cittacaryāsu tatsaṃkṣepe bahirgatau // Abhis_4.14 //
            </p>
         
         
         <p>
            akṣayākāratāyāṃ ca sarāgādau pravistṛte /<br />
            mahadgate 'pramāṇe ca vijñāne cānidarśane // Abhis_4.15 //
            </p>
         
         
         <p>
            adṛśyacittajñāne ca tadunmiñjādisaṃjñakam /<br />
            punastathatākāreṇa teṣāṃ jñānamataḥ param // Abhis_4.16 //
            </p>
         
         
         <p>
            tathatāyāṃ munerbodhatatparākhyānamityayam /<br />
            sarvajñatādhikāreṇa jñānalakṣaṇasaṃgraha // Abhis_4.17 //
            </p>
         
         
         <p>tathāgatanirvṛttilokālujyatāsattvacittacaritacittasaṃkṣepacittavikṣepacittākṣayākārasarāgādicittaādiśabdasaṅgṛhītavigatarāgacittavipulacittamahadgatacittaapramāṇacittaanidarśanacittaḥadṛśacittacittonmiñjitādiunmiñjitāditathatākāratathāgatatathatāvabodhatatparasamākhyānaprajñapanañcetyebhiḥ
            ṣoḍaśabhiḥ jñānākāraprakāraiḥ yathānayaṃ sarvajñatāprayogāḥ samyag lakṣyanta iti jñānalakṣaṇaṃ
            sarvajñatayā saṅgṛhītam /</p>
         
         
         <p>tadanantaraṃ mārgajñatādhikāreṇāha -</p>
         
         
         <p>
            śūnyatve sānimitte ca praṇidhānavivarjite /<br />
            anutpādānirodhādau dharmatāyā akopane // Abhis_4.18 //
            </p>
         
         
         <p>
            asaṃskāre 'vikalpe ca prabhedālakṣaṇatvayoḥ /<br />
            mārgajñatādhikāreṇa jñānalakṣaṇamiṣyate // Abhis_4.19 //
            </p>
         
         
         <p>śūnyatānimittāpraṇihitānutpādānirodhātmakāni / ādiśabdena asaṃkleśāvyavadānābhāvasvabhāvāniśritākāśalakṣaṇāni
            etāni ṣaṭ saṅgṛhītāni / dharmatā 'vikopanāsaṃskārāvikalpaprabhedālakṣaṇāni cetyebhiḥ
            ṣoḍaśabhiḥ jñānākāraprakāraiḥ yathāvat mārgajñatāprayogā lakṣyanta iti jñānalakṣaṇaṃ
            mārgajñatāsaṅgṛhītam /</p>
         
         
         <p>tadanantaraṃ sarvākārajñatādvāreṇāha -</p>
         
         
         <p>
            svadharmamupaniśritya vihāre tasya satkṛtau /<br />
            gurutve mānanāyāñca tatpūjā 'kṛtakatvayoḥ // Abhis_4.20 //
            </p>
         
         
         <p>
            sarvatra vṛttimajjñānamadṛṣṭasya ca darśakam /<br />
            lokasya śūnyatākārasūcakajñāpakākṣagam // Abhis_4.21 //
            </p>
         
         
         <p>
            acintyaśāntatādarśi lokasaṃjñānirodhi ca /<br />
            jñānalakṣaṇamityuktaṃ sarvākārajñatānaye // Abhis_4.22 //
            </p>
         
         
         <p>iti / tathāgatasvadharmopaniśrayavihāra-satkāra-gurukāra-mānanā-pūjanā-akṛta-katva-sarvatraga-adṛṣṭārthadarśaka-lokaśūnyatākāra-lokaśūnyatāsūcakaḥ-lokaśūnyatājñāpaka-lokaśūnyatādarśaka-acintyatādeśanā-śāntatādeśanā-lokanirodha-saṃjñānirodhākhyaiḥ
            ebhiḥ ṣoḍaśabhirjñānākāraprakāraiḥ yathāvat sarvākārajñatāprayogā lakṣyanta iti jñānalakṣaṇaṃ
            sarvākārajñatāsaṃgṛhītaṃ bhavati /</p>
         
         
         <p>navabhirantaraślokairevaṃ jñānalakṣaṇamabhidhāya jñānākāreṇa paricchinnānāṃ viśeṣo
            jñeya iti jñānalakṣaṇānantaram antaraślokena viśeṣalakṣaṇamāha -</p>
         
         
         <p>
            acintyādiviśeṣeṇa viśiṣṭaiḥ satyagocaraiḥ /<br />
            viśeṣalakṣaṇaṃ ṣaḍbhirdaśabhiścoditaṃ kṣaṇaiḥ // Abhis_4.23 //
            </p>
         
         
         <p>iti / acintyātulyādiviśeṣaviśiṣṭairduḥkhādisatyaviṣayaiḥ ṣoḍaśabhirdharmānvayajñānakṣāntijñānakṣaṇairmārgajñatādiprayogā
            lakṣyanta iti viśeṣalakṣaṇam /</p>
         
         
         <p>kaḥ punaracintyādiviśeṣa ityantaraślokatrayamāha -</p>
         
         
         <p>
            acintyātulyate meyasaṃkhyayoḥ samatikramau /<br />
            sarvāryasaṃgraho vijñavedyāsādhāraṇajñate // Abhis_4.24 //
            </p>
         
         
         <p>
            kṣiprajñānyūnapūrṇatve pratipatsamudāgamau /<br />
            ālambanañca sādhāraṃ sākalyaṃ samparigrahaḥ // Abhis_4.25 //
            </p>
         
         
         <p>
            anāsvādaśca vijñeyo viśeṣaḥ ṣoḍaśātmakaḥ /<br />
            viśeṣamārgo mārgebhyo yenānyebhyo viśiṣyate // Abhis_4.26 //
            </p>
         
         
         <p>iti / samyaksambuddhādeḥ susaṃgṛhītaprajñābalena acintyatā, atulyatā, prameyasamatikramaḥ,
            saṃkhyeyasamatikramaḥ, sarvāryapudgalasaṃgrahaḥ, vijñapuruṣavedanīyatā, śrāvakādyagocaravastuparijñānam,
            svamatāpekṣakṣiprābhijñatājñānam, saṃvṛtiparamārthasatyāśritasarvadharmānyūnāpūrṇatā,
            trimaṇḍalaviśuddhadānādiṣaṭpāramitāpratipattiḥ, samyakprayogenānekakalpeṣu āsāditapuṇyajñānasamudāgamau,
            avikalpena sarvadharmālambanam, dharmadhātusvabhāvabodhisattvādhāraḥ, praṇidhānādiṣaṭpāramitāparisamāptihetusambhāraḥ,
            kalyāṇamitropāyena saṃparigrahaḥ, abhiniveśānāsvāda iti ṣoḍaśātmakaḥ yathākramaṃ duḥkhādisatyakṣaṇānāṃ
            viśeṣaḥ, yena śrāvakādimārgebhyo bodhisattvādīnāṃ mārgajñatādidvaye viśeṣamārgo viśiṣyate
            / atasteṣāṃ yathoktaviśeṣavikalo 'bhiniveśādyutpādanalakṣaṇatvena sugamatvānnoktaḥ
            /</p>
         
         
         <p>viśeṣalakṣaṇenāvacchinnānāṃ kiṃ kāritramiti antaraślokadvayena kāritralakṣaṇamāha
            -</p>
         
         
         <p>
            hitaṃ sukhaṃ ca trāṇaṃ ca śaraṇaṃ layanaṃ nṛṇām /<br />
            parāyaṇa ca dvīpaṃ ca pariṇāyakasaṃjñakam // Abhis_4.27 //
            </p>
         
         
         <p>
            anābhogaṃ tribhiryānaiḥ phalāsākṣātkriyātmakam /<br />
            paścimaṃ gatikāritramidaṃ kāritralakṣaṇam // Abhis_4.28 //
            </p>
         
         
         <p>iti / anāgatahita-aihikasukhaḥ-duḥkharahitāvipākadharmatopasthāpanārthena hitāditrayaṃ
            sarvajñatākāritram / ātyantikahita-duḥkhahetunivartana-saṃsāranirvāṇa-samatādhigama-svaparārthādhigamādhārabhāva-parārthapratipati-anābhogapravṛttasattvārtha-yānatrayaniryāṇaphalāsākṣātkārā
            iti yathākālamupasaṃhārārthena śaraṇādīni sapta mārgajñatākāritrāṇi / sarvākārajñatayā
            sarvadharmadaiśikatvena sarvākārajñatāyā ekameva gatikāritram / kāritrākārairevaṃ
            yathāvad sarvajñatātrayasya prayogā lakṣyanta iti kāritralakṣaṇam /</p>
         
         
         <p>kāritralakṣaṇenāvacchinnānāṃ kaḥ svabhāva iti antaraślokatrayeṇa svabhāvalakṣaṇamāha
            -</p>
         
         
         <p>
            kleśaliṅganimittānāṃ vipakṣapratipakṣayoḥ /<br />
            viveko duṣkaraikāntāvuddeśo 'nupalambhakaḥ // Abhis_4.29 //
            </p>
         
         
         <p>
            niṣiddhābhiniveśaśca yaścālambanasaṃjñakaḥ /<br />
            vipratyayo 'vighātī ca so 'padāgatyajātikaḥ // Abhis_4.30 //
            </p>
         
         
         <p>
            tathatānupalambhaśca svabhāvaḥ ṣoḍaśātmakaḥ /<br />
            lakṣīva lakṣyate ceti caturthaṃ lakṣaṇaṃ matam // Abhis_4.31 //
            </p>
         
         
         <p>iti / rāgādikleśa-talliṅgakāyadauṣṭhulya-tannimittāyoniśomanasikārādirāgārāgādivipakṣapratipakṣāṇāṃ
            śūnyatvena sarvajñatāvivekasvabhāvacatuṣṭayam / paramārthāsatsattvaparinirvāṇaduṣkarakāraka-anyayānāpātalakṣaṇaikāntika-cirasādhyottamoddeśa-bhāvyabhāvakadharmānupalambha-samastabhāvābhiniveśaniṣedhā
            ityete pañca mārgajñatāsvabhāvāḥ / sarvajñatāmārgajñatāsaṅgṛhītavastuviśeṣālambanam,
            lokapratipattigrahaṇādiviparītanirdeśāt vipratyayaḥ, rūpādyavighātijñānam, jñānajñeyānupalambhena
            apratiṣṭham, tathatayā agatiḥ, rūpādiniḥsvabhāvatvena ajātikaḥ, bhāvābhāvādisvabhāvatrayānupalambha
            iti ete sarvākārajñatāyāḥ sapta svabhāvāḥ / ityevaṃ ṣoḍaśabhiḥ svabhāvairyathāvat
            trisarvajñatāprayogā lakṣīva lakṣyante iti caturthaṃ svabhāvalakṣaṇaṃ matam / ityevaṃ
            sāmānyena ekatra kṛtāni ekanavatiḥ lakṣaṇāni bhavanti /</p>
         
         
         <p>6 - mokṣabhāgīyam</p>
         
         
         <p>yathoktaprayogaparijñānaṃ mokṣabhāgīyakuśalamūlavataḥ eva bhavatīti mokṣabhāgīyamāha
            -</p>
         
         
         <p>
            animittapradānādisamudāgamakauśalam /<br />
            sarvākārāvabodhe 'smin mokṣabhāgīyamiṣyate // Abhis_4.32 //
            </p>
         
         
         <p>iti / animittālambanajñānākāreṇa dānādipāramitā ārabhya sarvākārajñatāparyantaṃ svasantāne
            samudāgame kauśalamevāsmin sarvākārābhisambodhe mokṣabhāgīyamiṣṭam /</p>
         
         
         <p>kiñca tatkauśalamiti taddarśanāyāntaraślokau āha -</p>
         
         
         <p>
            buddhādyālambanā śraddhā vīryaṃ dānādigocaram /<br />
            smṛtirāśayasampattiḥ samādhiravikalpanā // Abhis_4.33 //
            </p>
         
         
         <p>
            dharmeṣu sarvairākārairjñānaṃ prajñeti pañcadhā /<br />
            tīkṣṇaiḥ subodhā sambodhirdurbodhā mṛdubhirmatā // Abhis_4.34 //
            </p>
         
         
         <p>iti / anindriyasvabhāvāḥ śraddhāvīryasmṛtisamādhiviśiṣṭaprajñāḥ yathāsaṃkhyaṃ buddha-dāna-āśayasampatti-avikalpa-sarvadharmasarvākāraparijñādiṣu
            pañcavidhaviṣayeṣu kauśalam / evamapi na sarvairanuttarā samyaksambodhiḥ prāpyā /
            dharmateyaṃ yato 'dhimātraiḥ śraddhādibhiḥ samyaksambodhiḥ subodhā, mṛdubhistaireva
            durbodhetyarthādidamākṣiptam / madhyaiḥ pratyekabuddhabodhirmṛdubhiḥ śrāvakabodhiścādhigamyata
            iti //</p>
         
         
         <p>7 - nirvedhabhāgīyam</p>
         
         
         <p>utpannamokṣabhāgīyasyotsāhino nirvedhabhāgīyamutpadyata ityāha -</p>
         
         
         <p>
            ālambanaṃ sarvasattvā ūṣmaṇāmiha śasyate /<br />
            samacittādirākārasteṣveva daśadhoditaḥ // Abhis_4.35 //
            </p>
         
         
         <p>
            svayaṃ pāpānnivṛttasya dānādyeṣu sthitasya ca /<br />
            tayorniyojanānyeṣāṃ varṇavādānukūlate // Abhis_4.36 //
            </p>
         
         
         <p>
            mūrdhagaṃ svaparādhāraṃ satyajñānaṃ tathā kṣamā /<br />
            tathāgradharmā vijñeyāḥ sattvānāṃ pācanādibhiḥ // Abhis_4.37 //
            </p>
         
         
         <p>iti / asyāṃ sarvākārābhisambodhau samamaitrahitāpratighāviheṭhanācittākāraiḥ pañcabhirmātāpitṛcittabhrātṛbhaginīcittaputraduhitṛcittamitrāmātyacittajñātisālohitacittākāraiḥ
            ānyaiḥ pañcabhiḥ sattvālambane ūṣmagatimiṣyate /</p>
         
         
         <p>saṃkṣepato 'kuśalakuśalayoryathāsaṃkhyaṃ hānopādānābhyāṃ svayaṃ nivṛttasya pravṛttasya
            ca, taddvārā anyeṣāṃ pāpānnivartanaṃ kuśale ca pravartanamiti dvāvākārau / tathaiva
            anyeṣāṃ svayampravṛttau varṇavādo 'nukūlatā ceti dharmaprabhedadvaividhyena hi anantākārā
            iti sattvālambane mūrdhagato bhavati /</p>
         
         
         <p>yathā mūrdhagate svaparādhiṣṭhānabhedena ālambanākārāḥ, tathā niyojanavarṇavādānukūlatādyākāraiḥ
            svaparādhiṣṭhānaduḥkhādisatyeṣvālambanameva kṣāntirbhavati /</p>
         
         
         <p>pūrvavat svaparādhiṣṭhānapācanamocanādyākāraiḥ sattvālambanameva agradharmā bhavantītyevaṃ
            nirvedhabhāgīyā bhavanti /</p>
         
         
         <p>sarvākāramārgavastuvibhāvanābhedena yathākramaṃ sarvākārajñatāditrividhe 'bhisamaye
            laukikanirvedhabhāgīyādhigamapūrvako lokottaradarśanabhāvanāmārgādhigamaḥ / sarvākārābhisambodhādau
            tu trividhe 'bhisamaye bhāvanottarottarāvasthāviśeṣeṇa sarvākāraviśeṣamārgasaṃgṛhītaṃ
            jñānamanāsravaṃ mṛdumadhyādhimātrakrameṇotpadyata iti sakṛdutpattinirāsāya nirvedhabhāgīyādivyapadeśo
            'bhihita iti veditavyam /</p>
         
         
         <p>8 - avaivartiko gaṇaḥ</p>
         
         
         <p>avaivartikabodhisattvasaṃghasya yathoktanirvedhabhāgīyamutpadyata ityavaivartikabodhisattvasaṃghalakṣaṇamāha
            -</p>
         
         
         <p>
            nirvedhāṅgānyupādāya darśanābhyāsamārgayoḥ /<br />
            ye bodhisattvā vartante so 'trāvaivartiko gaṇaḥ // Abhis_4.38 //
            </p>
         
         
         <p>iti / ye vīrāḥ caturṣu nirvedhabhāgīyeṣu vakṣyamāṇadarśanamārgabhāvanāmārgayoḥ tattadadhigamanayena
            sthitāḥ, te eva avaivartikaśaikṣyabodhisattvasaṃghā bhavanti /</p>
         
         
         <p>kiñca teṣāmāveṇikalakṣaṇamiti cet tāvadekena antaraślokena nirvedhabhāgīyasthitānāṃ
            lakṣaṇamāha -</p>
         
         
         <p>
            rūpādibhyo nivṛttyādyairliṅgairviṃśatidheritaiḥ /<br />
            nirvedhāṅgasthitasyedamavaivarttikalakṣaṇam // Abhis_4.39 //
            </p>
         
         
         <p>iti / rūpādinivṛttinirvicikitsādyākārairviṃśatiprakārairnirvedhabhāgīyasthānāmavaivartikalakṣaṇaṃ
            jñeyam /</p>
         
         
         <p>kāni ca nivṛttyāderlakṣaṇāni iti cet ṣaḍbhiḥ antaraślokaiḥ pratipādayitumāha -</p>
         
         
         <p>
            rūpādibhyo nivṛttiśca vicikitsākṣaṇakṣayau /<br />
            ātmanaḥ kuśalasthasya pareṣāṃ tanniyojanam // Abhis_4.40 //
            </p>
         
         
         <p>
            parādhārañca dānādi gambhīre 'rthepyakāṃkṣaṇam /<br />
            maitraṃ kāyādyasaṃvāsaḥ pañcadhāvaraṇena ca // Abhis_4.41 //
            </p>
         
         
         <p>
            sarvānuśayahānañca smṛtisaṃprajñatā śuci /<br />
            cīvarādi śarīre ca kṛmīṇāmasamudbhavaḥ // Abhis_4.42 //
            </p>
         
         
         <p>
            cittākauṭilyamādānaṃ dhūtasyāmatsarāditā /<br />
            dharmatāyuktagāmitvaṃ lokārthaṃ narakaiṣaṇā // Abhis_4.43 //
            </p>
         
         
         <p>
            parairaneyatā mārasyānyamārgopadeśinaḥ /<br />
            māra ityeva bodhaśca caryā buddhānumoditā // Abhis_4.44 //
            </p>
         
         
         <p>
            ūṣmamūrddhasu sakṣāntiṣvagradharmeṣvavasthitaḥ /<br />
            liṅgairamībhirviṃśatyā sambodherna nivartate // Abhis_4.45 //
            </p>
         
         
         <p>iti / asvabhāvatvād rūpādidharmebhyo nivṛttiḥ, avetya prasādalābhena vicikitsākṣayaḥ,
            praṇidhānasamṛddhyā mithyādṛṣṭi-naraka-preta-tiryagupapatti-buddhavacanā-śravaṇa-pratyantajanapadotpāda-indriyavaikalyajaḍamūkabhāva-dīrghāyuṣkadevopapattītyaṣṭā-kṣaṇakṣayaḥ,
            kāruṇikatayā svaparakuśaladharmaniyojanam, parātmaparivarttakatvena parasattvaviṣayapariṇāmitadānādiḥ,
            samyagdharmāvabodhena gambhīradharmārthākāṃkṣaṇam, parahitapratipannatvena maitrakāyavāṅmanaskarma,
            prayogasampattyā kāmacchando vyāpādaḥ styānamiddhamauddhatyakaukṛtyaṃ vicikitsā ceti
            pañcanīvaraṇairasaṃvāsaḥ, vibhāvitapratipakṣatvena avidyādisarvānuśayavidhvaṃsaḥ,
            nityasamāhitatvena smṛtisamprajñānayogaḥ, caukṣasamudācāratvena śuciparibhogyacīvarādīti
            ekādaśa ākārāḥ / sarvalokābhyupagatakuśalamūlatvena kāye aśītikṛmikulasahasrāsambhavaḥ,
            kuśalamūlaviśuddhyā cittākauṭilyam, lābhasatkārādinirapekṣatvena pāṃśukūlikatvādidhūtaguṇasamādānam,
            dānādiviśeṣapratipatipattyā tadvipakṣamātsaryabhraṣṭaśīlāderabhāvaḥ, sarvadharmasaṃgrahād
            dharmatā 'viruddhaprajñāpāramitāyogagamanam, svātmīkṛtasattvadhātutvena parārthanarakābhilāṣa
            iti ṣaḍākārāḥ / adhigatasampratyayadharmatvena aparapraṇayanam, viditabuddhatvopāyakauśalatvena
            pratirūpamārgopadekamārasya māratvāvabodhaśceti dvāvākārau / trimaṇḍalaviśuddhyā sarvāsu
            caryāsu buddhānumoditatvamiti eva ākāraḥ / yathākramaṃ ūṣmamūrdhakṣāntyagradharmeṣvavasthito
            bodhisattvo 'nuttarabodherna nivartata iti ebhirviṃśatiliṅgairvijñeyam /</p>
         
         
         <p>nirvedhabhāgīyāvaivartikalakṣaṇānantaraṃ darśanamārgāvaivartikalakṣaṇamekena antaraślokenāha
            -</p>
         
         
         <p>
            kṣāntijñānakṣaṇāḥ ṣaṭ ca pañca pañca ca dṛkpathe /<br />
            bodhisattvasya vijñeyamavaivartikalakṣaṇam // Abhis_4.46 //
            </p>
         
         
         <p>iti / duḥkhādisatyadvārā dharmānvayajñānakṣāntyādayaḥ ṣoḍaśa kṣaṇāḥ darśanamārgasthabodhisattvasyāvaivartikalakṣaṇaṃ
            bhavati /</p>
         
         
         <p>kīdṛśakṣaṇākāralakṣaṇamiti cet pañcabhirantaraślokairākārānāha -</p>
         
         
         <p>
            rūpādisaṃjñāvyāvṛttirdārḍhyaṃ cittasya hīnayoḥ /<br />
            yānayorvinivṛttiśca dhyānādyaṅgaparikṣayaḥ // Abhis_4.47 //
            </p>
         
         
         <p>
            kāyacetolaghutvañca kāmasevābhyupāyikī /<br />
            sadaiva brahmacāritvamājīvasya viśuddhatā // Abhis_4.48 //
            </p>
         
         
         <p>
            skandhādāvantarāyeṣu sambhāre sendriyādike /<br />
            samare matsarādau ca neti yogānuyogayoḥ // Abhis_4.49 //
            </p>
         
         
         <p>
            vihārapratiṣedhaśca dharmasyāṇoralabdhatā /<br />
            niścitatvaṃ svabhūmau ca bhūmitritayasaṃsthitiḥ // Abhis_4.50 //
            </p>
         
         
         <p>
            dharmārthaṃ jīvitatyāga ityamī ṣoḍaśa kṣaṇāḥ /<br />
            avaivartikaliṅgāni dṛṅmārgasthasya dhīmataḥ // Abhis_4.51 //
            </p>
         
         
         <p>iti / svalakṣaṇaśūnyatayā rūpādidharmāvabodhavyāvartanam, buddhāderadhiṣṭhānena anuttarabodhicittadṛḍhatā,
            mahāyānaviśeṣadharmapratipattyā śrāvakapratyekabuddhayānacittavinivartanam, dharmapravicayasāmarthyād
            dhyānārūpyasamāpattyādyudayāṅgaparikṣaya iti catvāra eva duḥkhasyākārā bhavanti /</p>
         
         
         <p>apagatākuśalatvena kāyacetolāghavam, sattvadamanopāyakauśalasāmarthyena anabhiniveśakāmopabhogaḥ,
            viṣayādīnavadarśanena sadā brahmacāritvam, satpuruṣadharmatayā samyagupakaraṇājīvaviśuddhatvamiti
            catvāra eva samudayākārā bhavanti /</p>
         
         
         <p>śūnyatāvasthitatvena skandhadhātvāyatanayogānuyogayorakaraṇamityevaṃ yogānuyogavihārapratiṣedhaḥ,
            nirastavipakṣatvena adhigamāntarāyadharmāṇāṃ pūrvavadyogānuyogavihārapratiṣedhaḥ,
            parijñātavikalpadoṣatvena bodhisambhāradānādīnāṃ pūrvavat kathāyogānuyogavihārapratiṣedhaḥ,
            grāhyagrāhakayorheyatvenendriyāśrayanagarādiyuddheṣu pūrvavadyogānuyogavihārapratiṣedha
            iti catvāro nirodhākārā bhavanti /</p>
         
         
         <p>dānādiviśeṣāvabodhena mātsaryadauḥśīlyādiyogānuyogavihārapratiṣedhaḥ, sarvadharmatrivimokṣamukhasvabhāvatvena
            aṇumātrajñeyadharmānupalambhaḥ, abhisampratyayalābhena trisarvajñatātmakasvabhūmitrayayathāvanniścitāvasthānam,
            ekāntaniṣṭhatvena sarvākārajñatādidharmārthaṃ jīvitatyāga iti catvāro mārgākārā bhavanti
            /</p>
         
         
         <p>evaṃ kṣāntijñānakṣaṇāḥ ṣoḍaśabhirākāraiḥ samyagadhigatāḥ santo 'nabhiniviṣṭagrāhyagrāhakākāraśuddhalaukikapṛṣṭhacittasaṃgṛhītaṃ
            svānurūpakāryaṃ rūpādisaṃjñāvyāvartanādikaṃ parapratipattiviṣayaṃ janayantītyato darśanamārgasthāvaivartikabodhisattvalakṣaṇāni
            bhavanti / adhigamānurūpa eva sarvatra yogināṃ vyavahāraḥ anyatra sattvavinayaprayojanavaśāditi
            jñāpanāyopacāreṇoktam, anyathā yogisantānapratyātmavedyakṣaṇāḥ kathaṃ parapratipattaye
            lakṣaṇānīti?</p>
         
         
         <p>tadanantaraṃ satyapi bhāvanāmārgasthāvaivartikalakṣaṇe 'nāgṛhītaviśeṣaṇā viśeṣye buddhirutpadyate
            ' iti nyāyāt tāvadbhāvanāmārgaṃ viśeṣayannāha -</p>
         
         
         <p>
            gambhīro bhāvanāmārgo gāmbhīryaṃ śūnyatādikam /<br />
            samāropāpavādāntamuktatā sā gabhīratā // Abhis_4.52 //
            </p>
         
         
         <p>iti / śūnyatādike na rūpādikam, na tato 'nyacchūnyatādikamiti yathākramaṃ yā samāropāpavādāntamuktatā,
            sā śūnyatādergāmbhīryaṃ śūnyatādikamiti gāmbhīryayogād gambhīro 'bhyāsapatha iti /</p>
         
         
         <p>viśeṣaṇaṃ nirdiśyaivaṃ viśeṣyaṃ vastu āha -</p>
         
         
         <p>
            cintātulananidhyānānyabhīkṣṇaṃ bhāvanāpathaḥ /<br />
            nirvedhāṅgeṣu dṛṅmārge bhāvanāmārga eva ca // Abhis_4.53 //
            </p>
         
         
         <p>iti / śrutacintābhāvanāmayaprajñayā samādhau vā prayogamaulapṛṣṭhabhāvinyā prajñayā
            yathākramaṃ triṣu nirvedhāṅgādiṣu nirdiṣṭānāmarthānāṃ punaḥ punaścintātulananidhyānāni
            bhāvanāmārge prābandhikāni bhavanti /</p>
         
         
         <p>tasya kati prakārā iti cedāha -</p>
         
         
         <p>
            prābandhikatvādiṣṭo 'sau navadhā ca prakārataḥ /<br />
            mṛdumadhyādhimātrāṇāṃ punarmṛdvādibhedataḥ // Abhis_4.54 //
            </p>
         
         
         <p>iti / vikalpakleśā bodhisattvā iti kṛtvā yathaudārikañca tamaḥ sūkṣmeṇālokena hanyate
            sukṣmañcādhimātreṇeti mṛdumadhyādhimātravikalpānāṃ pratyekaṃ mṛdumadhyādhimātrabhedāt
            teṣāṃ mṛdumadhyādhimātrapratipakṣāṇāṃ pratyekaṃ mṛdumadhyādhimātrabhedāt tathā paramārthataḥ
            śūnyatālakṣaṇākāradvārā vikalpapratipakṣayorbhedād yathāsaṃkhyaṃ kāmadhātvādinavabhūmiṣu
            navaprakāraḥ prabandhena vartamānaḥ bhāvanāmārgo bhavati /</p>
         
         
         <p>tattajjinajananīnāmekaikaṃ prakāramadhikṛtya asaṃkhyeyāprameyāpramāṇapuṇyaprasavavacanād
            bahudhā bhedāt kathaṃ navaprakāra iti cedāha -</p>
         
         
         <p>
            asaṃkhyeyādinirdeśā paramārthena na kṣamāḥ /<br />
            kṛpāniṣyandabhūtāste saṃvṛtyābhimatā muneḥ // Abhis_4.55 //
            </p>
         
         
         <p>iti / asaṃkhyeyāprameyāpramāṇanirdeśā vāgabhilāpasvabhāvā vyāvṛttyapekṣopajanitanānātvarūpeṇa
            ekasminnarthe pratyuktāstasmāt paramārthena yathoktalakṣaṇasya bhāvanāmārgasya bhedaṃ
            kartuṃ na kṣamāḥ / saṃvṛtyā tvanālambanamahākaruṇāsvabhāvadharmadhātuniṣyandabhūtāste
            deśanādharmasvabhāvā yathoktanirdeśā bālajanānāṃ mahāphalodayaprakāśakatvenābhimatāstathāgatasyeti
            bahutvaṃ na prasajyate /</p>
         
         
         <p>śūnyatālakṣaṇatayā atiśayādhānābhāvād kiñcidapi mandabuddhipuruṣaṃ prati na kriyata
            eveti āśaṅkyāha -</p>
         
         
         <p>
            hānivṛddhī na yujyete nirālāpasya vastunaḥ /<br />
            bhāvanākhyena kiṃ hīnaṃ vartmanā kimudāgatam // Abhis_4.56 //
            </p>
         
         
         <p>dharmatāsvarūpasya abhimatamārgavastuno niḥsvabhāvatayā tattvānyatvobhayānubhayatvairavācyasya
            bhāvanātiśayādhānābhāvāt vipakṣapratipakṣayoryathākramamapagamodayau na yujyete /</p>
         
         
         <p>yadyevaṃ bhāvanāsaṃjñakena mārgeṇa kiṃ vipakṣasvarūpaṃ parityaktam, kiñca vyavadāna
            svarūpaṃ prāptam, na kiñcidapi kriyate, ataḥ anupanyasanīya eveti cet? maivam / tathā
            coktam -</p>
         
         
         <p>
            yathā bodhistathaivāsāviṣṭasyārthasya sādhakaḥ /<br />
            tathatālakṣaṇā bodhiḥ so 'pi tallakṣaṇo mataḥ // Abhis_4.57 //
            </p>
         
         
         <p>iti / yathā niratiśayādhānā tathatāsvarūpā bodhiḥ niṣprapañcajñānātmakadharmakāyādibuddhasvabhāvā
            ādhipatyamātreṇa vineyajanānāṃ puṇyajñānānurūpatayā viśiṣṭārthapratibhāsicittajananadvāreṇābhimatārthasya
            sādhikā, tadvadayamapyāgantukamalāpagamād bhāvanayā sākṣātkṛto mārgaḥ tathatālakṣaṇo
            'pi saṃvṛtyābhimatārthakriyākārī / paramārthatastu hānivṛddhyabhāva evāṅgīkriyata
            iti aprayoga eva prayogatvāt na doṣaḥ /</p>
         
         
         <p>evaṃ sati saṃvṛtyā arthakriyāsāmarthyaṃ na ghaṭata ityāśaṅkayannāha -</p>
         
         
         <p>pūrveṇa bodhirno yuktā manasā paścimena vā /</p>
         
         
         <p>iti / ekaikasmiṃścitte pūrvāparībhūte buddhabodhiniṣpādakasarvākārajñatādisamastārthāpratibhāsanānnaivaikena
            (pūrveṇa paścimena vā) bodhiryujyate / 'ekavijñānasantatayaḥ sattvāḥ' iti vacanādasambhavitvena
            yugapadutpannasamīhitārthaniṣpādakadharmapratibhāsena anekacittenāpi na (yujyate)
            / anuttarabuddhabodhiniṣpādakasmṛtyupasthānādyaṣṭādaśāveṇikabuddhadharmaparyantādhigantṛsvarūpa-pūrvāparībhūtānekacittena
            vā na(yujyate) ; niranvayodayavināśena parasparasambandhāt /</p>
         
         
         <p>kiṃ tarhi viśiṣṭārthapratibhāsicittajananadvāreṇa arthakriyākārīti? na, tadasamyaktvāt
            / ityāha -</p>
         
         
         <p>dīpadṛṣṭāntayogena gambhīrā dharmatāṣṭadhā // Abhis_4.58 //</p>
         
         
         <p>prathame jvālāvartyormīlanakṣaṇe dvitīyakṣaṇamantareṇa svakāraṇaparamparākramāyātasamānakālasaṃhatotpattyaviśiṣṭatvāt
            kāryakāraṇalakṣaṇadāhyadāhakābhāvaḥ / tathaiva dvitīyakṣaṇe 'pi viśiṣṭajvālāvartyorūtpattikṣaṇe
            prathamakṣaṇamantareṇa nityasattvādiprasaṅgatayā saṃvṛtyutpādābhāvāt kāryakāraṇalakṣaṇadāhyadāhakābhāvaḥ
            / yadyevaṃ tathāpi yadā idampratyayatātmakapratītyasamutpādadharmatayā avicāraikaramyatvena
            hetuphalasambandhabalād saṃhataviśiṣṭotpannaṃ prathamakṣaṇaṃ samapekṣya tadāhitasāmarthyātiśaya
            eva viśiṣṭo dvitīyakṣaṇaḥ syāt, tadā nirhetukavināśe 'pi kāraṇakāryayoḥ yathākramaṃ
            tulyakālaniranvayavināśodayād dāhyadāhakabhāvaḥ / tasmāt prathamakṣaṇe dvitīyārciranapekṣya
            vartī na dahyate, dvitīyakṣaṇenāpi prathamārciranapekṣya vartī na dahyata iti dīpadṛṣṭāntanyāyena
            pūrvāparībhūtakṣaṇayorekaviṣayopayogajñāpanapareṇa pūrvakṣaṇavat bodhiniṣpādakakatipayapadārthapratibhāsi
            prathamavijñānaṃ pratītya tatpratibhāsābhyadhika viśiṣṭārthapratibhāsipaścimavijñānodayād
            bodhiprāptiryujyate /</p>
         
         
         <p>yathoktenaiva ca dṛṣṭāntena aṣṭaprakārā gambhīradharmatā pratisartavyā iti bhāvanāmārgasthabodhisattvānāmavaivartikalakṣaṇakathanāya
            yasmin viṣaye aṣṭavidhagāmbhīryaṃ tatkathayannāha -</p>
         
         
         <p>
            utpāde ca nirodhe ca tathatāyāṃ gabhīratā /<br />
            jñeye jñāne ca caryāyāmadvayopāyakauśale // Abhis_4.59 //
            </p>
         
         
         <p>iti / na pūrvāparakṣaṇābhyāṃ na ca niḥsvabhāvatayā bhāvanāgamyaviśiṣṭārthotpādanamiti
            pratītyasamutpādaḥ / sarvabhāvodaya eva niḥsvabhāva iti saṃvṛtyā nirudhyata iti nirodhaḥ
            / sarvāvasthāsu tathatābhyāse 'pi tasyā asākṣātkaraṇamiti tathatā / tathatāsvabhāvasarvadharmasya
            dānādyanekavidhānuṣṭhānamiti jñeyaḥ / tathatārūpeṇādarśanameva darśanamiti jñānam
            / dharmatayā sarvatrācaraṇameva caraṇamiti caryā / advayasvabhāve sarvasiddhirityadvayaḥ
            / sarvasambhārapariniṣpattau tatphalabuddhatvasyāprāptirityupāyakauśalam / acintyavimokṣamukhalābhāt
            parasparaviruddhārthānuṣṭhānena gāmbhīryaṃ bhavati / evaṃ avaivartikaśaikṣaḥ salakṣaṇo
            'bhihitaḥ /</p>
         
         
         <p>9 - bhavaśāntyoḥ samatā</p>
         
         
         <p>śaikṣasambhāradharmaprāpto buddhatvaprāptaye yatate, ataḥ buddhatvaprāptinimittasaṃsāranirvāṇasamatāṃ
            kathayannāha -</p>
         
         
         <p>
            svapnopamatvāddharmāṇāṃ bhavaśāntyorakalpanā /<br />
            karmābhāvādicodyānāṃ parihārā yathoditāḥ // Abhis_4.60 //
            </p>
         
         
         <p>iti / vipakṣapratipakṣasāṃsārikavaiyadānikadharmāṇāṃ pratibhāsamātrasvabhāvasvapnasadṛśatvena
            avagamāt saṃsāranirvāṇayornānātvena avikalpa iti samatā / nanu svapnasadṛśatve sati
            daśākuśaladānādīnāmabhāvaḥ svapnāvasthāyāmiva jāgraddaśāyāmapi syāditicodyānāṃ parihārā
            bāhyārthavādanaye kṣaṇikatayā nirhetukavināśe</p>
         
         
         <p>karmajaṃ lokavaicitryam</p>
         
         
         <p>iti siddhāntāt paramārthato na kaścinna kenaciddhato nāpi kayacid dravyaṃ kenacid
            gṛhītamityādyupagame pakṣapravṛttasantānaviruddhapadārthotpādanāt māraṇādyadhyavasāyadvāreṇa
            ayoniśomanaskārādimato 'kuśalādivat prāṇātipātādayo vyavasthāpyante, tathaiva svapnasadṛśe
            vastuni tadanurūpārthe bhāvādyabhiniveśena akhaṇḍitasakalaviparyāsabandhanānāmityevaṃ
            tatpatihārāḥ tatpakṣāścānyatra abhihitā ityavagantavyāḥ / kiñcamiddhenopahataṃ cittaṃ
            svapne tenāsamaṃ phalam /</p>
         
         
         <p>iti dṛṣṭāntāsiddhiḥ / ityeva svapne 'pyupacittakuśalākuśalasya prabuddhāvasthāyāmaho
            kṛtaḥ sukṛta ityanumodane pṛṣṭhāvasthācittābhiniveśaparipuṣṭyā paripoṣaḥ / ataśca
            dṛṣṭāntāsiddheḥ saṃsāranirvāṇasamatā eva /</p>
         
         
         <p>10 - anuttarā kṣetraśuddhiḥ</p>
         
         
         <p>ubhayasamatāvibhāvanayā svabuddhakṣetre buddho bhaviṣyatīti tadanantaraṃ buddhakṣetrapariśuddhirityāha
            -</p>
         
         
         <p>
            sattvalokasya yā 'śuddhistasyāḥ śuddhyupahārataḥ /<br />
            tathā bhājanalokasya buddhakṣetrasya śuddhatā // Abhis_4.61 //
            </p>
         
         
         <p>sattvabhājanalokabhedena dvividhabuddhakṣetrayoryathākramaṃ jighatsāpipāsāsthāṇukaṇṭakādikā
            yā 'śuddhiḥ, tasyāḥ pratipakṣeṇa divyopabhogakanakabhūbhyādiśuddhijananadvāreṇa viśuddhirbuddhakṣetraviśuddhiḥ
            /</p>
         
         
         <p>11 - upāyakauśalam</p>
         
         
         <p>niṣpāditasvabuddhakṣetraviśuddhinopāyakauśalena yathābhavyatayā buddhakṛtyaṃ karaṇīyamityupāyakauśalamāha
            -</p>
         
         
         <p>
            viṣayo 'sya prayogaśca śātravāṇāmatikramaḥ /<br />
            apratiṣṭho yathāvedhamasādhāraṇalakṣaṇaḥ // Abhis_4.62 //
            </p>
         
         
         <p>
            asakto 'nupalambhaśca nimittapraṇidhikṣataḥ /<br />
            talliṅgaṃ cāpramāṇaṃ ca daśadhopāyakauśalam // Abhis_4.63 //
            </p>
         
         
         <p>iti / āntarāyikadharmasamatikramaṇena devādimārātikramaḥ, vibhāvitasarvadharmasamatvena
            apratiṣṭhitavihāraḥ, praṇidhānasamṛddhyā yathāvedhaṃ parārthakaraṇam, svabhyastasarvaduṣkaratvena
            asādhāraṇaḥ, śukladharmaviśuddhyā sarvadharmasyāgrahaṇam, śunyatāvimokṣamukhatvena
            anupalambhaḥ, animittavimokṣamukhatvena animittaḥ, apraṇihitavimokṣamukhatvena apraṇidhānam,
            praśnapūrvakāvaivartikadharmakathanena avaivartikaliṅgam, sarvaviṣayajñānatvena apramāṇamiti
            prajñāpāramitāyā daśavidhaviṣayāṇāṃ sākṣātkriyāyāṃ kālākālajñānaprayoga eva upāyakauśalaṃ
            bhavatīti /
            iti abhisamayālaṅkāre nāma prajñāpāramitopadeśaśāstre caturthādhikāravṛttiḥ //</p>
         
         
         
         
         
         <p>Mūrdhābhisamayādhikāraḥ pañcamaḥ</p>
         
         
         <p>1 - liṅgam (ūṣmā mūrdhaprayogaḥ)</p>
         
         
         <p>prāptasarvākārabhisambodhasya prakarṣaparyanto 'dhigamo bhavatīti tatsukhāvabodhāya
            liṅgādyabhidhānapuraḥsaraṃ mūrdhābhisamayamāha -</p>
         
         
         <p>svapnāntare 'pi svapnābhasarvadharmekṣaṇādikam
            mūrdhaprāptasya yogasya liṅgaṃ dvādaśadhā matam // Abhis_5.1 //</p>
         
         
         <p>iti / svapnāvasthāyāmapyatyabhyāsāt svapnasadṛśasarvadharmekṣaṇam, śrāvakādibhūmispṛhācittānutpādanam,
            tathāgatādidarśanam, buddharddhivikurvitopalabdhiḥ, dharmadeśanādicittotpādaḥ, nairayikasattvādīkṣaṇapuraḥsarasvabuddhakṣetrāpāyaprahāṇānusmaraṇam,
            nagarādidāhapraśamanasatyādhiṣṭhānasamṛddhiḥ, yakṣādyamanuṣyāpagamasatyavākyaniṣpattiḥ,
            svayamabhijñāparākramakalyāṇamitrasevanam, sarvaprakāraprajñāpāramitāśikṣaṇam, sarvadharmānabhiniveśaḥ,
            buddhabodhyāsannībhavanamiti dvādaśa prakārāṇi prāptābhisamayāvasthāyā viśeṣaliṅgāni
            /</p>
         
         
         <p>2 - vivṛddhiḥ (mūrdhā mūrdhaprayogaḥ)</p>
         
         
         <p>liṅgenaivaṃ lakṣitasya katiprakārā vivṛddhiriti vivṛddhimāha -</p>
         
         
         <p>
            jambudvīpajaneyattābuddhapūjāśubhādikām /<br />
            upamāṃ bahudhā kṛtvā vivṛddhiḥ ṣoḍaśātmikā // Abhis_5.2 //
            </p>
         
         
         <p>iti / jambūdvīpakāditrisāhasralokadhātavīyasattveyattātathāgatapūjādhikatvam, viśiṣṭaprajñāpāramitāmanaskāraḥ,
            anutpattidharmakṣāntilābhaḥ, bodhyabodhakadharmānupalambhaḥ, daśakuśalādyārūpyasamāpattiyogād
            viśeṣotkarṣaḥ, sarvadevanikāyopasaṃkramaḥ, sarvamārābhibhavaḥ, śāstṛsadṛśajanasamānāvasthā
            iti aṣṭaprakārāṇi puṇyāni / punaḥ sarvathopāyakauśalapariśuddhaśikṣā, buddhagotrībhavanam,
            buddhatvaphalaprāptinimittam, pāramitāvipakṣacittānutpādaḥ, rūpādiyogādhigamacittānutpādaḥ,
            sarvapāramitāsaṃgrahajñānam, sarvasampatpratilambhaḥ, samyaksambodhyāsannībhāva ityanyāni
            aṣṭaprakārāṇi puṇyāni / puṣpādibhiḥ buddhapūjāyāḥ śubhādikāṃ bahudhā upamāṃ kṛtvā
            uttarottaraviśeṣotkarṣeṇa ṣoḍaśāvasthātmikā vivṛddhirbhavati /</p>
         
         
         <p>3 - nirūḍhiḥ (kṣāntiḥ mūrdhaprayogaḥ)</p>
         
         
         <p>vivṛddhyaivaṃ vardhitasya ātmībhāvagamanaparyantalakṣaṇāṃ nirūḍhiṃ vaktumāha -</p>
         
         
         <p>
            trisarvajñatvadharmāṇāṃ paripūriranuttarā /<br />
            aparityaktasattvārthā nirūḍhirabhidhīyate // Abhis_5.3 //
            </p>
         
         
         <p>iti / samyagupāyakauśalabalenaivaṃ nirvikalpādhigamāvasthāyāṃ mahākaruṇādisammukhīkaraṇabhāvena
            aparityaktasattvārthalakṣaṇā yathoktasarvākārajñatāditrisarvajñatādharmāṇāṃ cittotpādādīnāmuparyuktānāmanuttarā
            paripūrirnirūḍhiriti /</p>
         
         
         <p>4 - cittasaṃsthitiḥ (agradharmākhyaḥ mūrdhaprayogaḥ)</p>
         
         
         <p>nirūḍhyaivaṃ virūḍhasya sthirībhāvalakṣaṇā cittasaṃsthitiriti cittasaṃsthitimāha -</p>
         
         
         <p>
            caturdvīpakasāhasradvitrisāhasrakopamaḥ /<br />
            kṛtvā puṇyabahutvena samādhiḥ parikīrtitaḥ // Abhis_5.4 //
            </p>
         
         
         <p>iti / sambhavatpramāṇasya palapramāṇena parimāṇaṃ pramātuṃ śakyata iti nyāyāt caturdvīpāditrisāhasralokadhātūnāṃ
            sarveṣāṃ pāramitādīnāṃ samādhipuṇyajñānasvarūpāṇāṃ pṛthak pṛthak upamāṃ kṛtvā tebhyo
            viśiṣṭā pramāṇātikrāntapuṇyabahutvena samādhilakṣaṇā cittasaṃsthitiḥ kathiteti /</p>
         
         
         <p>etāni ca liṅgādīni yathākramamūṣmādicaturnirvedhabhāgīyasvarūpāṇi veditavyāni /</p>
         
         
         <p>5 - darśanamārgaḥ (mūrdhaprayogaḥ)</p>
         
         
         <p>nirvedhabhāgīyānantaraṃ darśamārgaḥ / tatra caturvidho vipakṣaḥ sapratipakṣaḥ / vipakṣaṃ
            tāvad grāhyavikalpadvayamāha -</p>
         
         
         <p>
            pravṛtau ca nivṛtau ca pratyekaṃ tau navātmakau /<br />
            grāhyau vikalpau vijñeyāvayathāviṣayātmakau // Abhis_5.5 //
            </p>
         
         
         <p>iti / anupalambhopalambhasvabhāvo pravṛttinivṛttipakṣau yathākramaṃ śrāvakabodhisattvādīnāṃ
            dharmasyādānasantyāgākāreṇa grāhyāviti kleśavad vipakṣau grāhyavikalpau vastunyapratibaddhavṛttitvena
            vitathapratibhāsitvādayathāsvarūpau viṣayaprabhedena pratyekaṃ navaprakārau jñeyāviti
            /</p>
         
         
         <p>grāhyavikalpapakṣadvayamevaṃ nirdiśya grāhakavikalpadvayamāha -</p>
         
         
         <p>
            dravyaprajñaptisatsattvavikalpau grāhakau matau /<br />
            pṛthagjanāryabhedena pratyekaṃ tau navātmakau // Abhis_5.6 //
            </p>
         
         
         <p>
            grāhau cenna tathā sto 'rthau kasya tau grāhakau matau /<br />
            iti grāhakabhāvena śūnyatālakṣaṇaṃ tayoḥ // Abhis_5.7 //
            </p>
         
         
         <p>iti / pṛthagjanāryapudgalayoryathākramaṃ dravyaprajñaptisatpuruṣādhiṣṭhānau grāhakavikalpau
            vibandhakatvād vipakṣau viṣayabhedena pratyekaṃ navaprakārāviti / yadā viṣayabhāvāpannagrāhyāvarthau
            na tathā grāhyarūpeṇa bhavatastadā na kasyacit tau grāhakāviti, grāhakarūpeṇānayorviviktaṃ
            rūpamiti vitathapratibhāsitvādayathāviṣayasvarūpau jñeyāviti /</p>
         
         
         <p>kathaṃ pravṛtyadhiṣṭhānaḥ prathamo grāhyavikalpo navadhāḥ? ityāha -</p>
         
         
         <p>
            eṣa svabhāve gotre ca pratipatsamudāgame /<br />
            jñānasyālambanābhrāntau pratipakṣavipakṣayoḥ // Abhis_5.8 //
            </p>
         
         
         <p>
            svasminnadhigame kartṛtatkāritrakriyāphale /<br />
            pravṛttipakṣadhiṣṭhāno vikalpo navadhā mataḥ // Abhis_5.9 //
            </p>
         
         
         <p>iti / viviktena viviktānavabodhasvabhāve, acalādibhūmipraveśena niyatabuddhagotre,
            māyopamapratipattyā darśanādimārgasamudāgame, pratibhāsamātreṇa abhrāntajñānālambane,
            guṇadoṣapūrvakopādeyaheyatvena pratipakṣavipakṣe, sarvamalarahitatvena svādhigame,
            hīnāpraṇītatvena śrāvakādibhūmidūrīkaraṇe, yathāśayānurūpanirmāṇena sattvārthavyāpāre,
            samyagupāyakauśalabalena sarvajananirvāṇapratiṣṭhāpanakriyāphale ca nirdoṣatayā upādeyatvena
            pravṛttiḥ kāryā, ityevaṃ pravṛttipakṣādhiṣṭhānaḥ prathamo grāhyavikalpo navaprakāro
            darśanamārgaprayogāvasthāyāṃ praheyo mata iti /</p>
         
         
         <p>kathaṃ nivṛttipakṣadhiṣṭhāno dvitīyo grāhyavikalpo navadheti? āha -</p>
         
         
         <p>
            bhavaśāntiprapātitvānnyunatve 'dhigamasya ca /<br />
            parigrahasyābhāve ca vaikalye pratipadgate // Abhis_5.10 //
            </p>
         
         
         <p>
            parapratyayagāmitve samuddeśanivartane /<br />
            prādeśikatve nānātve sthānaprasthānamohayoḥ // Abhis_5.11 //
            </p>
         
         
         <p>
            pṛṣṭhato gamane ceti vikalpo 'yaṃ navātmakaḥ /<br />
            nivṛttipakṣadhiṣṭhānaḥ śrāvakādimanobhavaḥ // Abhis_5.12 //
            </p>
         
         
         <p>iti / saṃsāranirvāṇānyataraprapātitvena nyunatādhigame, kalyāṇamitropāyakauśalavikalatvena
            saṃparigrahābhāve, samastajñeyāvaraṇāpratipakṣatvena pratipadvaikalye, tathāgatādyupadeśasāpekṣatvena
            parapratyayagāmitve, sarvasattvāgratācittamahattvādyapravṛttatvena uddeśanivṛtau,
            kleśāvaraṇapratipakṣatvena prādeśikamārgavyāpāre, sopalambhatvena prathamaphalādyadhigamanānātve,
            sarvāvidyānuśayāprahīṇatvena sthānagamanājñāne, mahāyānasarvasaṃgrāhakatvena sarvākārajñatāsarvanirvāṇapaścādanugamane
            ca sadoṣatayā grāhyatvena vinivṛttiḥ kāryā / ityevaṃ dvitīyo grāhyavikalpo nivṛttipakṣādhiṣṭhānaḥ
            śrāvakapratyekabuddhasantānopādeyatvasamudbhavo navadhā bodhisattvānāṃ darśanamārge
            cittacaittapravṛttyavasthāyāṃ praheyo mata iti /</p>
         
         
         <p>kathaṃ dravyasatpṛthagjanapuruṣādhiṣṭhānaḥ prathamo grāhakavikalpo navadhā? ityāha
            -</p>
         
         
         <p>
            grāhakaḥ prathamo jñeyo grahaṇapratimokṣaṇe /<br />
            manaskriyāyāṃ dhātūnāmupaśleṣe trayasya ca // Abhis_5.13 //
            </p>
         
         
         <p>
            sthāne cābhiniveśe ca prajñaptau dharmavastunaḥ /<br />
            saktau ca pratipakṣe ca yathecchaṃ ca gatikṣatau // Abhis_5.14 //
            </p>
         
         
         <p>iti / saṃvṛtyā māyāvad grahaṇamokṣaṇe, tattvato 'manaskāreṇa manaskaraṇe, dharmatayā
            traidhātukopaśleṣaṇe, śūnyatā 'navasthānena avasthāne, vastvanabhiniveśena sarvābhiniveśe,
            dravyasadbhāvena sarvadharmaprajñaptau, tattvajñānāsaktyā anabhiniveśapūrvakasaktau,
            samatābhāvanāpratipakṣatayā pratipakṣe, samyagavijñātaprajñāpāramitatvena yathecchagamanavyāghāte
            ca pāramārthikabhāvābhiniveśena prathamo grāhakavikalpo navaprakāro darśanamārgaprayogāvasthāyāṃ
            praheyo mata iti /</p>
         
         
         <p>kathaṃ prajñaptisatpuruṣādhiṣṭhāno dvitīyo grāhakavikalpo navadhā? ityāha -</p>
         
         
         <p>
            yathoddeśamaniryāṇe mārgāmārgāvadhāraṇe /<br />
            sanirodhe samutpāde vastuyogaviyogayoḥ // Abhis_5.15 //
            </p>
         
         
         <p>
            sthāne gotrasya nāśe ca prārthanāhetvabhāvayoḥ /<br />
            pratyarthikopalambhe ca vikalpo grāhako 'paraḥ // Abhis_5.16 //
            </p>
         
         
         <p>iti / śrāvakādiniryāṇatvena yathoktoddeśāniryāṇe, svābhīṣṭamārgābhāvena itaramārgāmārgāvadhāraṇe,
            saṃvṛtikāryakāraṇabhāvena utpādanirodhe, nirantaretarapratibhāsatvena samastavastusaṃyogaviyoge,
            vyomāvasthitaśakunisadṛśatvena rūpādisthāne, bodhicittotpādādidvāreṇa śrāvakādigotravināśe,
            tathatāprativiśiṣṭadharmatābhāvena abhilāṣābhāve, paramārthasatyāśrayeṇa hetvabhāve,
            abhyastamātsaryadharmatayā pratyarthikamārādivastūpalambhe ca prajñaptibhāvābhiniveśena
            dvitīyo grāhakavikalpo navaprakāro darśanamārgacittacaittapravṛttyavasthāyāṃ praheyo
            mata iti /</p>
         
         
         <p>darśanamārge vipakṣaṃ sapratipakṣamevaṃ nirdiśya yanmahābodhiniṣpattaye darśanamārgo
            yena kāraṇena sahita iṣyate, tatkāraṇapradarśanāyāntaraślokamāha -</p>
         
         
         <p>
            bodhau sandarśanānyeṣāṃ taddhetośca parīndanā /<br />
            tatprāptyanantaro hetuḥ puṇyabāhulyalakṣaṇaḥ // Abhis_5.17 //
            </p>
         
         
         <p>iti / vakṣyamāṇalakṣaṇabodhau darśanādimārgasandarśanena anyeṣāṃ pratiṣṭhāpanaṃ prathamam
            (kāraṇam) /</p>
         
         
         <p>bodhinimittamevānyeṣāṃ samyag granthārthādidvāreṇa prajñāpāramitāpratyarpaṇaṃ dvitīyam
            (kāraṇam) /</p>
         
         
         <p>bodhiprāptaye cāvyavahitakāraṇaṃ svataḥ pracurataraprajñāpāramitābhāvanādipuṇyalakṣaṇaṃ
            tṛtīyam (kāraṇam) /</p>
         
         
         <p>kā punariyaṃ mahābodhiryadarthaṃ yathoktakāraṇasahāyo darśanamārgo 'bhipreta ityantaraślokena
            mahābodhimāha -</p>
         
         
         <p>
            kṣayānutpādayorjñāne malānāṃ bodhirucyate /<br />
            kṣayābhāvādanutpādātte hi jñeye yathākramam // Abhis_5.18 //
            </p>
         
         
         <p>iti / kleśajñeyāvaraṇamalānāmutpannānutpannatvena kalpitānāṃ -</p>
         
         
         <p>dharmadhātuvinirmukto yasmāddharmo na vidyate /</p>
         
         
         <p>iti dharmadhātusvabhāvānāmākāśasyeva nirodhotpādābhāvād ekānesvabhāvakāryakāraṇapramāṇādyupapannabhāvavaidhuryād
            gaganakamalavadvā yathākramaṃ malānāṃ kṣayotpādābhāvād akṣayānutpādajñānātmikā sarvadharmāviparītādhigatilakṣaṇā
            yathāvad dhamakāyādyātmikā mahābodhirabhidhīyata iti /</p>
         
         
         <p>yasmādevaṃ ato ye bhāvavināśābhisandhinā kṣīṇe kṣīṇamiti jñānaṃ kṣayajñānam, bhāvānutpādābhisandhinā
            ca anutpanne 'nutpannamiti jñānamanutpādajñānaṃ varṇayanti / bodhiñca kṣayānutpādajñānaṃ
            varṇayanti / teṣāṃ kṣayānutpādavaikalyād etajjñānaṃ na ghaṭata ityantaraślokenāha
            -</p>
         
         
         <p>
            prakṛtāvaniruddhāyāṃ darśanākhyena vartmanā /<br />
            vikalpajātaṃ ki kṣīṇaṃ kiṃ vānutpattimāgatam // Abhis_5.19 //
            </p>
         
         
         <p>iti / utpannānutpannayorthathākramaṃ kṣayotpattivighātalakṣaṇanirodhena aniruddhāyāṃ
            paramārthatastathatārūpāyāṃ prakṛtau satyāṃ katarad vikalpādirūpamutpannaṃ kṣīṇaṃ,
            kataraccānutpannam anutpattidharmakaṃ jātaṃ darśanamārgabalena vitathabhāvābhiniveśināṃ
            bhavatām? yāvatā naiva kiñcit / tasmādasmākaṃ matamevāṅgīkartavyamityabhiprāyaḥ /</p>
         
         
         <p>anyathā tāttvikadharmasattvopagame bhagavataḥ sarvathā vikalpakleśajñeyāvaraṇaprahāṇaṃ
            mahadvismayasthānīyaṃ syādityantaraślokenāha -</p>
         
         
         <p>
            sattvā ca nāma dharmāṇāṃ jñeye cāvaraṇakṣayaḥ /<br />
            kathyate yatparaiḥ śāsturatra vismīyate mayā // Abhis_5.20 //
            </p>
         
         
         <p>iti / tatra hyadayavyayaśūnyatvānnāstyātmeti vibhāvayannātmābhiniveśaṃ parityajya
            tadviviktaskandhādikaṃ pratītyasamutpannam udayavyayadharmakaṃ samupalabhya nīlataddhiyoḥ
            sahopalabhbhaniyamāccittamātramevedaṃ na bāhyārtho 'stīti manasikurvan aparityaktagrāhakākāracittābhiniveśo
            bāhyārthābhiniveśaṃ tiraskṛtya grāhyābhāve grāhakābhāva iti nidhyāyaṃstāmapi grāhakākāralakṣaṇāṃ
            vijñaptimātratāmavadhūya advayajñānameva kevalaṃ bhāvato bhāvarūpamiti niścitya tadapi
            pratītyasamutpannatvānmāyāniḥsvabhāvaṃ tattvato 'pagataikāntabhāvābhāvādiparāmarśarūpamiti
            bhāvayan bhāvanābalaniṣpattau keṣāñcinmaṇirūpyādijñānavad utsāritasakalabhrāntinimittāyā
            māyopamātmapratibhāsadhiyo nirvikalpāyāḥ kathañcit pratyātmavedyāyāḥ samutpāde jñeyāvaraṇaṃ
            samyag yogī prajahyāt / anyathā paraiḥ sarvadā ākāśasya dravyābhāvamātrarūpadhāraṇavad
            anādheyānapaneyasvarūpadhāraṇād dharmāṇāṃ kṣaṇikānāṃ jñānamātrarūpāṇāṃ jñeyalakṣaṇānāñca
            yadi paramārthato vidyamānatā syāt tadā pratipakṣabhāvanayā ākāśasyeva teṣāṃ na kiñcit
            kriyate / ato bhāvābhiniveśaviparyāsāvinivṛtyā yad bhagavataḥ sarvathāḥ jñeyāvaraṇaprahāṇaṃ
            dharmāṇāñca yatsattopagamyate paraiḥ tatparasparaviruddhārthābhyupagame vismayasthānīyaṃ
            bhavet /</p>
         
         
         <p>ityevaṃ bhāvapakṣaṃ nirākṛtya niḥsvabhāvapakṣadṛḍhīkāreṇa mumukṣubhiridamevāṅgīkarttavyamityantaraślokena
            sthānapakṣamāha -</p>
         
         
         <p>
            nāpaneyamataḥ kiñcit pakṣeptavyaṃ na kiñcana /<br />
            draṣṭavyaṃ bhūtato bhūtaṃ bhūtadarśī vimucyate // Abhis_5.21 //
            </p>
         
         
         <p>iti / yasmādevaṃ bhāvābhiniveśena mukteranupapattirato apavādasamāroparūpamapanayanaprakṣepaṃ
            kasyaciddharmasyākṛtvā idameva pratītyasamutpannaṃ saṃvṛtyā tathyarūpaṃ rūpādiniḥsvabhāvādirūpato
            nirūpaṇīyam, evañca māyāgajena aparamāyāgajaparājayavad viparyāsanivṛtyā tatvadarśī
            vimucyata iti /</p>
         
         
         <p>ityevaṃ prāsaṅgikamabhidhāya prakṛtaṃ darśanamārgamāha -</p>
         
         
         <p>
            ekaikasyaiva dānādai teṣāṃ yaḥ saṅgraho mithaḥ /<br />
            sa ekakṣaṇikaḥ kṣāntisaṅgṛhīto 'tra dṛkpathaḥ // Abhis_5.22 //
            </p>
         
         
         <p>iti / dānādiṣaṭpāramitānāṃ pratyekamekaikabhāve dānādau yaḥ parasparaṃ sarvapāramitāsaṅgrahaḥ,
            so 'traikakṣaṇiko mūrdhābhisamaye duḥkhadharmajñānakṣāntisaṃgṛhītaḥ trimaṇḍalaviśuddhiprabhāvitaḥ
            ṣaṭtriṃśadākāranirjāto darśanamārgaḥ /</p>
         
         
         <p>asmiṃśca (darśanamārge) samutpanne kāmarūpārūpyadhātubhedena pratyekaṃ caturvikalpanavaprakāratayā
            aṣṭottaraśatagrāhyagrāhakavikalpaprahāṇena tatsaṃgṛhītavikalpajanakavāsanākleśāṣṭottaraśataprahāṇaṃ
            pratītyasamutpādadharmatayopalabhyate /</p>
         
         
         <p>tatra vaśitvārthaṃ tāmeva punaḥ punarbhāvayatīti antaraślokenāha -</p>
         
         
         <p>
            sa samādhiṃ samāpadya tataḥ siṃhavijṛmbhitam /<br />
            anulomaṃ vilomañca pratītyotpādamīkṣate // Abhis_5.23 //
            </p>
         
         
         <p>iti / sa darśanamārgaprāpto yogī kleśajñeyāvaraṇabhayābhāvāt siṃhavijṛmbhitaṃ (nāma)
            samādhiṃ samāpadya uttarakālamavidyāpratyayāḥ saṃskārā ityādyanulomaṃ jarāmaraṇanirodho
            jātinirodhād ityādipratilomaṃ pratītyasamutpādaṃ nirūpayati /</p>
         
         
         <p>6 - bhāvanāmārgaḥ (mūrdhaprayogaḥ)</p>
         
         
         <p>darśanamārgamevamabhidhāya vipakṣaprahāṇādikam ādhārapratipattipūrvakaṃ subodhamiti
            ādhāraṃ bhāvanāmārgamāha -</p>
         
         
         <p>
            kāmāptamavadhīkṛtya vijñānamasamāhitam /<br />
            sanirodhāḥ samāpattīrgatvāgamya nava dvidhā // Abhis_5.24 //
            </p>
         
         
         <p>
            ekadvitricatuḥpañcaṣaṭsaptāṣṭavyatikramāt /<br />
            avaskandasamāpattiranirodhamatulyatā // Abhis_5.25 //
            </p>
         
         
         <p>iti / bodhisattvāḥ prathamadhyānamārabhya yāvannirodhaṃ gatvā tato nirodhamārabhya
            yāvat prathamadhyānamāgamya evamanulomapratiloma (krama)-dvayena caturdhyāna caturārūpyanirodhalakṣaṇā
            nava samāpattīrgatvā āgamya punaḥ prathamaṃ dhyānaṃ samāpadya tato vyutthāya nirodham,
            evaṃ yāvannaivasaṃjñānāsaṃjñāyatanānnirodhaṃ samāpadya, tato vyutthāya anantarasamāpattimālambya
            kāmāvacaraṃ vijñānaṃ maryādārūpeṇāvasthāpya upāyakauśalyabalena vyutthāya tadeva vijñānamasamāhitamāmukhīkṛtya,
            tato nirodhaṃ tato 'samāhitaṃ tato nirodhamekaṃ parityajya naivasaṃjñānāsaṃjñāyatanaṃ
            tato 'samāhim tato dvayaṃ parityajya ākiñcanyāyatanaṃ tato 'samāhitam, evaṃ yāvadaṣṭau
            parityajya prathamaṃ dhyānaṃ tato 'samāhitam, ityekādiparityāgenānirodhasamāpattiṃ
            yāvad visadṛśadvāreṇa gacchatītyatulyagām avaskandasamāpattiṃ vaśitvalakṣaṇām āmukhīkṛtya
            bhāvanāmārgo bhavati /</p>
         
         
         <p>bhāvanāmārgamevamabhidhāya tatra praheyaḥ caturvidho vipakṣo vaktavyaḥ /
            prathamaṃ tāvad grāhyavikalpamāha -</p>
         
         
         <p>
            saṃkṣepe vistare buddhaiḥ sānāthyenāparigrahe /<br />
            traikālike guṇābhāve śreyasastrividhe pathi // Abhis_5.26 //
            </p>
         
         
         <p>eko grāhyavikalpo 'yaṃ prayogākāragocaraḥ /</p>
         
         
         <p>iti saṃkṣiptarūcisattvānugraheṇa dharmasaṃkṣepe, vistararucisattvānukampayā dharmavistare,
            yathāvihitārthānanuṣṭhānena buddhasānāthyāparigrahe, samutpannaniruddhatvena prayogamārgaguṇābhāve,
            samyagutpattihetuvaidhuryād darśanamārgaguṇābhāve, anāgatāsattvena bhāvanāmārgaguṇābhāve,
            viparyāsaśāntatvādinā nirvāṇaprayogamārge, śūnyatābhinirhāratvena darśanamārge, naiḥsvābhāvyabhāvakatvena
            bhāvanāmārge ca prathamo grāhyavikalpaḥ asyāmavasthāyāṃ praheyatvena bhāvanāmārgaprayogāvasthāyāṃ
            navavidho viṣayī /</p>
         
         
         <p>prathamamevaṃ nirdiśya dvitīyaṃ grāhyavikalpamāha -</p>
         
         
         <p>dvitīyaścittacaittānāṃ pravṛttiviṣayo mataḥ // Abhis_5.27 //</p>
         
         
         <p>
            anutpādastu cittasya bodhimaṇḍāmanaskriyā /<br />
            hīnayānamanaskārau sambodheramanaskṛtiḥ // Abhis_5.28 //
            </p>
         
         
         <p>
            bhāvane 'bhāvane caiva tadviparyaya eva ca /<br />
            ayathārthaśca vijñeyo vikalpo bhāvanāpathe // Abhis_5.29 //
            </p>
         
         
         <p>iti / kalyāṇamitrādivaikalyād bodhicittānutpāde, viśiṣṭabuddhālambanapuṇyābhāvād bodhimaṇḍāmanaskāre,
            śrāvakagotratvāt tadyānamanaskaraṇe, pratyekabuddhagotratvāt tadyānāmukhīkaraṇe, prajñāpāramitāpratipattivaidhuryāt
            samyaksambodhyamanaskaraṇe, sopalambhatvena bhāvanāyāṃ nirupalambhavattvena abhāvanāyām,
            anupalambhānanupalambhatvāt nabhāvanānābhāvane, viparītābhiniveśād ayathārthatve ca
            dvitīyo grāhyavikalpaḥ tasyāmavasthāyāṃ praheyatvena bhāvanāmārge cittacaittapravṛtyavasthāyāṃ
            navavidho viṣayī /</p>
         
         
         <p>dvitīyamevaṃ nirdiśya prathamaṃ grāhakavikalpamāha -</p>
         
         
         <p>
            grāhakaḥ prathamo jñeyaḥ sattvaprajñaptigocaraḥ /<br />
            dharmaprajñatyaśūnyatvasaktipravicayātmakaḥ // Abhis_5.30 //
            </p>
         
         
         <p>
            kṛte ca vastuno yānatritaye ca sa kīrttitaḥ /<br />
            dakṣiṇāyā aśuddhau vā caryāyāśca vikopane // Abhis_5.31 //
            </p>
         
         
         <p>iti / dravyasadanupapattyā sattvaprajñaptau, pratibhāsamātratvāt (sarva)-dharmaprajñaptau,
            sarvatragatvāt sarvākārajñatādidharmāśūnyatve, sarvathābhiniveśāprahāṇād dharmasaktau,
            niḥsvabhāvāvabodhena dharmapravicaye, samuddeśākaraṇena vastūddeśakaraṇe, rūpādyupalambhatvād
            yānatrayaniryāṇe, samyagapratipannatvena dakṣiṇāśuddhau, dānādyupalambhapratiṣattyā
            caryāvikopane ca pūrvavad grāhakavikalpo bhāvanāmārgaprayogāvasthāyāṃ navavidho viṣayī
            /</p>
         
         
         <p>prathamamevaṃ nirdiśya dvitīyaṃ grāhakavikalpamāha -</p>
         
         
         <p>
            sattvaprajñaptitaddhetuviṣayo navadhā 'paraḥ /<br />
            bhāvanāmārgasambaddho vipakṣastadvighātataḥ // Abhis_5.32 //
            </p>
         
         
         <p>iti / vipakṣo dvitīyo grāhakavikalpaḥ sattvaprajñaptitadvyavasthāpanapratibhāsamātrahetuviṣayo
            bhāvanāmārgeṇa sampraheyatvāt tatsambaddho navaprakāraḥ /</p>
         
         
         <p>kathaṃ navaprakāra iti ced? dvābhyāmantaraślokābhyāmāha -</p>
         
         
         <p>
            sarvajñatānāṃ tisṛṇāṃ yathāsvaṃ trividhāvṛtau /<br />
            śāntimārgatathatādisaṃprayogaviyogayoḥ // Abhis_5.33 //
            </p>
         
         
         <p>
            asamatve ca duḥkhādau kleśānāṃ prakṛtāvapi /<br />
            dvayābhāve ca saṃmohe vikalpaḥ paścimo mataḥ // Abhis_5.34 //
            </p>
         
         
         <p>iti / sarvākārāparijñānena sarvākārajñatāvaraṇasaṃmohe, sarvamārgāparijñānena mārgajñatāvaraṇasaṃmohe,
            sarvavastvaparijñānena sarvajñatāvaraṇasaṃmohe, prajñāpāramitā 'parijñānena sarvaśāntamārgasaṃmohe,
            tathatājñeyarūpādyaparijñānena tathatādisaṃyogaviyogasaṃmohe, mārādisvarūpāparijñānena
            asamatvasaṃmohe, yathārūtārthagrāhitvena duḥkhādisatyasaṃmohe, rāgādisvabhāvāparijñānena
            kleśaprakṛtisaṃmohe, grāhyagrāhakalakṣaṇāparijñānena advayasaṃmohe ca pūrvavat paścimo
            grāhakavikalpo bhāvanāmārgacittacaittapravṛttyavasthāyāṃ navaprakāro viṣayī mataḥ
            //</p>
         
         
         <p>teṣāṃ bhāvanāmārgavipakṣāṇāṃ prahāṇe caturvidhapratipakṣo 'pi tadbhedena bhinno 'vagantavyaḥ
            /</p>
         
         
         <p>pūrvavad aṣṭottaraśatavikalpaprahāṇasamakālameva tatsaṃgṛhītāṣṭottaraśatakleśānāṃ
            prahāṇena sarvaguṇasampado bhāvanāmārgasthaṃ bodhisattvamāśrayanta iti dvābhyām antaraślokābhyāmāha
            -</p>
         
         
         <p>
            āsāṃ kṣaye satītīnāṃ cirāyocchvasitā iva /<br />
            sarvākārajagatsaukhyasādhanā guṇasampadaḥ // Abhis_5.35 //
            </p>
         
         
         <p>
            sarvāḥ sarvābhisāreṇa nikāmaphalaśālinam /<br />
            bhajante taṃ mahāsattvaṃ mahodadhimivāpagāḥ // Abhis_5.36 //
            </p>
         
         
         <p>iti / bhāvanāmārgābhyāsād āsāṃ caturvikalpajātīnāmupadravatvena itīnāṃ kṣaye sati
            saṃrodhavaikalyena saṃharṣocchvāsaprāptā iva sarvāstriyānasaṃgṛhītā guṇasampadaḥ kṛpāpāratantryāt
            sarvaprakārajagatsaukhyotpādanadakṣā sarvathābhimukhyāgamanaprakāreṇa prakarṣaparyantādhigamaphalaiḥ
            prātaśobhaṃ bhāvanāmārgasthaṃ bodhisattvamāśrayante mahāsamudramiva nadya iti /</p>
         
         
         <p>7 - ānantaryasamādhiḥ (mūrdhaprayogaḥ)</p>
         
         
         <p>bhāvanāmārgānantaramānantaryamārgamāha -</p>
         
         
         <p>
            trisāhasrajanaṃ śiṣyakhaḍgādhigamasaṃpadi /<br />
            bodhisattvasya ca nyāme pratiṣṭhāpya śubhopamāḥ // Abhis_5.37 //
            </p>
         
         
         <p>
            kṛtvā puṇyabahutvena buddhatvāpteranantaraḥ /<br />
            ānantaryasamādhiḥ sa sarvākārajñatā ca tat // Abhis_5.38 //
            </p>
         
         
         <p>iti / śrāvakapratyekabuddhabodhisattvānāṃ nyāme trisāhasramahāsāhasralokadhātavīyasattvān
            pratiṣṭhāpya kaścid yatpuṇyaṃ prasravati, tadupamīkṛtya tadviśiṣṭapuṇyabahutvena yā
            sarvākārajñatā tad buddhatvamiti buddhatvaprāpteravyavahito yaḥ samādhiḥ so 'trānantaryasamādhiḥ
            /</p>
         
         
         <p>tadālambanādayaḥ kīdṛśā iti ced? antaraślokena ālambanādīnāha -</p>
         
         
         <p>
            ālambanamabhāvo 'sya smṛtiścādhipatirmataḥ /<br />
            ākāraḥ śāntatā cātra jalpājalpipravādinām // Abhis_5.39 //
            </p>
         
         
         <p>iti / asya cānantaryasamādheḥ sarvadharmābhāvopalabdhiḥ ālambanapratyayaḥ, smaraṇaṃ
            cādhiparipratyayaḥ, prakṛtiśāntatā cākāraḥ / atra ca sthāne duravagāhatvād aviditopāyakauśalānāṃ
            pravādināṃ (nānā)-codyamukhaparamparāprasarpiṇī (vipratipattiḥ) iti upāyakauśalena
            sā nirākartavyeti / anenāsya gabhīratā abhihitetyabhiprāyaḥ /</p>
         
         
         <p>8 - vipratipattiḥ (mūrdhaprayogaḥ)</p>
         
         
         <p>viparyastamatīnāṃ kīdṛśīḥ vipratipattīḥ nirākṛtya sa samādhirutpādayitavya iti cet?
            samādheranantaraṃ vipratipattīrāha -</p>
         
         
         <p>
            ālambanopapattau ca tatsvabhāvāvadhāraṇe /<br />
            sarvākārajñatājñāne paramārthe sasaṃvṛtau // Abhis_5.40 //
            </p>
         
         
         <p>
            prayoge triṣu ratneṣu sopāye samaye muneḥ /<br />
            viparyāse samārge ca pratipakṣavipakṣayoḥ // Abhis_5.41 //
            </p>
         
         
         <p>
            lakṣaṇe bhāvanāyāñca matā vipratipattayaḥ /<br />
            sarvākārajñatādhārā ṣoḍhā daśa ca vādinām // Abhis_5.42 //
            </p>
         
         
         <p>iti saṃskṛtāsaṃskṛtadhātvorabhāvatvena ālambanopapattau, sarvathā nīrūpatvād ālambanasvabhāvāvadhāraṇe,
            bhāvābhāvānupalambhena sarvākārajñatājñāne, tathatāsvabhāvatvena saṃvṛtiparamārthasatyadvaye,
            dānādyanupalambhena prayoge, boddhavyābhāvād buddharatne, nāmadheyamātratvād dharmaratne,
            rūpādyālambanapratiṣedhāt saṃgharatne, dānādyanupalambhena upāyakauśale, bhāvābhāvobhayarūpādhigamapratiṣedhāt
            tathāgatābhisamaye, prapañcavyavasthāpitānityāditvena nityādiviparyāse, vibhāvitamārgaphalāsākṣātkaraṇena
            mārge, hānopādānābhāvena vipakṣe pratipakṣe ca, dharmyabhāvād dharmalakṣaṇe, svasāmānyalakṣaṇānupapattyā
            bhāvanāyāñca parasparaviruddhā bhāṣārthānuṣṭhānena ayujyamānatayā saṃśayarūpāḥ ṣoḍaśa
            vipratipattīryathānirdiṣṭaviṣayatvena sarvākārajñatādhiṣṭhānāḥ sarveṣāmeva aviditabodhisattvopāyakauśalajanapravādināṃ
            yathāsambhavamubhayasatyāśritopāyakauśalena nirākṛtya samyak sarvathā niścayamutpādya
            kalyāṇakāmairbodhisattvairānantaryasamādhiradhigamyata iti /</p>
         
         
         <p>iti abhisamayālaṅkāre nāma prajñāpāramitopadeśaśāstre pañcamādhikāravṛttiḥ /</p>
         
         
         
         
         
         <p>Ānupūrvikādhikāraḥ ṣaṣṭhaḥ</p>
         
         
         <p>prāptamūrdhā 'bhisamayo vyastasamastatvena adhigatānarthān anupurvīkṛtya sthirīkaraṇāya
            vibhāvayatītyanupūrvābhisamayamāha -</p>
         
         
         <p>
            dānena prajñayā yāvad buddhādau smṛtibhiśca sā /<br />
            dharmābhāvasvabhāvenetyanupūrvakriyā matā // Abhis_6.1 //
            </p>
         
         
         <p>iti / trimaṇḍalaviśuddhiprabhāvitadānādiṣaṭpāramitāsarvākāraparipūraṇena prajñāpāramitāntargatapāramitācatuṣṭayatvāt
            samyag daśabhūminiṣpādakena smṛtyupasthānādinā saptabodhyaṅgākāreṇa āryāṣṭāṅgamārgatayā
            ca paramārthataḥ asmaraṇalakṣaṇena trividhabuddhānusmaraṇena yathākramaṃ nirvedhabhāgīyadarśanabhāvanāmārgadyotakena
            tathaiva kuśalākuśalāvyākṛtadharmānusmaraṇena pūrvavad āryāvaivartikabodhisattvasaṃghasmaraṇena
            tathaiva śīlatyāgadevatānusmaraṇena rūpādisarvadharmābhāve svabhāvāvabuddhena ca yo
            'dhigamaḥ sānupūrvakriyeṣyata iheti /</p>
         
         
         <p>iti abhisamayālaṅkāre nāma prajñāpāramitopadeśaśāstre ṣaṣṭhādhikāravṛttiḥ /</p>
         
         
         
         
         
         <p>Ekakṣaṇābhisambodhādhikāraḥ saptamaḥ</p>
         
         
         <p>vibhāvitānupūrvābhisamayasya svabhyastīkaraṇāya teṣāmeva kṣaṇenaikenādhigama ityekakṣaṇābhisambodhaḥ
            / so 'pi lakṣaṇena caturvidha iti /</p>
         
         
         <p>1 - avipākalakṣaṇaḥ</p>
         
         
         <p>avipākānāsravasarvadharmaikakṣaṇalakṣaṇena prathama ekakṣaṇābhisambodhaḥ / ityāha
            -</p>
         
         
         <p>
            anāsravāṇāṃ sarveṣāmekaikenāpi saṃgrahāt /<br />
            ekakṣaṇāvabodho 'yaṃ jñeyo dānādinā muneḥ // Abhis_7.1 //
            </p>
         
         
         <p>dharmadhātusvabhāvarūpe -</p>
         
         
         <p>
            eko bhāvaḥ sarvabhāvasvabhāvaḥ sarve bhāvā ekabhāvasvabhāvāḥ /<br />
            eko bhāvastattvato yena dṛṣṭaḥ sarve bhāvāstattvatastena dṛṣṭāḥ //
            </p>
         
         
         <p>itinyāyānna kevalaṃ bahubhirekasya saṃgrahaḥ, api tvekakṣaṇadānādijñānena ālambyamānena
            apagatapratiniyatavastugrahaṇaviparyayarūpeṇa dānādyaśītyanuvyañjanalakṣaṇānāṃ dharmāṇāṃ
            saṃgraheṇa muneḥ bodhisattvasyāvabodho hi ekakṣaṇābhisambodha iti jñātavyaḥ /</p>
         
         
         <p>kimevaṃ punarekānāsravajñānālambane sarvānāsravasaṃgraha iti cet? laukikadṛṣṭāntenāha
            -</p>
         
         
         <p>
            araghaṭṭaṃ yathaikāpi padikā puruṣeritā /<br />
            sakṛtsarvaṃ calayati jñānamekakṣaṇe tathā // Abhis_7.2 //
            </p>
         
         
         <p>iti / yathaikāpi padikā puruṣeritā sakṛdekavāraṃ sarvamaraghaṭṭaṃ sacchilpipūrvaparikarmasāmarthyāt
            calayati tathā pūrvapraṇidhānāvedhadharmadhātusāmarthyād ekasminneva kṣaṇe ekamanāsravamālambyamānaṃ
            sarvaṃ sajātīyamabhimukhīkārayatīti /</p>
         
         
         <p>2 - vipākalakṣaṇaḥ</p>
         
         
         <p>evaṃ prathamaṃ nirdiśya vipākadharmatāvasthānāsravasarvadharmaikakṣaṇalakṣaṇo bhavatyekakṣaṇābhisambodho
            dvitīyaḥ / ityāha -</p>
         
         
         <p>
            vipākadharmatāvasthā sarvaśuklamayī yadā /<br />
            prajñāpāramitā jātā jñānamekakṣaṇe tadā // Abhis_7.3 //
            </p>
         
         
         <p>yadā bodhisattvasya pratipakṣabhāvanayā sarvavipakṣāpagamanena sakalavyavadānapakṣavipākadharmatāvasthā
            sarvakalaṅkāpagamena śaradindujyotsnāvat śuklasvabhāvā jātā tadā ekasminnevakṣaṇe
            vipākāvasthāprāptānām anāsravadharmāṇāṃ bodhāt jñānaṃ prajñāpāramitā ekakṣaṇābhisambodha
            iti /</p>
         
         
         <p>3 - alakṣaṇalakṣaṇaḥ</p>
         
         
         <p>dvitīyamevaṃ nirdiśya alakṣaṇasarvadharmaikakṣaṇalakṣaṇaḥ ekakṣaṇābhisambodhastṛtīyaḥ
            / ityāha -</p>
         
         
         <p>
            svapnopameṣu dharmeṣu sthitvā dānādicaryayā /<br />
            alakṣaṇatvaṃ dharmāṇāṃ kṣaṇenaikena vindati // Abhis_7.4 //
            </p>
         
         
         <p>pūrvaṃ svapnopamasarvadharmābhyāsena sambhāradvayamanubhūya adhigamāvasthāyāṃ svapnasvabhāveṣu
            sarvadharmeṣu upādānaskandhādiṣu sthitvā dānādiṣaṭpāramitāpratipattyā dānādirūpanirūpaṇākāreṇa
            alakṣaṇāḥ sarvadharmā iti saṃkleśavyavadānarūpāṇāṃ dharmāṇām ekenaiva kṣaṇenālakṣaṇatvaṃ
            jānātītyevamekakṣaṇābhisambodhaḥ /</p>
         
         
         <p>4 - advayalakṣaṇaḥ</p>
         
         
         <p>tṛtīyamevaṃ nirdiśya advayalakṣaṇasarvadharmaikakṣaṇalakṣaṇaḥ ekakṣaṇābhisambodhaścaturthaḥ
            / ityāha -</p>
         
         
         <p>
            svapnaṃ taddarśinañcaiva dvayayogena nekṣate /<br />
            dharmāṇāmadvayaṃ tattvaṃ kṣaṇenaikena paśyati // Abhis_7.5 //
            </p>
         
         
         <p>nirantaradīrghakāladvayapratibhāsaprahāṇābhyāsasātmībhāvād unmūlitadvayapratibhāsavāsano
            yadā bodhisattvo grāhyagrāhakayogena svapnaṃ grāhyaṃ svapnadaśiṃnaṃ grāhakaṃ nekṣate,
            tadā sarve 'pvevaṃdharmāṇo dharmā iti dharmāṇāmadvayaṃ tattvam ekenaiva kṣaṇenādhigacchatītyekakṣaṇābhisambodha
            iti /</p>
         
         
         <p>iti abhisamayālaṅkāre nāma prajñāpāramitopadeśaśāstre saptamādhikāravṛttiḥ /</p>
         
         
         
         
         
         <p>Dharmakāyādhikāraḥ aṣṭamaḥ</p>
         
         
         <p>1 - svabhāvakāyaḥ</p>
         
         
         <p>vibhāvitaikakṣaṇābhisambodhasya dvitīye kṣaṇe dharmakāyābhisambodhaḥ / sa ca svābhāvikakāyādibhedena
            caturvidhaḥ / (tatra) prathamaḥ svābhāvikakāya ityāha -</p>
         
         
         <p>
            sarvākārāṃ viśuddhiṃ ye dharmāḥ prāptā nirāsravāḥ /<br />
            svābhāviko muneḥ kāyasteṣāṃ prakṛtilakṣaṇaḥ // Abhis_8.1 //
            </p>
         
         
         <p>smṛtyupasthānādayo jñānātmakā lokottarā dharmadhāturūpatvād anāsravāmalānāmāgantukatvena
            sarvaprakārāṃ viśuddhiṃ prakṛtiviviktalakṣaṇāṃ prāptāsteṣāṃ yā prakṛtiḥ svabhāvo 'nutpādarūpaḥ,
            ayaṃ munerbuddhasya bhagavato lokottareṇa mārgeṇa prāpyate, na kriyata ityakṛtrimārthena
            māyopamavijñānasarvadharmapratipattyādhigataḥ svābhāvikaḥ kāyaḥ /</p>
         
         
         <p>pariśiṣṭakāyatrayaṃ tathyasaṃvṛtyā pratibhāsamānaṃ paramārthato dharmatārūpaṃ yathādhimokṣaprabhāvitaṃ
            buddhabodhisattvaśrāvakādigocaratvena vyavasthāpitamiti kathanāya -</p>
         
         
         <p>viviktāvyatirekitvaṃ vivekasya yato matam /</p>
         
         
         <p>itinyāyāt tadavyatireke 'pi pṛthag vyavasthāpyate /</p>
         
         
         <p>2 - jñānadharmakāyaḥ</p>
         
         
         <p>itthaṃ prathamaṃ kāyaṃ nirdiśya dvitīyo niṣprapañcajñānātmako dharmakāyaḥ anāsravaḥ
            smṛtyupasthānādyātmaka iti tamāha -</p>
         
         
         <p>
            bodhipakṣāpramāṇāni vimokṣā anupūrvaśaḥ /<br />
            navātmikā samāpattiḥ kṛtsnaṃ daśavidhātmakam // Abhis_8.2 //
            </p>
         
         
         <p>
            abhibhvāyatanānyaṣṭaprakārāṇi prabhedataḥ /<br />
            araṇā praṇidhijñānamabhijñāḥ pratisaṃvidaḥ // Abhis_8.3 //
            </p>
         
         
         <p>
            sarvākārāścatasro 'tha śuddhayo vaśitā daśa /<br />
            balāni daśa catvāri vaiśāradyānyarakṣaṇam // Abhis_8.4 //
            </p>
         
         
         <p>
            trividhaṃ smutyupasthānaṃ tridhā 'saṃmoṣadharmatā /<br />
            vāsanāyāḥ samuddhāto mahato karuṇā jane // Abhis_8.5 //
            </p>
         
         
         <p>
            āveṇikā munereva dharmā ye 'ṣṭādaśeritāḥ /<br />
            sarvākārajñatā ceti dharmakāyo 'bhidhīyate // Abhis_8.6 //
            </p>
         
         
         <p>iti / smṛtyupasthānādyārabhya āryāṣṭāṅgamārgaparyantā bodhipakṣāḥ / pūrvavadapramāṇāni
            maitryādicaturbrahmavihārāḥ / adhyātmaṃ rūpyarūpī bahirdhā rūpāṇi paśyatīti dvauḥ,
            śubhaṃ vimokṣaṃ kāyena sākṣātkṛtvopampadya viharatītyekaḥ, ākāśavijñānākiñcanyanaivasaṃjñānāsaṃjñāyatanānīti
            catvāraḥ, saṃjñāveditanirodha ityekaḥ ityaṣṭau vimokṣāḥ / rūpadhātucaturdhyānāni caturārūpyasamāpattayo
            nirodhasamāpattiriti nava samāpattayaḥ / pṛthivyaptejovāyunīlapītalohitāvadātavijñānākāśamiti
            kṛtsnaṃ daśavidham / adhyātmarūpārūpasaṃjñinau pratyekaṃ parīttādhimātrākārābhyāṃ
            bahirdhā rūpāṇi paśyatastānyabhibhūya jānīta iti catuṣṭayam, adhyātmārūpasaṃjñī eva
            nīlapītalohitāvadātānabhibhūya paśyatīti catuṣṭayamityaṣṭavidhamabhibhvāyatanam /
            parasantānagatakleśaraṇaprabandhonmūlanāt samādhirityaraṇā / samyagapagatasarvanimittasaṅgavyāghātaṃ
            saṃśayāpanayanakāripraṇidhānasamṛddhyā āsaṃsāramasamāhitāvasthāyāṃ pravartata iti
            praṇidhijñānam, ṣaḍabhijñāścatasraśca pratisavidaḥ pūrvoktā āśrayālambanacittajñānapariśuddhaya
            iti catasraḥ śuddhayaḥ / āyuścittapariṣkārakarmopapattyadhimuktipraṇidhānarddhijñānadharmavaśitā
            iti daśa vaśitāḥ / pūrvoktāni daśa balāni, catvāri vaiśāradyāni ca / pariśuddhakāyavāṅmanaḥsamudācārastathāgataḥ,
            nāstyasya viparītasamudācāratā, yāṃ paraparijñānabhayāt pracchādayitavyāṃ manyeta
            ityarakṣaṇaṃ trividham / dharmadeśanāyāṃ śrotukāmāśrotukāmobhayakāmeṣu yathākramamanunayapratighobhayavivikta
            evopakṣekaḥ smṛtimān viharatīti smṛtyupasthānaṃ tridhā / sattvārthakriyākālānatikramalakṣaṇetyasaṃmoṣadharmatā
            / kleśajñeyāvaraṇānuśayarūpabījaprahāṇād vāsanāyāḥ samuddhātaḥ sakalajanahitāśayatā,
            mahatī karuṇā jane 'ṣṭādaśāveṇikā buddhadharmā sarvākārajñatā / 'ca' iti śabdena saṃgṛhītāḥ
            mārgajñatādayo 'pi prāguktāḥ /</p>
         
         
         <p>sarve cāśrayaparāvṛttyā parāvṛttā bodhipakṣādayo niṣprapañcajñānātmakā dharmakāyo
            'bhidhīyata iti kecit /</p>
         
         
         <p>anye tu -</p>
         
         
         <p>
            sarvākārāṃ viśuddhiṃ ye dharmāḥ prāptā nirāsravāḥ /<br />
            svābhāviko muneḥ kāyasteṣāṃ prakṛtilakṣaṇaḥ //
            </p>
         
         
         <p>iti yathārutattvena lokottarānevānāsravān dharmānabhyupagamya teṣāṃ yāṃ prakṛtiranutpādatā
            tallakṣaṇaḥ svābhāvikaḥ kāyaḥ, sa eva ca dharmatākāyo dharmakāya iti bhāvapratyayalopād
            vyapadiśyata iti vyākhyāya, ke punaste 'nāsravā dharmā yeṣāṃ prakṛtilakṣaṇo dharmakāya
            ityāśaṅkya 'bodhipakṣāpramāṇānī' tyādikārikāmavatārayanti / teṣāṃ yogisaṃvṛtyā viśiṣṭārthapratibhāsajananadvāreṇāśrayaparāvṛttyā
            parāvṛttā dharmadeśanādyarthakriyākāriṇo 'vaśyamadvayāścittacaitāḥ kathamabhyupagantavyāḥ?
            saṅgṛhītā ityapare /</p>
         
         
         <p>
            kecit (kāyacatuṣṭayavyākhyāne) -<br />
            svābhāvikaḥ sasāmbhogo nairmāṇiko 'parastathā /<br />
            dharmakāyaḥ sakāritraścaturdhā samudīritaḥ //
            </p>
         
         
         <p>itikārikāyāṃ svābhāvikaśabdānantaraṃ dharmakāyaśabdasyāpāṭhāt kāyatrayameveti / anye
            tūpadarśitaprayojanasāmarthyāt kārikābandhānurodhena jñānasyaiva kāritreṇa sambandhārthaṃ
            caivamuktam, ato 'viruddhaṃ sarvaṃ pradeśāntarābhihitaṃ kāyacatuṣṭayaṃ bhavatīti /</p>
         
         
         <p>śrāvakādyaraṇāsamādheḥ buddhasyāraṇāsamādheḥ vaiśiṣṭyadarśanāya antaraślokenāha -</p>
         
         
         <p>
            śrāvakasyāraṇādṛṣṭernṛkleśaparihāritā /<br />
            tatkleśasrotaucchittyai grāmādiṣu jināraṇā // Abhis_8.7 //
            </p>
         
         
         <p>iti / mā 'smaddarśanāt kasyacit kleśotpattiḥ syāditi manuṣyakleśotpattiparihāritā
            śrāvakādyaraṇāsamādhiḥ / tathāgatānāṃ tu sakalajanakleśaprabandhonmūlanaṃ syāditi
            grāmādiṣu araṇāsamādhiviśeṣaḥ /</p>
         
         
         <p>śrāvakādipraṇidhijñānāt tathāgatapraṇidhijñānasya vaiśiṣṭyapradarśanāya antaraślokenāha
            -</p>
         
         
         <p>
            anābhogamanāsaṅgamavyāghātaṃ sadā sthitam /<br />
            sarvapraśnāpanudbauddhaṃ praṇidhijñānamiṣyate // Abhis_8.8 //
            </p>
         
         
         <p>iti / nirnimittatvena svarasapravṛttam, vastvanabhiniveśād rūpādisaṅgavigatam, savāsanakleśajñeyāvaraṇaprahāṇāt
            sarvajñeyāvyāghātam, āsaṃsāramavasthānāt sadā sthitam, samyak pratisaṃvillābhāt praśnavisarjanakāri
            tāthāgataṃ praṇidhijñānamitīṣṭam / śrāvakādīnāṃ viparītatvena naivam /</p>
         
         
         <p>syādevaṃ nityaṃ mahākaruṇāmayadharmakāyāvasthāne kathaṃ (sakalaprāṇabhṛtāṃ) sadā nāthekriyeti?
            antaraślokena samādhānamāha -</p>
         
         
         <p>
            paripākaṃ gate hetau yasya yasya yadā yadā /<br />
            hitaṃ bhavati kartavyaṃ prathate tasya tasya saḥ // Abhis_8.9 //
            </p>
         
         
         <p>iti / kalyāṇamitrādisamavadhānād buddhādyālambane paripoṣaṃ gate hetau pūrvāvaropitakuśalamūlabīje
            sati, yasya sattvasya yasmin kāle dharmadeśanādikaṃ kriyamāṇamāyatipathyaṃ bhavati,
            tadā tasyārthakaraṇāya pūrvapraṇidhānasamṛddhyā tatpratibhāsānurūpeṇārthakriyākārī
            bhagavāniti (mahākaruṇāsvabhāvadharmakāyāvasthānena) sarvadā cintāmaṇirivopasthito
            'pi svakarmāparādhajanitahetuvaidhuryānna phaladāyakaḥ pratibhāsata ityabhiprāyaḥ
            /</p>
         
         
         <p>tatkathamiti śaṃkāyāmantaraślokena dṛṣṭāntamāha -</p>
         
         
         <p>
            varṣatyapi hi parjanye naiva bījaṃ prarohati /<br />
            samutpāde 'pi buddhānāṃ nābhavyo bhadramaśnute // Abhis_8.10 //
            </p>
         
         
         <p>iti / yathā devarāje varṣatyapi sati pūtībhāvādinā abījībhūtaṃ bījaṃ tilādi na prādurbhavati,
            tadvad buddhānāṃ sakalamanorathaparipūraṇadakṣāṇāṃ samutpāde 'pi abhavyo na bhadraṃ
            saddharmaśravaṇādikaṃ prāpnotīti /</p>
         
         
         <p>kathaṃ jñānātmako dharmakāyaḥ pratiniyatayogisantānādhāravartī pratikṣaṇamutpadyamāno
            vyāpo nitya iti kathyata iti ced? antaraślokenāha -</p>
         
         
         <p>
            iti kāritravaipulyād buddho vyāpī nirūcyate /<br />
            akṣayatvācca tasyaiva nitya ityapi kathyate // Abhis_8.11 //
            </p>
         
         
         <p>iti / yathoktanyāyenaivaṃ sarvatra pratibhāsadvāreṇārthakriyākaraṇavaipulyāt prabandhatayā
            āsaṃsāramavasthānena ca bhagavataḥ kṣayābhāvād yathākramaṃ buddho vyāpī nitya ityabhidhīyate
            /</p>
         
         
         <p>3 - sambhogakāyaḥ</p>
         
         
         <p>kāyadvayamevaṃ nirdiśya lakṣaṇānuvyañjanavirājitaḥ sāmbhogikaḥ rūpakāyasvabhāvastṛtīyaḥ
            / tamāha -</p>
         
         
         <p>
            dvātriṃśallakṣaṇāśītivyañjanātmā munerayam /<br />
            sāṃbhogiko mataḥ kāyo mahāyānopabhogataḥ // Abhis_8.12 //
            </p>
         
         
         <p>iti / dvātriṃśallakṣaṇāśītyanuvyañjanātmako 'yaṃ daśabhūmipraviṣṭamahābodhisattvaiḥ
            paramānavadyamahāyānadharmasaṃbhogaprītisukhopabhogāt buddhasya bhagavataḥ sāmbhogikakāyaḥ
            /</p>
         
         
         <p>kāni tāni dvātriṃśallakṣaṇānīti cet? pañcabhirantaraślokairāha -</p>
         
         
         <p>
            cakrāṅkahastaḥ kramakūrmapādo jālāvanaddhāṅgulipāṇipādaḥ /<br />
            karau sapādau taruṇau mṛdū ca samutsadaiḥ saptabhirāśrayo 'sya // Abhis_8.13 //
            </p>
         
         
         <p>
            dīrghāṅgulirvyāyatapārṣṇigātraṃ prājyaṃ tvṛjūcchaṅkhapadordhvaromā /<br />
            eṇeyajaṅghaśca paṭūrubāhuḥ kośāvanaddhottamabastiguhyaḥ // Abhis_8.14 //
            </p>
         
         
         <p>
            suvarṇavarṇaḥ pratanucchaviśca pradakṣiṇaikaikasujātaromā /<br />
            ūrṇāṅkitāsyo haripūrvakāyaḥ skandhau vṛtāvasya citāntarāṃsaḥ // Abhis_8.15 //
            </p>
         
         
         <p>
            hīno rasaḥ khyāti rasottamo 'sya nyagrodhavanmaṇḍalatulyamūrtiḥ /<br />
            uṣṇīṣamūrdhā pṛthucārujihvo brahmasvaraḥ siṃhahanuḥsuśuklāḥ // Abhis_8.16 //
            </p>
         
         
         <p>
            tulyāḥ pramāṇe 'viralāśca dantā anyūnasaṃkhyā daśikāścatasraḥ /<br />
            nīlekṣaṇo govṛṣapakṣmanetro dvātriṃśadetāni hi lakṣaṇāni // Abhis_8.17//
            </p>
         
         
         <p>iti / (1) gurūṇāmanugamanapratyudgamanādinā cakrāṅkahastapādatā /</p>
         
         <p>(2) dṛḍhasaṃvarasamādānatvāt kūrmavat supratiṣṭhitapādatā /
            (3) catuḥsaṃgrahavastusevanād rājahaṃsavat jālāvanaddhāṅgulipāṇipādatā /
            (4) praṇītakhādyabhojyādidānād mṛdutaruṇahastapādatā /
            (5) praṇītataralehyādidānena samucchritahastapādaskandhagrīvāpradeśatvāt saptocchrayatā
            /
            (6) vadhyamokṣaṇatvād dīrghāṅgulitā /
            (7) jīvitānugrahaṇād āyatapārṣṇitā /
            (8) prāṇātipātaviratyā bṛhadṛjugātratā /
            (9) kuśaladharmasamādānād ucchaṅkhapādatā /
            (1)) gṛhītakuśalasamādānavardhanāt ūrdhvagaromatā /
            (11) satkṛtya vidyāśilpādidānād eṇeyajaṅghatā /
            (12) saṃvidyamānārthayācanakajanāpratyākhyānāt paṭūrūbāhutā /
            (13) sarvajanabrahmacaryasamādāpanaguhyamantrārakṣaṇāt kośagatabastiguhyatā /
            (14) praṇītopāstaraṇadānāt suvarṇavarṇatā /
            (15) prāsādādivaradānāt ślakṣṇacchavitā /
            (16) saṅgaṇikādiparivarjanāt pradakṣiṇāvartaikaikaromatā /
            (17) sarvagurujanayathāsthānaniveśanād ūrṇāṅkitamukhatā /
            (18) sarvathā mukharavacanānavasādanāt siṃhapūrvārddhakāyatā /
            (19) priyavāditvasubhāṣitānulomatvāt susaṃvṛtaskandhatā /
            (20) bhaiṣajyādidānāt citāntarāṃsatā /
            (21) glānajanopasthānād rasarasāgratā /
            (22) vanārāmādikaraṇasamādāpanāt nyagrodhaparimaṇḍalatā /
            (23) vihārādyabhyadhikapradānāduṣṇīṣaśiraskatā /
            (24) ślakṣṇādivacanāt prabhūtajihvatā /
            (25) sarvalokadhātusattvasaddharmavijñapanād brahmasvaratā /
            (26) sambhinnapralāpaviratyā siṃhahanutā /
            (27) sarvajanasammānādinā śukladantatā /
            (28) viśuddhājīvatvāt samadantatā /
            (29) satyavacanasamudācārād aviraladantatā /
            (30) piśunavacanānabhyāsāt samacatvāriṃśaddantatā /
            (31) sarvasattvaikaputradarśanād abhinīlanetratā /
            (32) pratighātādivivekadarśanād gopakṣmanetratā /</p>
         
         
         <p>siddhakaraṇāt lakṣaṇaṃ siddhaṃ bhavatītyantaraślokenāha -</p>
         
         
         <p>
            yasya yasyātra yo heturlakṣaṇasya prasādhakaḥ /<br />
            tasya tasya prayūryāyaṃ samudāgamalakṣaṇaḥ // Abhis_8.18 //
            </p>
         
         
         <p>iti / yeṣāṃ lakṣaṇānāṃ ye prasādhakāḥ, tān prapūrya tāni dvātriṃśallakṣaṇāni prādurbhavanti
            /</p>
         
         
         <p>kāni teṣāṃ kāraṇānīti cet? dvābhyāmantaraślokābhyāmāha -</p>
         
         
         <p>
            gurūṇāmanuyānādirdṛḍhatā saṃvaraṃ prati /<br />
            saṅgrahāsevanaṃ dānaṃ praṇītasya ca vastunaḥ // Abhis_8.19 //
            </p>
         
         
         <p>
            vadhyamokṣasamādānaṃ vivṛddhiḥ kuśalasya ca /<br />
            ityādiko yathāsūtraṃ heturlakṣaṇasādhakaḥ // Abhis_8.20 //
            </p>
         
         
         <p>iti / ime dve kārike uparyeva lakṣaṇavyākhyānāvasare sphuṭite, ato na punaḥ vistīryeta
            iti /</p>
         
         
         <p>lakṣaṇānyevaṃ vyākhyāya dvādaśabhiḥ antaraślokaiḥ aśītyanuvyañjanānyāha -</p>
         
         
         <p>
            tāmrāḥ snigdhāśca tuṅgāśca nakhā aṃgulayo muneḥ /<br />
            vṛttāścitānupūrvāśca gūḍhā nirgranthayaḥ śirāḥ // Abhis_8.21 //
            </p>
         
         
         <p>
            gūḍhau gulphau samau pādau siṃhebhadvijagopateḥ /<br />
            vikrāntaṃ dakṣiṇaṃ cārugamanamṛjuvṛttatā // Abhis_8.22 //
            </p>
         
         
         <p>
            mṛṣṭānupūrvate medhyamṛdutve śuddhagātratā /<br />
            pūrvavyañjanatā cārūpṛthumaṇḍalagātratā // Abhis_8.23 //
            </p>
         
         
         <p>
            samakramatvaṃ śuddhatvaṃ netrayoḥ sukumāratā /<br />
            adīnotsadagātratve susaṃhatanagātratā // Abhis_8.24 //
            </p>
         
         
         <p>
            suvibhaktāṅgatā dhvāntapradhvastālokaśuddhatā /<br />
            vṛttamṛṣṭākṣatākṣāmakukṣitāśca gabhīratā // Abhis_8.25 //
            </p>
         
         
         <p>
            dakṣiṇāvartatā nābheḥ samantāddarśanīyatā /<br />
            samācāraḥ śuciḥ kālatilakāpagatā tanuḥ // Abhis_8.26 //
            </p>
         
         
         <p>
            karau tūlamṛdū snigdhagambhīrāyatalekhatā /<br />
            nātyāyataṃ vaco bimbapratibimbaupamauṣṭhatā // Abhis_8.27 //
            </p>
         
         
         <p>
            mṛdvī tanvī ca raktā ca jihvā jīmūtaghoṣatā /<br />
            cārumañjusvaro daṃṣṭrā vṛttāstīkṣṇāḥ sitāḥ samāḥ // Abhis_8.28 //
            </p>
         
         
         <p>
            anupūrvīṃ gatāstuṅgā nāsikā paramaṃ śuciḥ /<br />
            viśāle nayane pakṣmacitaṃ padmadalākṣitā // Abhis_8.29 //
            </p>
         
         
         <p>
            āyataślakṣṇasusnigdhasamaromnau bhruvau bhujau /<br />
            pīnāyatau samau karṇāvupaghātavivarjitau // Abhis_8.30 //
            </p>
         
         
         <p>
            lalāṭamaparimlānaṃ pṛthupūrṇottamāṅgatā /<br />
            bhrabharābhāścitāḥ ślakṣṇā asaṃlulitamūrtayaḥ // Abhis_8.31 //
            </p>
         
         
         <p>
            keśā aparuṣāḥ puṃsāṃ saurabhyādapahāriṇaḥ /<br />
            śrīvatsaḥ svastikañceti buddhānuvyañjanaṃ matam // Abhis_8.32 //
            </p>
         
         
         <p>iti / (1) sarvasaṃskāravītarāgatvena tāmranakhatā /</p>
         
         <p>(2) sarvasattvahitādhyāśayatvena snigdhanakhatā /
            (3) śreṣṭhavaṃśaprabhavatvena tuṅganakhatā /
            (4) vṛttānavadyatvena vṛttāṅgulitā /
            (5) samupacitakuśalamūlatvena citāṅgulitā /
            (6) samyaganūpūrvapravṛtatvena anupūrvāṅgulitā /
            (7) sunigūḍhakāyādikarmāntājīvatvena gūḍhaśiratā /
            (8) kleśagranthibhedakatvena nirgranthiśiratā /
            (9) sunigūḍhadharmamatitvena gūḍhagulphatā /
            (10) sarvadurgasthānajanottārakatvena aviṣamapādatā /
            (11) narābhibhavanakuśalatayā siṃhavikrāntagāmitā /
            (12) nāgābhibhavanakuśalatayā nāgavikrāntagāmitā /
            (13) vaihāyasaṅgamakuśalatayā haṃsavikrāntagāmitā /
            (14) puruṣavṛṣabhakuśalatayā vṛṣabhavikrāntagāmitā /
            (15) pradakṣiṇamārgānuyātatayā pradakṣiṇagāmitā /
            (16) prāsādikakuśalatayā cārugāmitā /
            (17) nityamavakracittatayā avakragāmitā /
            (18) viśuddhaguṇākhyāpakatayā vṛttagātratā /
            (19) pramṛṣṭapāpadharmatayā mṛṣṭagātratā /
            (20) vineyānurūpadharmadeśakatayā anupūrvagātratā /
            (21) kāyādiśucisamudācāratvāt śucigātratā /
            (22) karuṇācittatvāt mṛdugātratā /
            (23) viśuddhacittatvāt viśuddhagātratā /
            (24) paripūrṇadharmavinayatvāt paripūrṇavyañjanatā /
            (25) pṛthucāruguṇākhyānāt pṛthucārumaṇḍalagātratā /
            (26) sarvatra samacittatvāt samakramatā /
            (27) suviśuddhadharmadeśanād viśuddhanetratā /
            (28) sugamadharmadeśanāt sukumāragātratā /
            (29) nityamadīnacittatvād adīnagātratā /
            (30) samudgatakuśalatvād utsadagātratā /
            (31) kṣīṇapunarbhavatvena susaṃhatagātratā /
            (32) suvibhaktapratītyasamutpādadeśakatvena suvibhaktāṅgapratyaṅgatā /
            (33) suviśuddhapadārthadarśanād vitimiraśuddhālokatā /
            (34) vṛttasampannaśiṣyasaṃvartanīyatvena vṛttakukṣitā /
            (35) pramṛṣṭasaṃsāradoṣatvena mṛṣṭakukṣitā /
            (36) bhagnamānaśṛṅgatvena abhagnakukṣitā /
            (37) dharmakṣayavinivartakatvena akṣāmakukṣitā /
            (38) pratividdhadharmagambhīratvena gambhīranābhitā /
            (39) pradakṣiṇagrāhiśiṣyasaṃvartanīyatvena pradakṣiṇāvartanābhitā /
            (40) samantaprāsādikaparivārasaṃvartanīyatvena samantaprāsādikatā /
            (41) śucicittatvena śucisamudācāratā /
            (42) vyapagatākāladharmavinayatvena vyapagatatilakālakagātratā /
            (43) kāyādilāghavaprāpakadharmadeśakatvena tūlasadṛśasukumārapāṇitā /
            (44) pratilabdhasnigdhamahāśramaṇatvena snigdhapāṇilekhatā /
            (45) gambhīradharmasthānatvena gambhīrapāṇilekhatā /
            (46) samyagāyatipariśuddhadharmadeśakatvena āyatapāṇilekhatā /
            (47) pracurataraśikṣādeśakatvena nātyāyatavacanatā /
            (48) pratibimbavat viditasarvalokatvena bimbapratibimbopamauṣṭhatā /
            (49) mṛduvacanavinayatvenamṛdujihvatā /
            (50) prabhūtaguṇopapannatvena tanujihvatā /
            (51) raktabālajanaduravagāhadharmavinayatvena raktajihvatā /
            (52) sarvatrāsāpagatatvena meghagarjitaghoṣatā /
            (53) madhurādyālāpatvena madhuracārumañjusvaratā /
            (54) nivṛttabhavasaṃyojanatvena vṛttadaṃṣṭratā /
            (55) durdāntajanadamakatvena tīkṣṇadaṃṣṭratā /
            (56) paramaśukladharmavinayatvena śukladaṃṣṭratā /
            (57) samabhūtipratiṣṭhitatvena samadaṃṣṭratā /
            (58) samyaganupūrvābhisamayaprakāśakatvena anupūrvadaṃṣṭratā /
            (59) prajñāprakarṣasthāpakatvena tuṅganāsatā /
            (60) śucijanasampannatvena śucināsatā /
            (61) paramodāradharmatvenaviśālanayanatā /
            (62) samupacitasattvarāśitvena cittapakṣmatā /
            (63) sarvayuvatijanābhinanditvena sitāsitakamaladalanayanatā /
            (64) nityamāyatidarśitvena āyatabhrūkatā /
            (65) ślakṣṇadharmavinayakuśalatvena ślakṣṇabhrakatā /
            (66) kuśalasnigdhasantānatvena susnigdhabhrakatā /
            (67) samantadoṣadarśitvena samaromabhrūkatā /
            (68) paramapīḍānivartakatvena pīnāyatabhujatā /
            (69) vijitarāgādisamaratvena samakarṇatā /
            (70) sarvasattvānupahatasantānasvena anupahatakarṇendriyatā /
            (71) sarvadṛṣṭikṛtānyathāvipariṇāmatvena aparimlānalalāṭatā /
            (72) sarvavādipramathanatvena pṛthulalāṭatā /
            (73) paripūrṇottamapraṇidhānatvena pūrṇottamāṅgatā /
            (74) viṣayarativyāvartakatvena bhramarasadṛśakeśatā /
            (75) prahīṇadarśanabhāvanāprahātavyānuśayatvena citakeśatā /
            (76) ślakṣṇabuddhiparijñātaśāsanatvena ślakṣṇakeśatā /
            (77) rāgādyasaṃluṭhitacetanatvena asaṃluṭhitakeśatā /
            (78) nityamaparuṣavacanatvena aparuṣakeśatā /
            (79) bodhyaṅgakusumāvakīrṇatvena surabhikeśatā /
            (80) sarvathā śobhāsaṃvartanīyatvena śrīvatsasvastikanandyāvartalalitapāṇipādatalatā
            ceti /</p>
         
         
         <p>4 - nairmāṇikakāyaḥ</p>
         
         
         <p>itthaṃ kāyatrayaṃ nirdiśyaṃ caturthaḥ nairmāṇikakāyaḥ sarvabālajanasādhāraṇa iti /
            tamāha -</p>
         
         
         <p>
            karoti yena citrāṇi hitāni jagataḥ samam /<br />
            ābhavātso 'nupacchinnaḥ kāyo nairmāṇiko mune // Abhis_8.33 //
            </p>
         
         
         <p>iti / yena śākyamunitathāgatādirūpeṇa āsaṃsāraṃ sarvalokadhātuṣu sattvānāṃ samīhitamarthaṃ
            samaṃ karoti, asau kāyaḥ prabandhatayā anuparato nairmāṇiko buddhasya bhagavataḥ sarvabālajanasādhāraṇaścaturtho
            'vasātavyaḥ /</p>
         
         
         <p>buddhakāritrāṇi</p>
         
         
         <p>ityevaṃ svābhāvikakāyasvarūpabhāvanāprabhāvitabuddhādiviṣayatve jñānādyapekṣya parikalpitakāyatrayaṃ
            nirdiśyaṃ saṃvṛtyā jñānameva sāmbhogikakāyādipratibhāsotpādadvāreṇārthakriyākārīti
            karma vineyajanapratibhāsabhāk tadādhipatyāśrayeṇāyātaṃ dharmakāya eveti /</p>
         
         
         <p>
            tathā karmāpyanucchinnamasyāsaṃsāramiṣyate /<br />
            gatīnāṃ śamanaṃ karma saṅgrahe ca caturvidhe // Abhis_8.34 //
            </p>
         
         
         <p>
            niveśanaṃ sasaṃkleśe vyavadānāvabodhane /<br />
            sattvānāmarthayāthātmye ṣaṭsu pāramitāsu ca // Abhis_8.35 //
            </p>
         
         
         <p>
            buddhamārge prakṛtyaiva śūnyatāyāṃ dvayakṣaye /<br />
            saṃkete 'nupalambhe ca paripāke ca dehinām // Abhis_8.36 //
            </p>
         
         
         <p>
            bodhisattvasya mārge 'bhiniveśasya nivāraṇe /<br />
            bodhiprāptau jinakṣetraviśuddhau niyatiṃ prati // Abhis_8.37 //
            </p>
         
         
         <p>
            aprameye ca sattvārthe buddhasevādike guṇe /<br />
            bodheraṅgeṣvanāśe ca karmaṇāṃ satyadarśane // Abhis_8.38 //
            </p>
         
         
         <p>
            viparyāsaprahāṇe ca tadavastukatānaye /<br />
            vyavadāne sasambhāre saṃskṛtāsaṃskṛte prati // Abhis_8.39 //
            </p>
         
         
         <p>
            vyatibhedāparijñāne nirvāṇe ca niveśanam /<br />
            dharmakāyasya karmedaṃ saptaviṃśatidhā matam // Abhis_8.40 //
            </p>
         
         
         <p>iti / tatra prathamaṃ praśastāpraśastagatyanabhiniveśāvasthānalakṣaṇaṃ gatipraśamanaṃ
            karma kṛtvā, dānādicatuḥsaṅgrahavastuni pratiṣṭhāpya, śrutamayādijñānena vipakṣapratipakṣaheyopādeyadvāreṇa
            bodhayitvā, māyākāra ivānunayādiviviktatayā maitryādilakṣaṇe parārthe sattvārthayāthātmye
            pratiṣṭhāpya, tadanu svārthe trimaṇḍalaviśuddhiprabhāvitaṣaṭpāramitābhyāse, tadanantaraṃ
            svaparārthalakṣaṇe daśakuśalakarmapathe buddhamārge, tataḥ sarvadharmaprakṛtiśūnyatābhyāse,
            tadanu dānapāramitādhiṣṭhānena prathamāyāṃ bhūmau sarvatragadharmadhātuprativedhalakṣaṇe
            advayadharme, tato dvitīyādibhūmau sambhāraparipūrihetubhūte śīlādipāramitāsarvadharmasāṅketikajñāne
            niveśayati / evamanukrameṇa prajñāpāramitādhiṣṭhānena ṣaṣṭhyāṃ bhūmau jñānajñeyabhāvānabhiniveśalakṣaṇe
            sarvadharmānupalambhe, tadanantaraṃ saptamyāmupāyapāramitābalena sattvaparipāke, tato
            balapāramitābalenāṣṭamyāṃ śrāvakādyasādhāraṇe bodhisattvamārge, punastatraiva sarvabhāvābhiniveśaprahāṇe,
            tadanu navamyāṃ praṇidhānapāramitāsāmarthyād bodhiprāptau, tadanantaraṃ jñānapāramitābalād
            daśamyāṃ bhūmau vividhabuddhakṣetraviśuddhau pratiṣṭhāpya, punastatraiva ekajātipratibaddhasvarūpe
            samyak sambodhipratiniyame daśadiglokadhātavīyasattvārthe sarvalokadhātubuddhopasaṅkramaṇādiguṇe
            ca niveśayati /</p>
         
         
         <p>evamanukrameṇa punastatraina viśeṣamārgasvarūpe samastabodhyāvāhakadharmalakṣaṇe bodhyaṅge,
            karmaphalasambandhāvipraṇāśe, yathābhūtapadārthādhigame, sarvaviparyāsaprahāṇe, nirvastukaviparyāsaprahāṇe
            jñāne, prakṛtipariśuddhilakṣaṇe bodhisattvavyavadāne, sarvakalaṅkāpagatavyavadānahetau
            sambhāre, śūnyatāsvabhāvena saṃskṛtāsaṃskṛtāvyatibhedaparijñāne ca pratiṣṭhāpya tāthāgatyāṃ
            bhūmau nirvāṇe niveśayati / evaṃ dharmakāyavadasya saptaviṃśatiprakāraṃ karma āsaṃsāramiṣyata
            iti kāritram /</p>
         
         
         <p>prathamacittotpādasya antimakarmaṇāñca anukramanirdeśena avaśiṣṭānāṃ madhyapadārthānāmapi
            kramo veditavyaḥ, vaktavyabāhulyabhayānmayā nollikhitaḥ /</p>
         
         
         <p>iti abhisamayālaṅkāre nāma prajñāpāramitāśāstre aṣṭamādhikāravṛttiḥ /</p>
         
         
         
         
         
         <p>Madhyamarucisattvārthaṃ vyākhyānam</p>
         
         
         <p>evaṃ vistararucisattvānugraheṇa aṣṭabhiḥ padārthaiḥ (prajñāpāramitāṃ) vyākhyāya punaranyaprakāreṇa
            vyākhyānāyāha -</p>
         
         
         <p>
            lakṣaṇaṃ tatprayogastatprakarṣastadanukramaḥ /<br />
            tanniṣṭhā tadvipākaścetyanyaḥ ṣoḍhārthasaṃgrahaḥ // 1 //
            </p>
         
         
         <p>iti / prathamaṃ sarvākārajñatāditrisarvajñatābhilakṣyasthānīyatvena lakṣaṇam / tato
            vaśitvārthatrisarvajñatābhāvanāṃ prati prayujyate 'neneti trisarvajñatāprayogaḥ sarvākārābhisambodhaḥ
            / tato 'tyabhyāsāt prakarṣagamanamiti trisarvajñatāyāḥ prakarṣāvasthomūrdhābhisamayaḥ
            / tato 'dhigatavastuniścayāya vyastasamastavibhāvitārthapraguṇīkaraṇamiti trisarvajñatānukramāvastho
            'nupūrvābhisamayaḥ / tato viśeṣagamanābhāvāt trisarvajñatāniṣṭhāvasthaḥ samyagekakṣaṇābhisambodhaḥ
            / tatastasya phalam, iti trisarvajñatāvipāko dharmakāyaḥ sakāritraḥ / evaṃ ṣaṭprakāreṇārthasaṃgraheṇa
            pūrvavadeva jinajananī vyākhyeyā /</p>
         
         
         <p>saṃkṣiptarūcisattvārthaṃ vyākhyānam</p>
         
         
         <p>madhyamarucisattvānukampayā amunā ṣaṭprakāreṇārthasaṃgraheṇa vyākhyāya punaḥ saṃkṣiptarucisattvānurodhenānyaprakāreṇa
            vyākhyānāyāha -</p>
         
         
         <p>
            viṣayastritayo hetuḥ prayogaścaturātmakaḥ /<br />
            dharmakāyaḥ phalaṃ karmetyanyastredhārthasaṃgrahaḥ // 2 //
            </p>
         
         
         <p>iti / ādau sarvākārajñatāditrisarvajñatāsvabhāvaḥ pravṛttiviṣayahetuḥ / sa kathaṃ
            prayujyata iti tadanantaraṃ sarvākārābhisambodhādiścaturvidho 'bhisamayaḥ prayogaḥ
            / tasyaivaṃ prayogavato viṣayasya kiṃ phalamiti tadanu dharmakāyaḥ sakarmā phalamityevaṃ
            trividhenārthasaṃgraheṇa tathaiva jinajananī vyākhyeyā /</p>
         
         
         <p>pariṇāmanā</p>
         
         
         <p>
            arthataḥ padato vāpi nāmaparyāyataḥ kvacit /<br />
            tāvāneva budhairjñeyaḥ piṇḍārthaḥ sarvamātṛṣu // 1 //
            </p>
         
         
         <p>
            anyathā na bhavetsamyak sarvāsāṃ kramasaṃgrahaḥ /<br />
            tatra piṇḍādibhedena vaiśiṣṭyaṃ jāyate dhruvam // 2 //
            </p>
         
         
         <p>
            āryavimuktisenasyānubhāvenātra darśitam /<br />
            arthamātraṃ subodhāya tyaktvā vacanavistaram // 3 //
            </p>
         
         
         <p>
            vairocanaṃ guruṃ natvā sadupādhyāyajñāninam /<br />
            kārikāṇāṃ sphuṭā vṛttirharibhadreṇa racyate // 4 //
            </p>
         
         
         <p>
            etadgranthavidhānena yatpuṇyamarjitaṃ mayā /<br />
            nikhilāḥ prāṇinastena prāpnuyuḥ saugatīṃ dhiyam // 5 //
            </p>
         
         
         <p>
            sarvaśāstrabahirbhūtaḥ kvāhaṃ svalpamatiḥ pumān /<br />
            kva cāryagatigamyo 'yaṃ śāstrārtho mahimānvitaḥ // 6 //
            </p>
         
         
         <p>
            tathāpyagocarībhūte yatnamāsthitavānaham /<br />
            parātmahitabuddhyaiva kṣamyatāmeṣa sādhubhiḥ // 7 //
            </p>
         
         
         <p>
            aho mṛśaṃ mayā nānāmataiḥ śrāntena vīkṣitam /<br />
            śamasthānaṃ cireṇedaṃ prajñāpāramitāmatam // 8 //
            </p>
         
         
         <p>iti prajñāpāramitopadeśaśāstre ācāryaharibhadrakṛtā abhisamayālaṅkāravṛttiḥ samāptā
            /</p>
         
         
         <p>bhāratīyapaṇḍitena vidyākaraprabheṇa mahālokacakṣuṣā vandeśrīkūṭena cānūdya nirṇītā
            /
            śrīpaṇḍitāmaragomyādibhiḥ bhikṣudhīmatprajñena ca paścāt sunirṇītā /</p>
         
         
         </div>
   </body>
</html>