<!DOCTYPE html><html xmlns="http://www.w3.org/1999/xhtml">
   <head>
      <meta http-equiv="Content-Type" content="text/html; charset=UTF-8" />
      <meta name="viewport" content="width=device-width, initial-scale=1.0" />
      <title>Abhisamayālaṃkāravivaraṇa (GRETIL)
	</title>
      <style>@font-face {
    font-family: LinuxLibertineDisplay0Regular, times, serif;
    src: url(fonts/LinLibertine_DR.woff);
}
* {box-sizing: border-box;}
body {background-color: #FFFFFF; font-family: 'LinuxLibertineDisplayORegular'; font-weight: normal; font-style: normal; font-size: 18px; padding: 20px 100px 20px; width: 1600px;}

ul {list-style: circle;}

ul.dash {list-style: none; margin-left: .5em; padding-left: .5em;}
ul.dash > li:before {display: inline-block; content: "–"; width: 1em; margin-left: 0em;}

a:link {color: black; text-decoration: underline;}
a:visited {color: black; text-decoration: underline;}
a:hover {color: black; text-decoration: none;}
a:active {color: black; text-decoration: underline;}

p {padding-left: .5em; padding-right: .5em;}

h4 {margin-bottom: 0px;}
mark {background-color: #FFFFCC;}
q:before {content: "»";}
q:after {content: "«";}

.noindent {padding: 0px;}
.comm {padding-left: 1em; padding-right: 1em;}
.app {width: 80%; text-align: right; font-size: 14px; padding-left: 1em;}
.lem {display:inline-block;}
.ref {font-size: 14px; padding: inherit;}
.lb {font-weight: bold; font-size: 14px;}
.lb:before {content: "["}
.lb:after {content: "]"}
.pb {font-weight: bold; font-size: 14px;}
.pb:before {content: " ["}
.pb:after {content: "] "}
.note {font-weight: bold; font-size: 14px;}
.note:before {content: " ["}
.note:after {content: "] "}
.subhead {font-weight: bold; font-size: 14px;}
.appnote {font-size: 14px;}
.appnote:before {content: " ["}
.appnote:after {content: "] "}
.hi {font-style: italic}
.sic:before {content: "†"}
.sic:after {content: "†"}
.corr {color: #008000;}
.supplied {color: #1E90FF;}
.surplus {color: #ff3333;}
.unclear {color: #D2B48C;}

/* custom renditions */
.b, .bf, .textbf, .bold {font-weight: bold}
.i, .it, .textit, .italic {font-style: italic}
.u, .underline {text-decoration: underline}
.blue {color: #0000e6;}
.red {color: #b30000;}

.row:after {content: ""; display: table; clear: both;}
.column {float: left; width: 50%; padding-left: .5em; padding-right: .5em;}
.analysis {font-size: 14px; color: #0066ff; padding-left: .5em; padding-right: .5em; padding-top: .1em;}
.analysis:before {content: "["}
.analysis:after {content: "]"}

div.wapp:hover  span.lem {background-color: #FFFFCC;}

@media screen and (max-width: 800px) {
    body {font-size: 16px;}
    .column {width: 100%;}
    .analysis {width: 100%;}
}

@media screen and (max-width: 1200px) {
    body {padding: 10px;}
    .app {width: 90%;}
}

@media only screen and (max-width: 1600px) {
    body {width: auto; padding: 20px;}
}

#toc_container {background: #f9f9f9 none repeat scroll 0 0; border: 1px solid #aaa; display: table; font-size: 95%; margin-bottom: 1em; padding: 1em; width: auto;}
.toc_title {font-weight: 700; text-align: center;}	  
#toc_container li, #toc_container ul, #toc_container ul li{list-style: outside none none !important; padding-left: .5em;}
</style>
   </head>
   <body>
      <h1>Abhisamayālaṃkāravivaraṇa</h1>
      <h2>Header</h2>
      <p>
         This file is an html transformation of <a href="http://gretil.sub.uni-goettingen.de/gretil/corpustei/sa_abhisamayAlaMkAravivaraNa.xml">sa_abhisamayAlaMkAravivaraNa.xml</a> with a rudimentary header. For a more extensive header please refer to the source
         file.
         </p>
      <p class="noindent"><b>Data entry: </b>members of the Digital Sanskrit Buddhist Canon Input Project</p>
      <p class="noindent"><b>Contribution: </b>members of the Digital Sanskrit Buddhist Canon Input Project</p>
      <p class="noindent"><b>Date of this version: </b>2020-07-31</p>
      <h4>
         <if test="fileDesc/sourceDesc/@xml:id" id=""></if>
         	  Source:
         	</h4>
      <ul class="dash">
         <li>Ram Shankar Tripathi: Abhisamayalankarantah patinam. Sarnath: Central Institute of
            Higher Tibetan Studies, 1977, pp. 1-67.</li>
      </ul>
      <p class="noindent"><b>Publisher: </b>Göttingen Register of Electronic Texts in Indian Languages (GRETIL), SUB Göttingen</p>
      <h4>Licence:</h4>
      <p>This e-text was provided to GRETIL in good faith that no copyright rights have been
         infringed.
         	 If anyone wishes to assert copyright over this file, please contact the GRETIL management
         at gretil(at)sub(dot)uni-goettingen(dot)de.
         	 The file will be immediately removed pending resolution of the claim.</p>
      <p><a href="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International
            License.</a></p>
      <p class="noindent"><b>Interpretive markup: </b>none</p>
      <h4>Notes:</h4>
      <notesStmt xmlns="http://www.tei-c.org/ns/1.0">
         	
         <p xmlns="http://www.w3.org/1999/xhtml">This file has been created by mass conversion of GRETIL's Sanskrit corpus from <a href="http://gretil.sub.uni-goettingen.de/gretil/1_sanskr/6_sastra/3_phil/buddh/bsa033_u.htm">bsa033_u.htm</a>. Due to the heterogeneity of the sources the header markup might be suboptimal. For
            the sake of transparency the header of the legacy file is documented in the &lt;note&gt; element below:</p>
         	
         <p xmlns="http://www.w3.org/1999/xhtml">
            	 Abhisamayalankarantah patinam
            <br />Based on the ed. by Ram Shankar Tripathi: Abhisamayalankarantah patinam.
            <br />Sarnath: Central Institute of Higher Tibetan Studies, 1977, pp. 1-67
            <br />
            <br />Input by members of the Sanskrit Buddhist Input Project.
            <br />With kind permission of the Digital Sanskrit Buddhist Canon Project
            <br />of Nagarjuna Institute, Nepal
            <br />and University of the West, Rosemead, California, USA
            <br />(www.uwest.edu/sanskritcanon)
            <br />Sastra section, text no. 33
            <br />
            <br />The transliteration emulates the conventions of Nagari script.
            <br />Therefore, many word boundaries are not marked by blanks.
            	</p>
         </notesStmt>
      <h4>Revisions:</h4>
      <ul class="dash">
         <li>2020-07-31: TEI encoding by mass conversion of GRETIL's Sanskrit corpus</li>
      </ul>
      <hr />
      <h2>Text</h2>
      <div xml:lang="sa-Latn">
         
         
         <p>pariśiṣṭam - 1</p>
         
         
         <p>namaḥ sarvabuddhabodhisattvebhyaḥ</p>
         
         
         <p>Abhisamayālaṅkārāntaḥ pātināṃ padārthānāṃ saṃkṣepato vivaraṇam</p>
         
         
         <p>sarvākārajñatādyaṣṭau padārthāḥ; cittotpādādayaḥ saptatiśca padārthā abhisamayālaṅkārasyābhidheyā
            santi / teṣāmiha svarūpaṃ saṃkṣepeṇa prastūyate /</p>
         
         
         <p>aṣṭau padārthāḥ</p>
         
         
         <p>sarvākārajñatā, mārgajñatā, sarvajñatā (vastujñatā), sarvākārābhisambodhaḥ, mūrdhābhisamayaḥ,
            ānupūrvikābhisamayaḥ, ekakṣaṇābhisambodhaḥ, dharmakāyaścetyaṣṭau padārthā abhisamayālaṅkāre
            dvābhyāṃ kārikābhyāṃ pradarśitāḥ / yathā -</p>
         
         
         <p>
            prajñāpāramitāṣṭābhiḥ padārthaiḥ samudīritā /<br />
            sarvākārajñatā mārgajñatā sarvajñatā tataḥ //
            </p>
         
         
         <p>
            sarvākārābhisambodho mūrdhaprāpto 'nupūrvikaḥ /<br />
            ekakṣaṇābhisambodho dharmakāyaśca te 'ṣṭadhā //
            </p>
         
         
         <p>1. sarvākārajñatā</p>
         
         
         <p>(ka) lakṣaṇam</p>
         
         
         <p>ekasminneva kṣaṇe yāvatpadārthākārāṇāṃ yathāvat sākṣātkāri paryantajñānaṃ sarvākārajñatāyā
            lakṣaṇam /</p>
         
         
         <p>(kha) bhedaḥ
            yāvajjñānaṃ yathāvajjñānamiti sarvākārajñatāyā dvau bhedau / yā prajñā aśeṣākārān
            jānāti sā yāvajjñānam, yā ca yathā padārthānāṃ svarūpaṃ tathā jānātīti yathāvajjñānam
            /</p>
         
         
         <p>athavā - cittotpādādihetūnāṃ anāsravaphalānāṃ ca aśeṣākārasākṣātkāri sarvākārajñānamityeko
            bhedaḥ / buddhabhūmau jāyamānāni dvāviṃśatiḥ anāsravajñānānīti dvitīyo bhedaḥ /</p>
         
         
         <p>(ga) avadhiḥ
            buddhabhūmāveva kevalaṃ sarvākārajñatā bhavati /</p>
         
         
         <p>2. mārgajñatā</p>
         
         
         <p>(ka) lakṣaṇam
            mārgatrayaniḥsvabhāvatvasākṣātkāriṇyā prajñayopāttatve sati āryamāhāyānikābhisamayatvaṃ
            mārgajñatāyā lakṣaṇam /</p>
         
         
         <p>(kha) bhedaḥ
            catvāro 'syā bhedā bhavanti, yathā śrāvakamārgajñatā, pratyekabuddhamārgajñatā, mahāyānamārgajñatā,
            māhāyānikāryasantatisthasarvaprajñopāyajñatā ceti /</p>
         
         
         <p>(ga) avadhiḥ
            mahāyānadarśanamārgamārabhya buddhabhūmiṃ yāvat mārgajñatāyāḥ sīmā bhavati /</p>
         
         
         <p>3. sarvajñatā (vastujñatā)</p>
         
         
         <p>(ka) lakṣaṇam
            samastadharmagatapudgalanairātmyasākṣātkāriṇyā prajñayopāttatvena hainayānikajātīyābhisamayasvarūpaṃ
            āryasantatisthaṃ jñānaṃ mārgajñatāyā lakṣaṇam / hainayānikāryasantatisthaṃ yajjñānaṃ
            tacchūnyatāyāḥ pudgalanairātmyāparaparyāyāḥ sākṣātkāri, tenopāttatvāt sarvajñatāyā
            lakṣaṇe hainayānikajātīyeti viśeṣaṇam /</p>
         
         
         <p>(kha) bhedaḥ
            phalabhūtāyā jinajananyā dūratvam avidūratvaṃ ceti sarvajñatāyā dvau bhedau /</p>
         
         
         <p>(ga) avadhiḥ
            śrāvakīyadarśanamārgamārabhya buddhabhūmiparyantaṃ sarvajñatāyāḥ sīmā bhavati /</p>
         
         
         <p>4. sarvākārābhisambodhaḥ</p>
         
         
         <p>(ka) lakṣaṇam
            trisarvajñatākārāṇāṃ bhāvanāmayyā prajñayopāttaḥ sattvayogaḥ sarvākārābhisambodha
            iti lakṣaṇam /</p>
         
         
         <p>(kha) bhedaḥ
            svarūpeṇa viṃśatiḥ prayogāḥ / ākāreṇa trisarvajñatāsambaddhānāṃ trisaptatyuttaraśatasaṃkhyākānāmākārāṇāmabhinirhārakāḥ
            sattvayogāḥ trisaptatyuttaraśatamasya sarvākārābhisambodhasya bhedā bhavanti /</p>
         
         
         <p>satvayogaḥ, mārgapāramitā, bodhisattvamārgaḥ, mahāyānapatipattiḥ, sannāhapratipattirityete
            paryāyavācinaḥ /</p>
         
         
         <p>(ga) avadhiḥ
            mahāyānasambhāramārgamārabhya antimakṣaṇasthitabodhisattvāvasthāparyantaṃ sarvākārābhisambodhasya
            sīmā bhavati /</p>
         
         
         <p>5. mūrdhābhisamayaḥ</p>
         
         
         <p>(ka) lakṣaṇam
            śūnyatālambanayā bhāvanāmayyā prajñayopāttānāṃ taddṛṣṭyā vyavasthāpitānāṃ ca trisarvajñatākārāṇāṃ
            bhāvanāyāṃ prakarṣaparyantaḥ sattvayogaḥ mūrdhaprayogaḥ iti mūrdhābhisamayasya lakṣaṇam
            / bodhisattvasya śrutamayyā prajñayopāttānāṃ prayogāṇāmapyatraiva saṃgṛhītatvāllakṣaṇe
            taddṛṣṭyā vyavasthāpiteti viśeṣaṇam /</p>
         
         
         <p>(kha) bhedaḥ
            saṃkṣepataḥ prayogamārgīyo mūrdhaprayogaḥ, darśanamārgīyo mūrdhaprayogaḥ, bhāvanāmārgīyo
            mūrdhaprayogaḥ, ānantaryamūrdhaprayogaśceti catvāro bhedā bhavanti /</p>
         
         
         <p>athavā ūṣmamūrdhakṣāntyagradharmākhyāḥ prayogamārgasya catvāraḥ, darśanabhāvanāmārgayo
            ānantaryamūrdhaprayogāstraya iti sapta mūrdhaprayogā bhavantīti /</p>
         
         
         <p>vistareṇa tu trisaptatyuttaraśataṃ mūrdhaprayogā iti jñeyam /</p>
         
         
         <p>(ga) avadhiḥ
            mahāyānaprayogamārgīyoṣmaprayogamārabhya antimakṣaṇasthitabodhisattvāvasthāparyantamasya
            sīmā bhavati /</p>
         
         
         <p>6. ānupūrvikābhisamayaḥ</p>
         
         
         <p>(ka) lakṣaṇam
            trisarvajñatākārāṇāṃ sthirīkaraṇāya vibhāvanāvyavasthāpitaḥ sattvayoga ānupūrvikaprayoga
            iti lakṣaṇam /</p>
         
         
         <p>(kha) bhedaḥ
            trayodaśāsyānupūrvikābhisamayasya bhedā bhavanti /</p>
         
         
         <p>(ga) avadhiḥ
            mahāyānasambhāramārgamārabhya antimakṣaṇasthitabodhisattvāvasthātaḥ pūrvāvasthāparyantamasya
            sīmā bhavatīti /</p>
         
         
         <p>7. ekakṣaṇābhisambodhaḥ</p>
         
         
         <p>(ka) lakṣaṇam trisarvajñatākārāṇāṃ svabhyastīkaraṇāya anupūrvabhāvanayotpannaḥ pāryantikaḥ
            sattvayogaḥ ekakṣaṇābhisambodha iti lakṣaṇam /</p>
         
         
         <p>(kha) bhedaḥ
            vyāvṛtyā 'sya catvāro bhedā bhavanti /</p>
         
         
         <p>(ga) avadhiḥ
            caramabhavikabodhisattvāvasthāyāmeva kevalamayaṃ prayogo bhavati /</p>
         
         
         <p>8. dharmakāyaḥ</p>
         
         
         <p>(ka) lakṣaṇam
            trisarvajñatākārāṇāṃ bhāvanāprakarṣabalenotpannaṃ phalaṃ paryantānāsravaguṇā vā dharmakāya
            iti lakṣaṇam /</p>
         
         
         <p>(kha) bhedaḥ
            svabhāvakāyaḥ, jñānadharmakāyaḥ, sāmbhogikakāyaḥ, nairmāṇikakāyaśceti catvāro 'sya
            bhedā bhavanti /</p>
         
         
         <p>(ga) avadhiḥ
            buddhabhūmāveva kevalamayaṃ dharmakāyo bhavatīti /</p>
         
         
         <p>saptatiḥ padārthāḥ</p>
         
         
         <p>trisarvajñatopalakṣakāstriṃśad dharmāḥ, caturṇāṃ prayogāṇāmupalakṣakāḥ ṣaṭtriṃśad
            dharmāḥ, dharmakāyopalakṣakāścatvāra iti saptatiḥ padārthāstriṣu vibhajya pṛthak nirūpyante
            /</p>
         
         
         <p>1. trisarvajñatopalakṣakāḥ triṃśad dharmāḥ trisarvajñatopalakṣakeṣu triṃśaddharmeṣu
            sarvākārajñatābodhakā daśa, mārgajñatābodhakā ekādaśa, sarvajñatābodhakā nava ceti
            triṃśad bhavanti /</p>
         
         
         <p>(a) sarvākārajñatopalakṣakā daśa dharmāḥ tatra 1. mahāyānacittotpādaḥ, 2. avavādaḥ,
            3. nirvadhāṅgam, 4. mahāyānapratipattyādhāraḥ, 5. mahāyānapratipattyālambanam, 6.
            mahāyānapratipattisamuddeśaḥ, 7. sannāhapratipattiḥ, 8. prasthānapratipattiḥ, 9. sambhārapratipattiḥ,
            10. niryāṇapratipattiriti daśa dharmāḥ sarvākārajñatāmupalakṣayantīti abhisamayālaṅkāre
            dvābhyāṃ kārikābhyāṃ pradarśitāḥ /
            yathā -</p>
         
         
         <p>
            cittotpādo 'vavādaśca nirvedhāṅgaṃ caturvidham /<br />
            ādhāraḥ pratipatteśca dharmadhātusvabhāvakaḥ //
            </p>
         
         
         <p>
            ālambanaṃ samuddeśaṃ sannāhaprasthitikriye /<br />
            sambhārāśca saniryāṇāḥ sarvākārajñatā muneḥ //
            </p>
         
         
         <p>1. cittotpādaḥ</p>
         
         
         <p>asya lakṣaṇam, bhedaḥ ālambanam, avadhiśceti catvāri jñātavyāni / abhisamayālaṅkāre
            tisṛbhiḥ kārikābhiḥ sarva pratipāditam / tathāhi -</p>
         
         
         <p>
            cittotpādaḥ parārthāya samyaksambodhikāmatā /<br />
            samāsavyāsataḥ sā ca yathāsūtraṃ ca cocyate //
            </p>
         
         
         <p>
            bhūhemacandrajvalanairnidhiratnākarārṇavaiḥ /<br />
            vajrācalauṣadhīmitraiścintāmaṇyarkagītibhiḥ /<br />
            nṛpagañjamahāmārgayānaprasravaṇodakaiḥ /<br />
            ānandoktinadīmeghairdvāviṃśatividhaḥ sa ca //
            </p>
         
         
         <p>(ka) lakṣaṇam
            parārthāya svahetukena chandena samudānītaṃ bodhikāmatāsamprayuktaṃ māhāyānika viśiṣṭaṃ
            manovijñāna cittotpāda iti lakṣaṇam /</p>
         
         
         <p>(kha) ālambanam
            svārthāṃ bodhiṃ parārthaṃ ca parasantatistha nirvāṇamālambya cittotpādaḥ pravartate
            /</p>
         
         
         <p>(ga) bhedaḥ
            bodhipraṇidhisvabhāvaḥ bodhiprasthānasvabhāvaśceti svarūpataścittotpādasya dvau bhedau
            bhavataḥ /</p>
         
         
         <p>samprayuktacaitasikadṛṣṭyā cittotpādasya dvāviṃśatiḥ prabhedā bhavanti, yathā 1. pṛthivīsamaḥ,
            2. suvarṇasamaḥ, 3. candrasamaḥ, 4. jvalanasamaḥ, 5. mahānidhisamaḥ, 6. ratnākarasamaḥ,
            7. mahārṇavasamaḥ, 8. vajrasamaḥ, 9. parvatasamaḥ, 10. auṣadhisamaḥ, 11. kalyāṇamitrasamaḥ,
            12. cintāmaṇisamaḥ, 13. ādityasamaḥ, 14. madhuragītisamaḥ, 15. nṛpasamaḥ, 16. koṣṭhāgārasamaḥ,
            17. mahāmārgasama, 18. yānasamaḥ, 19. prasravaṇodakasamaḥ, 20. ānandoktisamaḥ, 21.
            nadīsamaḥ, 22. meghasamaśceti /</p>
         
         
         <p>(gha) avadhiḥ
            caturvidho bodhisattvānāṃ cittotpādaḥ / tathā hi - ādimokṣiko 'dhimukticaryābhūmau,
            śuddhādhyāśayikaḥ saptasubhūmiṣu, vaipākiko 'ṣṭamyādiṣu, anāvaraṇiko buddhabhūmau
            / yathoktaṃ mahāyānasūtrālaṅkāre -</p>
         
         
         <p>
            cittotpādo 'dhimokṣo 'sau śuddhādhyāśayiko 'paraḥ /<br />
            vaipākyo bhūmiṣu matastathāvaraṇavarjitaḥ //
            </p>
         
         
         <p>2. avavādaḥ
            asya lakṣaṇam, bhedaḥ. avadhi, śravaṇaniyamaśceti sarvo viṣayaḥ abhisamayālaṅkāre
            dvābhyāṃ kārikābhyāṃ pratipāditaḥ / tathāhi -</p>
         
         
         <p>
            pratipattau ca satyeṣu buddharatnādiṣu triṣu /<br />
            asaktāvapariśrāntau pratipatsamparigrahe //
            </p>
         
         
         <p>
            cakṣuḥṣu pañcasu jñeyaḥ ṣaṭsvabhijñāguṇeṣu ca /<br />
            dṛṅmārge bhāvanākhye cetyavavādo daśātmakaḥ //
            </p>
         
         
         <p>(ka) lakṣaṇam
            mokṣamārgasya abhrāntopadeśaḥ avavāda iti lakṣaṇaṃ bhavati /</p>
         
         
         <p>athavā - mahāyānacittotpādadvāreṇa prarthitārthaprāptyupāyātmakaḥ abhrāntaviśuddhopadeśaḥ
            māhāyānīyāvavādalakṣaṇam</p>
         
         
         <p>(kha) bhedaḥ
            prathamaṃ samprāptaguṇaparipācanārthena aparihāṇimupādāya śikṣaṇāvavādaḥ, tataḥ paścādaprāptaguṇaprāptimupādāya
            anuśāsanāvavāda iti dvau bhedau / viṣayabhedāt punaḥ avavādo daśadhāḥ jñeyaḥ / tathāhi
            - pratiapattyākāramadhikṛtya satyadvayasvarūpamanatikramya śikṣaṇaṃ pratipattyavavādaḥ
            prathamaḥ / pratipatteryadālambanaṃ catvāri āryasatyāni, tadviṣayakopadeśaḥ satyāvavādaḥ
            dvitīyaḥ / yaścāśrayastrīṇi śaraṇāni tadviṣayakopadeśaḥ ratnatrayāvavādastṛtīyaḥ /
            yo viśeṣagamanahetuḥ asaktistadviṣaye deśanāvavādaścaturthaḥ / yo 'vyāvṛttigamanahetuḥ
            apariśrāntiḥ tadviṣayako deśanāvavādaḥ pañcamaḥ / yo 'nanyayānagamanahetuḥ pratipatsamparigrahastadviṣayakāvavādaḥ
            ṣaṣṭhaḥ / yo 'parapratyayagāmitvahetuḥ pañca cakṣūṃṣi tadviṣayakaḥ pañcacakṣuravavādaḥ
            saptamaḥ / yaḥ sava kārajñatāparipūrihetuḥ ṣaḍabhijñāḥ tadviṣayako 'bhijñāvavādaḥ
            aṣṭamaḥ / parikalpitasvabhāvānāṃ darśanaprahātavyānāṃ kleśānāṃ sabījānāṃ sarvathā
            samudghātako yo darśanamārgastadviṣayako darśanamārgāvavādo navamaḥ / bhāvanāprahātavyānāṃ
            sahajāvaraṇānāṃ sabījānāṃ sarvathā samudghātako yo bhāvanāmārgastadviṣayako bhāvanāmārgāvavādo
            daśamaḥ /</p>
         
         
         <p>(ga) avadhiḥ
            mārgāpraveśamārabhya buddhabhūmiparyantamasya sīmā bhavati /</p>
         
         
         <p>(gha) śravaṇaniyamaḥ
            mārge 'praviṣṭo 'pi śuddhādhyāśayikaḥ śuddhakarmikaḥ pudgalo māhāyānīyāvavādaṃ śrotuṃ
            bhavyo bhavati / yaśca mārgapraviṣṭo bodhisattvaḥ sa kalpānāmanekāni buddhebhyo bodhisattvebhyaḥ
            kalyāṇamitrebhyaḥ avavādaṃ śṛṇoti /</p>
         
         
         <p>3. nirvedhāṅgam
            caturvidhanirvedhabhāgīyānāmūṣmādīnāṃ lakṣaṇa-bheda-avadhyālambanākārādayaḥ abhisamayālaṅkāre
            dvābhyāṃ kāribhyāṃ pratipāditāḥ / tathādi -</p>
         
         
         <p>
            ālambanata ākārāddhetutvāt samparigrahāt /<br />
            caturvikalpasaṃyogaṃ yathāsvaṃ bhajatāṃ satām //
            </p>
         
         
         <p>
            śrāvakebhyaḥ sakhaḍgebhyo bodhisattvasya tāyinaḥ /<br />
            mṛdumadhyādhimātrāṇāmuṣmādīnāṃ viśiṣṭatā //
            </p>
         
         
         <p>(ka) lakṣaṇam
            svahetumokṣabhāgīyānantaramutpadyamāno 'bhisamayaḥ prayogamārga iti lakṣaṇam / prayogamārgaḥ,
            arthābhisamayaḥ, nirvedhāṅgamityanarthāntaram /</p>
         
         
         <p>(kha) bhedaḥ
            śrāvakādiyānatrayasya trayaḥ prayogamārgā bhavanti / prayogamārgeṣu triṣu pratisvaṃ
            ūṣma-mūrva-kṣāntyagradharmākhyāścatvāro bhedā bhavanti / itthaṃ dvādaśa bhavanti prayogamārgasya
            bhedāḥ /</p>
         
         
         <p>mahāyānaprayogamārgaḥ
            svahetormahāyānasambhāramārgādutpadyamāno māhāyānīyo 'rthābhisamayaḥ mahāyānaprayogamārgaḥ
            /</p>
         
         
         <p>mahāyānaprayogamārgaḥ, mahāyānārthābhisamayaḥ, mahāyānanirvedhabhāgīya iti paryāyāḥ
            /</p>
         
         
         <p>mahāyānaprayogamārgabhedāḥ
            ūṣma-mūrdha-kṣāntyagradharmākhyāścaturnirvedhabhāgīyāḥ śrāvakanirvedhabhāgīyebhyaḥ
            pañcabhirviśeṣairviśiṣṭā bhavanti / eteṣu nirvedhabhāgīyeṣu pratyekaṃ mṛdu-madhyādhimātrabhedena
            tridhā bhavati / evaṃ mahāyānaprayogamārgasya dvādaśa bhedā jāyante /</p>
         
         
         <p>(ga) avadhiḥ
            trividhanairātmyeṣu (pudgalanairātmya-sthūladharmanairātmya-sūkṣmadharmanairātmyeṣu)
            kimapyekaṃ nairātmyamālambya pravartamānāyā vidarśanāyāḥ prāptimārabhya bhūmiprāptiparyantaṃ
            prayogamārgasya vyāptirbhavati /</p>
         
         
         <p>(gha) ālambanākārādayaḥ
            hainayānikaprayogamārgānmāhāyānikaprayogamārgaḥ ṣaḍbhirviśeṣerviśiṣṭo bhavati, yathā
            - ālambanaviśeṣāt, ākāraviśeṣāt, hetutvaviśeṣāt, samparigrahaviśeṣāt, praheyavikalpasaṃyogaviśeṣāt,
            mṛdumadhyādhimātrabhedaviśeṣācca /</p>
         
         
         <p>idaṃ ca vaiśiṣṭyam abhisamayālaṅkāre "ālambanamanityādi" - ityataḥ prāramya "sarvathā
            samparigrahaḥ" - ityantaṃ navabhiḥ kārikābhiḥ suviśadaṃ vyākhyātam /</p>
         
         
         <p>4. pratipatterādhāraḥ mahāyānapratipatterādhāraḥ prakṛtigotraṃ bhavati / tasya lakṣaṇādikam
            abhisamayālaṅkāre dvābhyāṃ kārikābhyāṃ varṇitam / tathā hi -</p>
         
         
         <p>
            ṣoḍhādhigamadharmasya pratipakṣaprahāṇayoḥ /<br />
            tayoḥ paryupayogasya prajñāyāḥ kṛpayā saha //
            </p>
         
         
         <p>
            śiṣyāsādhāraṇatvasya parārthānukramasya ca /<br />
            jñānasyāyatnavṛtteśca pratiṣṭhā gotramucyate //
            </p>
         
         
         <p>(ka) lakṣaṇam
            sāmānyato yo dharmadhātuḥ pariśodhitaḥ san bodhau pariṇamate, sa gotramiti lakṣaṇam
            / viśeṣato yo dharmadhātuḥ pariśodhitaḥ san anuttarāyāṃ samyak sambodhau pariṇamate,
            mahāyānapratipatteścādhāro bhavanti, sa prakṛtigotramiti /</p>
         
         
         <p>(kha) bhedaḥ
            abhidhānadṛṣṭyā prakṛtigotraṃ paripuṣṭagotraṃ ceti dvau bhedau / mahāyānapratipatterāśrayabhūtaṃ
            prakṛtisthaṃ gotram āśritadharmadṛṣṭyā trayodaśavidha bhavati / idameva prakṛtigotraṃ
            mahāyānasambhāramārgasyāpyādhāro bhavati /</p>
         
         
         <p>ūṣma-mūrdha-kṣāntyagradharmākhyacaturvidhalaukikanirvedhabhāgīyānāmādhārāścatvāraḥ,
            lokottaradarśanamārgamasyādhāra ekaḥ, lokottarabhāvanāmārgasyādhāra eka iti ṣaṭ prakṛtigotrāṇi
            / tataḥ pratipakṣapratipatterādhāraḥ, tataḥ prahāṇapratipatterādhāraḥ, tadanantaraṃ
            pratipakṣapraheyānupalabdhyā tadutpādanirodhayuktavikalpāpagamasya vimuktimārgasyādhāraḥ,
            tataḥ prajñākaruṇayorādhāraḥ, śrāvakādyasādhāraṇadharmasyādhāraḥ, parārthānukramasyādhāraḥ,
            jñānasyāyatnavṛtteścādhāra iti prakṛtisthagotrasya trayodaśabhedā bhavanti /</p>
         
         
         <p>(ga) avadhiḥ
            mahāyānasambhāramārgamārabhya antimakṣaṇasthabodhisattvāvasthāparyantamasya sīmā bhavati
            / viśeṣataśca upariṣṭāt sākṣānnirdiṣṭaprayogamārgīyoṣmāvasthātaḥ prārabhya antimakṣaṇasthabodhisattvāvasthāparyantamasya
            vyāptirbhavatīti jñeyam /</p>
         
         
         <p>5. pratipatterālambanam</p>
         
         
         <p>pratipatterālambanānāṃ lakṣaṇaṃ bhedaḥ avadhiśceti trīṇyatra pratipādyante / abhisamayālaṅkāre
            dvābhyāṃ kārikābhyāṃ ālambanasvarūpaṃ pradarśitam / tathā hi -</p>
         
         
         <p>
            ālambanaṃ sarvadharmāste punaḥ kuśalādayaḥ /<br />
            laukikādhigamākhyāśca ye ca lokottarā matāḥ /<br />
            sāsravānāsravā dharmāḥ saṃskṛtāsaṃskṛtāśca ye /<br />
            śiṣyasādhāraṇā dharmā ye cāsādhāraṇā muneḥ //
            </p>
         
         
         <p>(ka) lakṣaṇam
            pratipatterjñeyatvamevālambanatvamiti lakṣaṇam /</p>
         
         
         <p>(kha) bhedaḥ
            ālambanamekādaśavidhaṃ bhavati / tathā hi - kuśalākuśalāvyākṛtāni kāyakarmādīni trīṇi,
            bālapṛthagjanasambaddhāḥ pañca skandhāḥ, sarvāryajanasaṃgṛhītāni catvāri anāsravadhyānāni,
            ātmadarśanāpratipakṣatvena pañcopādānaskandhāḥ, ātmadarśanapratipakṣatvena catvāryanāsravāṇi
            smṛtyupasthānāni, hetupratyayādhīnakāmādidhātusaṃgṛhītā</p>
         
         
         <p>bodhipakṣādayaṃ saṃskṛtāḥ (mārgasatyam), kāraṇānapekṣadhātutrayāparyāpannatathatādayo
            'saṃskṛtāḥ (nirodhasatyam), sarvāryajanasantānaprabhavacaturdhyānādayo guṇāḥ, samyaksambuddhasantānodayadharmidaśabalānyasādhāraṇānītyekādaśavidhamālambanam
            /</p>
         
         
         <p>(ga) avadhiḥ
            adhigamānukrameṇa sarvadharmā yathāvadālambyanta iti nāstyālambanānāṃ bhūmyavadhiriti
            jñeyam /</p>
         
         
         <p>6. pratipattisamuddeśaḥ
            asya lakṣaṇaṃ bhedaḥ avadhiriti trīṇi parijñātavyāni, tāni abhisamayālaṅkāre kārikayaikayā
            'nayā nirdiṣṭāni / tathā hi -</p>
         
         
         <p>
            sarvasattvāgratācittaprahāṇādhigamatraye /<br />
            tribhirmahattvairuddeśo vijñeyo 'rya svayambhuvām //
            </p>
         
         
         <p>(ka) lakṣaṇam
            pratipattau pratiṣṭhitasya bodhisattvasya svalakṣyameva pratipattisamuddeśa iti lakṣaṇam
            /</p>
         
         
         <p>(kha) bhedaḥ
            sarvasattvāgratācittamahattvam, prahāṇamahattvam, adhigamamahattvaṃ ceti trayo 'syabhedā
            bhavanti /</p>
         
         
         <p>(ga) avadhiḥ
            buddhabhūmāveva kevalamayaṃ samuddeśo niṣpanno bhavati /</p>
         
         
         <p>7. sannāhapratipattiḥ
            asyā lakṣaṇādikam abhisamayālaṅkāre ekayā kārikayetthamupavarṇitam / yathā</p>
         
         
         <p>
            dānādau ṣaḍvidhe teṣāṃ pratyekaṃ saṃgraheṇa yā /<br />
            sannāhapratipattiḥ sā ṣaḍbhiḥ ṣaṭkairyathoditāḥ //
            </p>
         
         
         <p>pratipatterlakṣaṇam
            mahāyānacittotpādamāśritya anuttarasamyaksaṃmbodhiniṣpattaye yā trisarvajñatāviṣaye
            sāmānyena śukladharmādhiṣṭhānā, sarvākārābhisambodhādau caturvidhe 'bhisamaye pratyabhisamayaṃ
            ṣaṭpāramitādhiṣṭhānā ca kriyā, sā mahāyānapratipatterlakṣaṇam /</p>
         
         
         <p>pratipattibhedaḥ
            iyaṃ mahāyānapratipattiścaturvidhā bhavati, yathā - sannāhapratipattiḥ, prasthānapratipattiḥ,
            sambhārapratipattiḥ, niryāṇapratipattiśceti /</p>
         
         
         <p>(ka) sannāhapratipatterlakṣaṇam
            ṣaṭpāramitāsu pratipāramitāṃ ṣaṭpāramitāsaṃgrāhikayā prajñayopāttaḥ sattvayogaḥ sannāhapratipatterlakṣaṇam
            / sannāhapratipattiḥ bodhisattvamārga ityanarthāntaram /</p>
         
         
         <p>(kha) bhedaḥ
            dānapāramitāsannāhapratipattimārabhya prajñāpāramitāsannāhapratipattiṃ yāvat ṣaḍ bhedā
            bhavanti / dāne 'pi dānaṃ śīlamityādiṣaṭpāramitā bhavanti / evaṃ ṣaṭsu pāramitāsu
            ṣaṭ ṣaṭkānīti kṛtvā vistareṇa ṣaṭtriṃśad bhedā bhavanti /</p>
         
         
         <p>(ga) avadhiḥ
            sambhāramārgīyabodhisattvamārabhya antimakṣaṇasthabodhisattvaparyantamasyāḥ sīmā bhavati
            /</p>
         
         
         <p>8. prasthānapratipattiḥ
            asyāḥ svarūpam abhisamayālaṅkāre dvābhyāṃ kārikābhyāmupavarṇitam / tathā hi</p>
         
         
         <p>
            dhyānārūpyeṣu dānādau mārge maitryādikeṣu ca /<br />
            gatopalambhayoge ca trimaṇḍalaviśuddhiṣu //
            </p>
         
         
         <p>
            uddeśe ṣaṭsvabhijñāsu sarvākārajñatānaye /<br />
            prasthānapratipajjñeyā mahāyānādhirohiṇī //
            </p>
         
         
         <p>(ka) lakṣaṇam
            bhāvanāpradhānayā pratipattyā mahāyāne hetvātmake phalātmake vā dharme prasthitikriyā
            prasthānapratipatterlakṣaṇam /</p>
         
         
         <p>(kha) bhedaḥ
            seyaṃ prasthānapratipattirnavavidhā jñeyā, tathā hi - dhyānārūpyasamāpattiṣu prasthānam,
            dānādiṣaṭpāramitāsu prasthānam, āryamārgeṣu prasthānam, caturapramāṇeṣu prasthānam,
            anupalambhayoge prasthānam, trimaṇḍalaviśuddhiṣu prasthānam, sarvasattvāgratāditrividhoddeśeṣu
            prasthānam, ṣaḍbhijñāsu prasthānam, sarvākārajñatāyāṃ prasthānamiti /</p>
         
         
         <p>(ga) avadhiḥ
            adhimukticaryābhūmikaprayogamārgīyoṣmāvasthāta ārabhya antimakṣaṇasthabodhisattvaparyantamasyāḥ
            sīmā bhavati /</p>
         
         
         <p>9. sambhārapratipattiḥ
            asthāḥ pratipatterlakṣaṇādikaṃ sarvam abhisamayālaṅkāre dvābhyāṃ kārikābhyāṃ samyak
            pratipāditam / tathā hi -</p>
         
         
         <p>
            dayā dānādikaṃ ṣaṭkaṃ śamathaḥ savidarśanaḥ /<br />
            yuganaddhaśca yo mārgaṃ upāye yacca kauśalam //
            </p>
         
         
         <p>
            jñānaṃ puṇyaṃ ca mārgaśca dhāraṇī bhūmayo daśa /<br />
            pratipakṣaśca vijñeyaḥ sambhārapratipatkramaḥ //
            </p>
         
         
         <p>(ka) lakṣaṇam
            ātmanaḥ phalabhūtāṃ mahābodhiṃ yā sākṣāt pradadāti tādṛśī kriyā sambhārapratipattiriti
            lakṣaṇam /</p>
         
         
         <p>(kha) bhedaṃ
            asyāḥ sambhārapratipatteḥ saptadaśa bhedā bhavanti / yathā mahākaruṇāsambhāraḥ, dānasambhāraḥ,
            śīlasambhāraḥ, kṣāntisambhāraḥ, vīryasambhāraḥ, dhyānasambhāraḥ, prajñāsambhāraḥ,
            śamathasambhāraḥ, vidarśanāsambhāraḥ, yuganaddhasambhāraḥ, upāyakauśalasambhāraḥ,
            jñānasambhāraḥ, puṇyasambhāraḥ, mārgasambhāraḥ, dhāraṇīsambhāraḥ, bhūmisambhāraḥ,
            pratipakṣasambhāraśceti /</p>
         
         
         <p>(ga) avadhiḥ
            sambhāramātraṃ tvādikarmikabhūmāvapi bhavati / kintu ye mahābodhiprāpaktvena sākṣānnirdiṣṭāste
            sambhārāḥ prayogamārgīyāgradharmāvasthāta ārabhya antimakṣaṇasthabodhisattvāvasthāparyantaṃ
            bhavanti / āditaḥ pañcadaśa sambhārapratipattayaḥ prayogamārgīyāgradharmāvasthāparyantaṃ
            bhavanti / ṣoḍaśo bhūmisambhāraḥ saptadaśaśca pratipakṣasambhāro daśasu bhūmiṣu bhavataḥ
            /</p>
         
         
         <p>10. niryāṇapratipattiḥ
            asyāḥ svarūpam abhisamayālaṅkāre dvābhyāṃ kārikābhyāṃ samyak pradarśitam / tathā hi
            -</p>
         
         
         <p>
            uddeśe samatāyāṃ ca sattvārthe yatnavarjaṃne /<br />
            atyantāya ca niryāṇaṃ niryāṇaṃ prāptilakṣaṇam /<br />
            sarvākārajñatāyāṃ ca niryāṇaṃ mārgagocaram /<br />
            niryāṇapratipajjñeyā seyamaṣṭavidhātmikā //
            </p>
         
         
         <p>(ka) lakṣaṇam
            ekāntena sarvajñatāyāṃ niryāṇakaraḥ śauddhabhūmikaḥ sattvayogaḥ niryāṇapratipattiriti
            lakṣaṇam /</p>
         
         
         <p>(kha) bhedaḥ
            niryāṇapratipattiḥ seyamaṣṭavidhātmikā bhavati / tadyathā - trividhasamuddeśe niryāṇam,
            samatāyāṃ niryāṇam, sattvārthe niryāṇam, anābhoganiryāṇam, atyantaniryāṇam, prāptiniryāṇam,
            sarvākārajñātāniryāṇam, mārganiryāṇamiti /</p>
         
         
         <p>(ga) avadhiḥ
            tisṛṣu śuddhabhūmiṣvevāsyā vyāptirbhavatīti /</p>
         
         
         <p>// iti sarvākārajñatopalakṣakā daśa dharmāḥ //</p>
         
         
         
         
         
         <p>(ā) mārgajñatopalakṣakā ekādaśa dharmāḥ</p>
         
         
         <p>1. dhyāmīkaraṇatādīni mārgajñatāṅgāni, 2. śrāvakamārgaḥ, 3. pratyekabuddhamārgaḥ,
            4. bodhisattvamārgaḥ, 5. bhāvanāmārgakāritram, 6. bhāvanāmārgādhimuktiḥ, 7. bhāvanāmārgādhimuktasya
            stutiḥ stobha praśaṃsā ca, 8. pariṇāmanā, 9. anumodanā, 10. abhinirhāraḥ, 11. atyantaviśuddhiśceti
            ekādaśa dharmā mārgajñatāmupalakṣayantīti abhisamayālaṅkāre tisṛbhiḥ kārikābhirupadarśitāḥ
            / tathā hi -</p>
         
         
         <p>
            dhyāmīkaraṇatādīni śiṣyakhaḍgapathau ca yau /<br />
            mahānuśaṃso dṛṅmārgaṃ aihikāmutrikairguṇaiḥ //
            </p>
         
         
         <p>
            kāritramadhimuktiśca stutastobhitaśaṃsitāḥ /<br />
            pariṇāme 'numode ca manaskārāvanuttamau //
            </p>
         
         
         <p>
            nirhāraḥ śuddhiratyantamityayaṃ bhāvanāpathaḥ /<br />
            vijñānāṃ bodhisattvānāmiti mārgajñatoditā //
            </p>
         
         
         <p>1. dhyāmīkaraṇatādīni
            dhyāmīkaraṇatādīnāṃ mārgajñatāṅgānāṃ lakṣaṇādikaṃ sarvam abhisamayālaṅkāre ekayā kārikayopavarṇitam
            / tathā hi -</p>
         
         
         <p>
            dhyāmīkaraṇatā bhābhirdevānāṃ yogyatāṃ prati /<br />
            viṣayo niyato vyāptiḥ svabhāvastasya karma ca //
            </p>
         
         
         <p>(ka) lakṣaṇam
            mārgajñatāparipūrakā avayavībhūtā guṇā eva mārgajñatāṅgānīti lakṣaṇam /
            athavā - mārgajñatāparipūrakāḥ asyāmavasthāyāṃ sākṣānnirdiṣṭāḥ sattvasantatisthaguṇā
            mārgajñatāṅgānīti lakṣaṇam /</p>
         
         
         <p>(kha) bhedaḥ
            pañca mārgajñatāṅgāni dhyāmīkaraṇatādīni bhavanti, tadyathā - ādhāraḥ aparokṣāhaṅkārarāhityam,
            sahakāripratyayaścittotpādaḥ, sahetukā vyāptiḥ, saṃsārātyajanaṃ svabhāvaḥ, aparigṛhītasattvaparigrahaṇamiti
            /</p>
         
         
         <p>(ga) avadhiḥ
            sāmānyato mārgāpraveśamādāya buddhabhūmiparyantaṃ sīmā bhavati / sākṣānnirdiṣṭāṅgānāṃ
            dṛṣṭyā sambhāramārgamārabhya antimakṣaṇasthabodhisattvāvasthāparyantaṃ sīmā bhavati
            /</p>
         
         
         <p>2. śrāvakamārgaḥ
            śrāvakamārgādhigamasya lakṣaṇādikam abhisamayālaṅkāre agholikhitayaikayā kārikayā
            samyagupadarśitam / tathā hi -</p>
         
         
         <p>
            caturṇāmāryasatyānāmākārānupalambhataḥ /<br />
            śrāvakāṇāmayaṃ mārgo jñeyo mārgajñatānaye //
            </p>
         
         
         <p>(ka) lakṣaṇam
            śrāvakajātīyavineyajanānugrahārthaṃ duḥkhādicaturāryasatyeṣu kimapyekamālambya anityādiṣoḍaśākāreṣvanyatamasya
            sākṣātkāradṛṣṭyā vyavasthāpitaḥ śrāvakādhigamajātīyo māhāyānikāryābhisamayaḥ śrāvakamārgajña
            mārgajñānamiti /</p>
         
         
         <p>(kha) bhedaḥ
            ākāradṛṣṭyā ṣoḍaśavidhaḥ, mārgadṛṣṭyā tu darśanabhāvanā 'śaikṣamārgabhedena trividhaḥ
            /</p>
         
         
         <p>(ga) avadhiḥ
            darśanamārgamārabhya buddhabhūmiparyantamasya sīmā bhavati / keṣāṃcana matena mahāyānasambhāramārgamārabhya
            buddhabhūmiparyantamavadhiriti /</p>
         
         
         <p>3. pratyekabuddhamārgaḥ
            pratyekabuddhādhigamasya lakṣaṇādikaṃ sarvamabhisamayālaṅkāre tisṛbhiḥ kārikābhiḥ
            pratipāditam / tathā hi -</p>
         
         
         <p>
            paropadeśavaiyarthya svayambodhāt svayambhuvām /<br />
            gambhīratā ca jñānasya khaḍgānāmabhidhīyate //
            </p>
         
         
         <p>
            suśrūṣā yasya yasyārthe yatra yatra yathā yathā /<br />
            sa so 'rthaḥ khyātyaśabdo 'pi tatra tatra tathā tathā //
            </p>
         
         
         <p>
            grāhyārthakalpanāhānād grāhakasyāprahāṇataḥ /<br />
            ādhārataśca vijñeyaḥ khaḍgamārgasya saṃgrahaḥ //
            </p>
         
         
         <p>(ka) lakṣaṇam
            pratyekabuddhagotrīyavineyajanānugrahārthaṃ dvādaśāyatanānyālambya bāhyagrāhyārthaśūnyatāsākṣātkārijñānadṛṣṭyā
            vyavasthāpitaḥ pratyekabuddhādhigamajātīyo māhāyānikāryābhisamayaḥ pratyekabuddhamārgamārgajñaṃ
            mārgajñānamiti /</p>
         
         
         <p>(kha) bhedaḥ
            darśanamārgaḥ, bhāvanāmārgaḥ, aśaikṣamārga iti trayo 'sya bhedā bhavanti /</p>
         
         
         <p>(ga) avadhiḥ
            mahāyānadarśanamārgamārasya buddhabhūmiparyantamasya sīmā bhavati /</p>
         
         
         <p>4. mahāyānadarśanamārgaḥ
            mahānuśaṃsasya darśanāmārgasya lakṣaṇam, bhedaḥ, avadhiśceti trīṇi parijñātavyānyatra
            saṃkṣepato nirūpyante / abhisamayālaṅkāre tatsvarūpaṃ pañcabhiḥ kārikābhirupadarśitam
            /</p>
         
         
         <p>(ka) lakṣaṇam
            bhavaśamāntadvayanirodhalakṣaṇaḥ satyābhisamayo mahāyānadarśanamārga iti lakṣaṇam
            /</p>
         
         
         <p>(kha) bhedaḥ
            samāhitajñānaṃ pṛṣṭhalabdhajñānaṃ ceti dvau darśanamārgasya bhedau /</p>
         
         
         <p>jñānadṛṣṭyā trīṇi jñānāni darśanamārgaḥ / prathamaṃ yad darśanamārgabhūtaṃ śrāvakamārgaṃ
            jānāti, dvitīyaṃ yat pratyekabuddhamārgaṃ jānāti / tṛtīyaṃ yanmahāyānamārgaṃ jānātīti
            trayo bhedā bhavanti /</p>
         
         
         <p>ālambanadṛṣṭyā vyāvṛttidṛṣṭyā cāṣṭau kṣāntayaḥ, aṣṭau ca jñānānīti ṣoḍaśa bhedā avasātavyāḥ
            /</p>
         
         
         <p>(ga) avadhiḥ
            prathamāyāmeva bodhisattvabhūmāvasya vyāptirbhavatīti /</p>
         
         
         <p>5. bhāvanāmārgakāritram
            bhāvanāmārgakāritrāṇāṃ lakṣaṇādikam abhisamayālaṅkāre ekayā kārikayā spaṣṭamupadarśitam
            / tathā hi -</p>
         
         
         <p>
            sarvato damanaṃ nāma sarvataḥ kleśanirjayaḥ /<br />
            upakramāviṣahyatvaṃ bodhirādhārapūjyatā //
            </p>
         
         
         <p>(ka) lakṣaṇam
            dṛṣṭatattvabhāvanābalena prāptānuśaṃsā bhāvanāmārgakāritrasya lakṣaṇam /</p>
         
         
         <p>(kha) bhedaḥ
            asya ṣaḍ bhedā bhavanti, yathā - ātmotkarṣaniṣedhāt damanakāritram, sarvajananamanakāritram,
            rāgādikleśābhibhavakāritram, parakṛtāghātavirodhopanipātād upakramāviṣahyatvakāritram,
            samyak saṃbodhipratipattikāritram, prajñāpāramitādhāraviṣayapūjyatākāritramiti /</p>
         
         
         <p>(ga) avadhiḥ
            prathamāṃ bhūmimārabhya daśamīṃ bhūmiṃ yāvadasya sīmā bhavati /</p>
         
         
         <p>bhāvanāmārgaṃḥ asya lakṣaṇam, bhedaḥ avadhiśceti trīṇyatrocyante /</p>
         
         
         <p>(ka) lakṣaṇam
            māhāyāniko 'nvabhisamayaḥ mahāyānabhāvanāmarga iti lakṣaṇam /
            anvabhisamayaḥ bhāvanāmārga iti paryāyavācinau /</p>
         
         
         <p>(kha) bhedaḥ
            sāsravo bhāvanāmārgaḥ, anāsravo bhāvanāmārgaśceti dvau bhedau / tatra sāsravaḥ savikalpabhāvanāmārgaḥ
            anāsravaśca nirvikalpa iti /</p>
         
         
         <p>tatra sāsravo 'dhimuktipariṇāmanānumodanāmanaskāralakṣaṇastrividhaḥ / anāsravaḥ punarabhinirhāraḥ
            atyantaviśuddhisvabhāvaśceti dvividhaḥ /</p>
         
         
         <p>6. bhāvanāmārgādhimuktiḥ
            adhimuktibhāvanāmārgasya lakṣaṇādikaṃ sarvam abhisamayālaṅkāre dvābhyāṃ kārikābhyāṃ
            spaṣṭamādarśitam / tathā hi -</p>
         
         
         <p>
            adhimuktistridhā jñeyā svārthā ca svaparārthikā /<br />
            parārthikaivetyeṣā ca pratyekaṃ trividheṣyate //
            </p>
         
         
         <p>
            mṛdvī madhyādhimātrā ca mṛdumṛdvādibhedataḥ /<br />
            sā punastrividhetyevaṃ saptaviṃśatidhā matā //
            </p>
         
         
         <p>(ka) lakṣaṇam
            svārtha-svaparārtha-parārthākarabhūtāyāṃ jinajananyām abhisampratyayavaśena vyavasthāpito
            māhāyāniko 'nvabhisamayo 'dhimuktyākhyabhāvanāmārgaḥ savikalpa iti lakṣaṇam /</p>
         
         
         <p>(kha) bhedaḥ
            adhimuktiḥ svārthā svaparārthā parārthā ceti mūlabhedena trividhā / trividhā 'pi satī
            mṛdumadhyādhimātrabhedena pratyekaṃ medāt trikatribhirnavadhā bhavati / tadyathā mṛdvī
            madhyā 'dhimātrā ca svārthādhimuktiḥ; evaṃ svaparārthādhimuktiḥ parārthādhimuktiśceti
            / evameṣā 'pi navaprakārā 'dhimuktiḥ mṛdumṛdvādiprakārabhedena pratyekaṃ vibhidyamānā
            navabhistribhiḥ saptaviṃśatiprakārā bhavati / tadyathā - mṛdumṛduḥ, mṛdumadhyaḥ, mṛdvadhimātraḥ,
            madhyamṛduḥ, madhyamadhyaḥ, madhyādhimātraḥ; adhimātramṛduḥ, adhimātramadhyaḥ, adhimātrādhimātra
            iti svārthādhimukternavaprakārāḥ / tathā svaparārthādhimukteḥ parārthādhimukteśca
            veditavyāḥ /</p>
         
         
         <p>(ga) avadhiḥ
            prathamāṃ bhūmimārabhya daśamīṃ bhūmiṃ yāvad asyāḥ sīmā bhavati / dvitīyāṃ bhūmimārabhyaṃ
            daśamabhūmiparyantamiti kecit /</p>
         
         
         <p>7. bhāvanāmārgādhimuktasya stutiḥ stobhaḥ praśaṃsā ca
            bhāvanāmārgādhimuktasya bodhisattvasya stutyādīnāṃ lakṣaṇādikam abhisamayālaṅkāre
            ekayā kārikayopavarṇitam / tathā hi -</p>
         
         
         <p>
            stutiḥ stobhaḥ praśaṃsā ca prajñāpāramitāṃ prati /<br />
            adhimokṣasya mātrāṇāṃ navakaistribhiriṣyate //
            </p>
         
         
         <p>(ka) lakṣaṇam
            purvoktatrividhādhimuktiprajñāpāramitāṃ prati pravṛttasya tadbhāvakabodhisattvasyotsāhavardhanārthaṃ
            tadadhimokṣasya kriyamāṇāḥ stutyādayo yathābhūtārthādhigamalakṣaṇā nārthavādarūpā
            iti lakṣaṇam /</p>
         
         
         <p>(kha) bhedaḥ
            pūrvavat saptaviṃśatireva prabhedāḥ /</p>
         
         
         <p>(ga) avadhiḥ
            adhimuktibhāvanāmārgavat /</p>
         
         
         <p>8. bhāvanāmārgapariṇāmanā
            asyāḥ pariṇāmanāyāḥ lakṣaṇabhedādisarvaṃ svarūpam abhisamayālaṅkāre tisṛbhiḥ kārikābhiḥ
            spaṣṭamupadarśitam / tathā hi -</p>
         
         
         <p>
            viśeṣaḥ pariṇāmastu tasya kāritramuttamam /<br />
            nopalambhākṛtiścāsāvaviparyāsalakṣaṇaḥ //
            </p>
         
         
         <p>
            vivikto buddhapuṇyaughasvabhāvasmṛtigocaraḥ /<br />
            sopāyaścānimittaśca buddhairabhyanumoditaḥ //
            </p>
         
         
         <p>
            traidhātukāprapannaśca pariṇāmo 'parastridhā /<br />
            mṛdurmadhyo 'dhimātraśca mahāpuṇyodayātmakaḥ //
            </p>
         
         
         <p>(ka) lakṣaṇam
            yo māhāyānikaḥ savikalpo 'nvabhisamayaḥ svaparakuśalapuṇyakriyāvastu anuttarāyāṃ samyaksambodhau
            pariṇāmayati, sa pariṇāmanākhyo mahāyānabhāvanāmārga iti lakṣaṇam /</p>
         
         
         <p>(kha) bhedaḥ
            ayaṃ bhāvanāmārgo dvādaśavidho bhavati, tadyathā - viśeṣapariṇāmanāmanaskāraḥ, anupalambhākārapariṇāmanāmanaskāraḥ,
            aviparyāsalakṣaṇaḥ pariṇāmanāmanaskāraḥ, viviktapariṇāmanāmanaskāraḥ, buddhapuṇyaughasvabhāvānusmṛtipariṇāmanāmanaskāraḥ,
            upāyakauśalapariṇāmanāmanaskāraḥ, amimittapariṇāmanāmanaskāraḥ, buddhānujñāta (anumodita)-pariṇāmanāmanaskāraḥ,
            traidhātukāparyāpannapariṇāmanāmanaskāraḥ, mahāpuṇyodayātmako mṛdupariṇāmanāmanaskāraḥ,
            mahāpuṇyodayātmako madhyapariṇāmanāmanaskāraḥ, mahāpuṇyodayātmako 'dhimātrapariṇāmanāmanaskāra
            iti dvādaśa bhedā bhavanti /</p>
         
         
         <p>(ga) avadhiḥ
            prathamāṃ pramuditā bhūmimārabhya yāvad daśamīṃ bhūmimasya pariṇāmanāmanaskārasya
            sīmā bhavati /</p>
         
         
         <p>9. bhāvanāmārgīyānumodanā
            anumodanāmanaskārasya lakṣaṇabhedādayo 'bhisamayālaṅkāre ekayaiva kārikayetthamupavarṇitam
            / tathā hi -</p>
         
         
         <p>
            upāyānupalambhābhyāṃ śubhamūlānumodanā /<br />
            anumode manaskārabhāvaneha vidhīyate //
            </p>
         
         
         <p>(ka) lakṣaṇam
            yo māhāyānikaḥ savikalpo 'nvabhisamayaḥ sva-parakuśalapuṇyakriyāvastūni anumodate,
            sa anumodanākhyo mahāyānabhāvanāmārga iti lakṣaṇam /</p>
         
         
         <p>(kha) bhedaḥ
            anumodanāmanaskārasya dvau bhedau bhavataḥ, yathā-svakuśalapuṇyakriyāvastvanumodanam,
            parakuśalapuṇyakriyāvastvanumodanaṃ iti /</p>
         
         
         <p>athavā - saṃvṛtiviṣayī anumodanāmanaskāraḥ paramārthaviṣayī anumodanāmanaskāraśceti
            /</p>
         
         
         <p>(ga) avadhiḥ
            adhimuktipariṇāmanānumodanāmanaskārāṇāṃ trayāṇāṃ bhūmyavadhiḥ samāna eva /</p>
         
         
         <p>10. abhinirhāraḥ
            anāsravasya abhinirhārabhāvanāmārgasya lakṣaṇādikam abhisamayālaṅkāre ekayā kārikayā
            pratipāditam / tathā hi -</p>
         
         
         <p>
            svabhāva-śreṣṭhatā tasya sarvasyānabhisaṃskṛtiḥ /<br />
            nopalambhena dharmāṇāmarpaṇā ca mahārthatā //
            </p>
         
         
         <p>(ka) lakṣaṇam
            māhāyāniko 'nāsravo 'nvabhisamayaḥ, yaḥ paryaṃntādhigamakṛtyaṃ vyavasthāpayati, sa
            abhinirhārākhyo mahāyānabhāvanāmārga iti lakṣaṇam /</p>
         
         
         <p>(kha) bhedaḥ
            asya pañca bhedā bhavanti, tadyathā - rūpādisarvadharmāviparītadarśanaṃ svabhāvaḥ,
            nānyathā buddhatvasamprāptiriti bhāvanāmārgasya śreṣṭhatā, sarvadharmaviśeṣānutpādanena
            adhigamaprayogo 'nabhisaṃskāraḥ, sarvadharmāṇāṃ paramārthato 'nupalambhatayā arpaṇā,
            buddhatvamahārthasādhanānmahārthateti /</p>
         
         
         <p>(ga) avadhiḥ
            prathamāṃ bhūmimārabhya daśamīṃ bhūmiṃ yāvadasyābhinirhārasya sīmā bhavati /</p>
         
         
         <p>11. atyantaviśuddhiḥ
            atyantaviśuddhyākhyasya anāsravabhāvanāmārgasya lakṣaṇādikaṃ sarvam abhisamayālaṅkāre
            tisṛbhiḥ kārikābhiḥ suspaṣṭaṃ pratipāditam / tathā hi -</p>
         
         
         <p>
            phalaśuddhiśca rūpādiśuddhireva tayordvayoḥ /<br />
            abhinnācchinnatā yasmāditi śuddhirudīritā //
            </p>
         
         
         <p>
            kleśajñeyatrimārgasya śiṣyakhaḍgajinaurasām /<br />
            hānād viśuddhirātyantikī tu buddhasya sarvadā //
            </p>
         
         
         <p>
            mṛdumṛdvādiko mārgaḥ śuddhirnavasu bhūmiṣu /<br />
            adhimātrādhimātrādermalasya pratipakṣataḥ //
            </p>
         
         
         <p>(ka) lakṣaṇam
            māhāyāniko 'nāsravo 'nvabhisamayaḥ, yo 'ntimaprahāṇasya kṛtyaṃ vyavasthāpayati, sa
            atyantaviśuddhyākhyo mahāyānabhāvanāmārga iti lakṣaṇam /</p>
         
         
         <p>(kha) bhedaḥ
            bhāvanāmārgaprahātavyānāṃ navānāṃ vipakṣāṇāṃ pratipakṣabhūtā mṛdumṛdvādayo nava bhāvanāmārgā
            evāsya atyantaviśuddhibhāvanāmārgasya bhedā bhavanti /</p>
         
         
         <p>(ga) avadhiḥ
            prathamāṃ bhūmimārabhya daśamabhūmiparyantamasya bhāvanāmārgasya sīmā bhavatīti /</p>
         
         
         <p>// iti mārgajñatopalakṣakā ekādaśa dharmāḥ //</p>
         
         
         
         
         
         <p>(i) sarvajñatopalakṣakā nava dharmāḥ</p>
         
         
         <p>1. prajñayā na bhave sthānam, 2. kṛpayā na śame sthitiḥ, 3. anupāyena jinajananyā
            dūratvam, 4. upāyena avidūratā, 5. vipakṣaḥ, 6. pratipakṣaḥ, prayogaḥ, 8. samatā,
            9. darśanamārgaśceti nava dharmāḥ sarvajñatopalakṣakā iti abhisamayālaṅkāre dvābhyāṃ
            kārikābhyāṃ samyaguktāḥ / tathā hi -</p>
         
         
         <p>
            prajñayā na bhave sthānaṃ kṛpayā na śame sthitiḥ /<br />
            anupāyena dūratvam upāyenāvidūratā //
            </p>
         
         
         <p>
            vipakṣapratipakṣau ca prayogaḥ samatā 'sya ca /<br />
            dṛṅmārgaḥ śrāvakādīnāmiti sarvajñateṣyate //
            </p>
         
         
         <p>1. prajñatā na bhave sthānam
            2. kṛpayā na śame sthitiḥ</p>
         
         
         <p>ubhayorlakṣaṇādikam abhisamayālaṅkāre ekayā kārikayā pratipāditam / tathā hi -</p>
         
         
         <p>
            nāpare na pare tīre nāntarāle tayoḥ sthitā /<br />
            adhvanāṃ samatājñānāt prajñāpāramitā matā //
            </p>
         
         
         <p>tatra ubhayoḥ lakṣaṇādīni pṛthak pṛthagatrābhidhīyante /</p>
         
         
         <p>prajñayā na bhave sthānam</p>
         
         
         <p>(ka) lakṣaṇam
            anityādiṣoḍaśākārāṇāṃ sākṣātkāriṇī hīnayānajātīyā mahākaruṇāgarbhā māhāyānikaryasantatisthā
            prajñā asyāḥ sarvajñatāyā lakṣaṇam / iyaṃ ca bodhisattvānāṃ prajñāpāramitā prajñayā
            saṃsārādīnavadarśanāt na saṃsāre bhavānte sthitā /</p>
         
         
         <p>(kha) bhedaḥ
            darśanamārgaḥ bhāvanāmārgaḥ aśaikṣamārgaśceti trayo bhedā bhavanti /</p>
         
         
         <p>duḥkhādicaturāryasatyasambaddhānityādiṣoḍaśākārāṇāṃ sākṣātkārī mahāyānabhāvanāmārgo
            'syāḥ sarvajñatāyāḥ prajñatā na bhave sthānamitilakṣaṇātmikāyā upalakṣakaḥ /</p>
         
         
         <p>kṛpayā na śame sthitiḥ</p>
         
         
         <p>(ka) lakṣaṇam
            mahākaruṇayā saṃvṛtyapekṣaśamāntavyāvartako māhāyāniko 'bhisamayo 'syāḥ sarvajñatāyā
            lakṣaṇam / iyaṃ ca prajñāpāramitā kṛpayā sattvārthakaraṇāt na nirvāṇe śamānte sthitā
            / māhāyānikabhāvanāmārgīyāryapudgalasantatisthā mahākaruṇā asyāḥ kṛpayā na śame sthitiritimārgajñatāyā
            upalakṣikā /</p>
         
         
         <p>(kha) bhedaḥ
            māhāyānikasyāryasya sattvālambanā dharmālambanā nirālambanā ceti tisro mahākaruṇāḥ,
            bodhicittotpādādayaśca bhedā bhavanti /</p>
         
         
         <p>traiyadhvikadharmāṇāmanutpādākāreṇa tulyatāvabodhāt yā śrāvakādyagocaratvena viprakṛṣṭā
            bodhisattvānāṃ prajñāpāramitā, sā punarnāpare tīre saṃsāre, na pare tīre nirvāṇe vyavasthitā
            / nāpi saṃsāranirvāṇamubhayamantareṇa vastuno 'sattvāt madhye 'pi sthitā, prajñākaruṇayoḥ
            samyak prativedhena saṃsāranirvāṇobhayopalambhaviyogāt /</p>
         
         
         <p>(ga) avadhiḥ
            prathamāṃ pramuditābhūmimārabhya buddhabhūmiparyantamubhayoḥ sīmā bhavati /</p>
         
         
         <p>3. anupāyena dūratvam
            asya lakṣaṇādikaṃ sarvam abhisamayālaṅkāre kārikārdhena spaṣṭamullikhitam tathā hi
            -</p>
         
         
         <p>anupāyena dūraṃ sā sanimittopalabhbhataḥ /</p>
         
         
         <p>(ka) lakṣaṇam
            śrāvakādīnām adhvasamatājñānābhāvāt anityādyākārāṇāṃ sākṣātkāri jñānaṃ sanimittopalambhayogena
            kṛpāprajñāvaikalyāt dūrībhūtaṃ jinajananyā iti lakṣaṇam /</p>
         
         
         <p>(kha) bhedaḥ
            śrāvakasantatisthaṃ anityādyākārajñānaṃ pratyekabuddhasantatisthaṃ cānityādyākārajñānamiti
            bhedadvayam /</p>
         
         
         <p>(ga) avadhiḥ
            darśanamārgamārabhya arhattvāvasthāparyantamasya sīmā bhavati /</p>
         
         
         <p>4. upāyena avidūratā
            asya lakṣaṇādīnāṃ pratipādanam abhisamayālaṅkāre kārikārdhena samyak kṛtam / tathā
            hi -</p>
         
         
         <p>upāyakauśalenāsyāḥ samyagāsannatoditā //</p>
         
         
         <p>(ka) lakṣaṇam
            mahākaruṇayā śūnyatāsākṣātkāriṇyā prajñayā copāttaṃ māhāyānikaryāṇāṃ hīnayānajātīyam
            anityādyākārajñānam asya lakṣaṇam /</p>
         
         
         <p>"bodhisattvādīnāṃ tu utsāritabhāvābhiniveśabhrāntinimittānāṃ rūpādisarvadharmaparijñānameva
            tatsamatāparijñānamityataḥ samyagāsannībhāvo māturiti jñeyam /"</p>
         
         
         <p>(kha) bhedaḥ
            māhāyāniko darśanamārgaḥ, bhāvanāmārgaḥ, aśaikṣamārgaśceti trayo bhedā bhavanti /</p>
         
         
         <p>(ga) avadhiḥ
            mahāyānadarśanamārgamārabhya buddhabhūmiparyantaṃ sīmā bhavati /</p>
         
         
         <p>5. vipakṣaḥ
            asya lakṣaṇādikam abhisamayālaṅkāre ekayāṃ kārikayā suspaṣṭaṃ pratipāditam / tathā
            hi -</p>
         
         
         <p>
            rūpādiskandhaśūnyatve dharmeṣu tryadhvageṣu ca /<br />
            dānādau bodhipakṣeṣu caryāsaṃjñā vipakṣatā //
            </p>
         
         
         <p>(ka) lakṣaṇam
            mahākaruṇā śūnyatāprajñābhyāṃ viyuktā bhāvolambhasvabhāvā hainayānikī vastujñateti
            lakṣaṇam /</p>
         
         
         <p>"sarveṣāṃ rūpādīnāṃ traiyadhvikānāṃ ca dharmāṇāṃ sāsravānāsravobhayasthānīyānāmanupalambhasvarūpāṇāṃ
            sarvatra bhāvopalambhatayā te paraparikalpitātmādiśūnyatvena dṛṣṭāḥ / anuṣṭhānasaṃjñā
            tu eteṣāṃ pratipakṣabhūtāpi viparyāsapravṛttatvena heyatvāt vipakṣo bhavati /"</p>
         
         
         <p>(kha) bhedaḥ (ga) avadhiḥ
            asya bhedo 'vadhiścetyubhau 'anupāyena dūratvam ' ityasmin prakareṇa yathā pradarśitau,
            tadvat jñeyāditi /</p>
         
         
         <p>6. pratipakṣaḥ
            asya lakṣaṇabhedādikaṃ sarvam abhisamayālaṅkāre tisṛbhiḥ kārikābhiḥ savistaramupadarśitam
            / tathā hi -</p>
         
         
         <p>
            dānādiṣvanahaṃkāraḥ paraṣāṃ tanniyojanam /<br />
            saṅgakoṭīniṣedho 'yaṃ sūkṣmaḥ saṅgo jinādiṣu //
            </p>
         
         
         <p>
            tadgāmbhīryaṃ prakṛtyaiva vivekād dharmapaddhateḥ /<br />
            ekaprakṛtikaṃ jñānaṃ dharmāṇāṃ saṅgavarjanam //
            </p>
         
         
         <p>
            dṛṣṭādipratiṣedhena tasyā durbodhatoditā /<br />
            rūpādibhiravijñānāt tadacintyatvamiṣyate //
            </p>
         
         
         <p>(ka) lakṣaṇam
            mahākaruṇopāyena śūnyatāsākṣātkāriṇyā prajñayā copāttā māhāyānikāryasantatisthā vastujñatā
            pratipakṣalakṣaṇātmikā /</p>
         
         
         <p>(kha) bhedo 'vadhiśca
            ubhāvapi pūrva 'upāyena avidūratā ' ityasmin prasaṅge yathāvarṇitau tathā jñātavyau
            /</p>
         
         
         <p>viśeṣaḥ
            jinajananyā dūratvam avidūratvamiti vastujñatāyāḥ (sarvajñatāyāḥ) dvau bhedau / hīnayānāpuraḥsarāyāḥ
            phalabhūtajinajananyāḥ avidūratā, upāyakauśalena avidūratā, pratipakṣaḥ, māhāyānīyavastujñatā
            ceti catvāraḥ paryāyāḥ /</p>
         
         
         <p>phalabhūtajinajananyā dūratvama, anupāyena dūratvam, nimittopalambhagrāhapratibaddhatā,
            vipakṣaḥ, hīnayānavastujñatā ceti paryāyavācinaḥ.</p>
         
         
         <p>yathānirdiṣṭa eva śrāvakabodhisatvādīnāṃ vipakṣapratipakṣayorayaṃ vibhāgo 'vasātavyaḥ
            / tathā coktam -</p>
         
         
         <p>
            evaṃ kṛtvā yathoktau vai jñeyaḥ sarvajñatānaye /<br />
            ayaṃ vibhāgo niḥśeṣo vipakṣapratipakṣayoḥ //
            </p>
         
         
         <p>api ca -
            "śrāvakādīnāmevaṃ māturdūrībhāvenānuṣṭhānaṃ pratipakṣo 'pi san vastūpalambhaviparyāsapravṛttatvena
            bodhisattvānāṃ tyājyatvād vipakṣa iti" /</p>
         
         
         <p>7. prayogaḥ
            asya lakṣaṇabhedādikaṃ sarvam abhisamayālaṅkāre sārdhadvayena kārikāgranthena savistaraṃ
            pratipāditam / tathā hi -</p>
         
         
         <p>
            rūpādau tadanityādau tadapūriprapūrayoḥ /<br />
            tadasaṅgatve caryāyāḥ prayogaḥ pratiṣedhataḥ //
            </p>
         
         
         <p>
            avikāro na kartā ca prayogo duṣkarastridhā /<br />
            yathābhavyaṃ phalaprāpteravandhyo 'bhimataśca saḥ //
            </p>
         
         
         <p>aparapratyayo yaśca saptadhā khyātivedakaḥ /</p>
         
         
         <p>(ka) lakṣaṇam
            sāṃvṛtike vastusvarūpe tadviśeṣe ca viparyāsapravṛttasya upalambhābhiniveśasya pratipakṣabhūto
            hīnayānajātīyaḥ sattvayogaḥ prayoga iti lakṣaṇam /</p>
         
         
         <p>(kha) bhedaḥ
            prayogaḥ daśavidho bhavati / tadyathā - rūpādiṣu satyābhiniveśapratiṣedhaḥ, tadviśeṣeṣvanityādiṣu
            satyābhiniveśapratiṣedhaḥ, kalpitarūpeṣu aparipūriḥ, dharmatārūpeṣu prapūriḥ, pāramitāsu
            paramārthato 'parihāṇivṛddhī (avikāratvam), paramārthato 'kartṛtvam, trisarvajñātmakānāṃ
            yathākramamuddeśaprayogakāritrāṇāṃ duṣkaratā, yathābhavyaphalaprāptyā avandhyatā,
            mahānuśaṃsāyāṃ bodhau aparapratyayatvam, svapnopamapariṇāmādisaptavidhakhyātijñānamiti
            daśa bhedā bhavanti /</p>
         
         
         <p>(ga) avadhiḥ
            sambhāramārgamārabhya antimakṣaṇasthabodhisattvāvasthāparyantamasya sīmā bhavati /</p>
         
         
         <p>8. samatā
            asyāḥ svarūpam abhisamayālaṅkāre kārikārdhena samādarśitam / tathā hi -</p>
         
         
         <p>caturdhā 'mananā tasya rūpādau samatā matā /</p>
         
         
         <p>(ka) lakṣaṇam
            uparyuktadaśavidhavastujñatāprayogākārāṇāṃ jñātṛjñeyadharmāṇām amananā samatāyā lakṣaṇam
            /</p>
         
         
         <p>(kha) bhedaḥ
            pūrvokteṣu daśavidhaprayogeṣu pratisvaṃ catasraḥ amananā bhavantīti catvāriṃśadasyāḥ
            samatāyāḥ prabhedā bhavanti / uktaṃ cālokaṭīkāyām -</p>
         
         
         <p>"tadevaṃ rūpādipadārthamananā-nīlādinimittamananā-'rūpaṃ dvidhā viṃśatidhe '-tyādiprapañcamananā-nirvedhabhāgīyādyadhigamamananānāṃ
            pratiṣedhena jñātṛjñeyadharmānupalabdhiścaturvidhoktā vijñeyā /"</p>
         
         
         <p>(ga) avadhiḥ
            sambhāramārgamārabhya antimakṣaṇasthabodhisattvāvasthāparyantamasyāḥ samatāyāḥ sīmā
            bhavati /</p>
         
         
         <p>9. darśanamārgaḥ
            asya lakṣaṇādikaṃ sarvam abhisamayālaṅkāre pañcabhiḥ kārikābhiḥ pratipāditam /</p>
         
         
         <p>(ka) lakṣaṇam
            dvātriṃśatsamāropaśūnyaḥ satyābhisamayo darśanamārga iti lakṣaṇam /</p>
         
         
         <p>(kha) bhedaḥ
            trayāṇāṃ yānānāṃ trayāṇāṃ darśamārgāṇāṃ vyāvṛttibhedena ṣoḍaśa kṣaṇā evāsya ṣoḍaśa
            bhedā bhavantīti /</p>
         
         
         <p>// iti sarvajñatopalakṣakā nava dharmāḥ //</p>
         
         
         
         
         
         <p>2. Catuḥprayogopalakṣakāḥ ṣaṭtriṃśad dharmāḥ</p>
         
         
         <p>tatra sarvākārābhisambodhopalakṣakā ekādaśa dharmāḥ, mūrdhābhisamayopalakṣakā aṣṭau
            dharmāḥ, ānupūrvikābhisamayopakṣakāstrayodaśa dharmāḥ, ekakṣaṇābhisambodhopalakṣakāścatvāra
            iti ṣaṭtriṃśad bhavanti /</p>
         
         
         <p>(a) sarvākārābhisambodhopalakṣakā ekādaśa dharmāḥ</p>
         
         
         <p>1. ākārāḥ, 2. prayogāḥ, 3. guṇāḥ, 4. doṣāḥ, 5. lakṣaṇāni, 6. mokṣabhāgīyam, 7. nirvedhabhāgīyam,
            8. avaivartiko gaṇaḥ, 9. bhavaśāntyoḥ samatā, 10. anuttarā kṣetraśuddhiḥ, 11. upāyakauśalamityekādaśa
            dharmāḥ sarvākārābhisambodhamupalakṣayantīti abhisamayālaṅkāre dvābhyāṃ kārikābhyāmupadarśitam
            / tathā hi -</p>
         
         
         <p>
            ākārāḥ saprayogāśca guṇā doṣāḥ salakṣaṇāḥ /<br />
            mokṣanirvedhabhāgīye śaikṣo 'vaivartiko gaṇaḥ //
            </p>
         
         
         <p>
            samatā bhavaśāntyośca kṣetraśuddhiranuttarā /<br />
            sarvākārābhisambodha eṣa sopāyakauśalaḥ //
            </p>
         
         
         <p>(ka) lakṣaṇam
            trisarvajñatāsambaddhānāṃ trisaptatyuttaraikaśatākārāṇāṃ bhāvanāmayyā prajñayopāttatvena
            vyavasthāpitaḥ satvayogaḥ sarvākārābhisambodha iti lakṣaṇam /</p>
         
         
         <p>(kha) paryāyāḥ
            bodhisattvamārgaḥ, pāramitāmārgaḥ, sattvayogaḥ, ākārajñatāprayogaḥ, mārgajñatāprayogaḥ,
            sannāhapratipattirityanarthāntaram /</p>
         
         
         <p>(ga) bhedaḥ
            ākāradṛṣṭyā trisaptatyuttaraśatam, prayogadṛṣṭyā viṃśatiḥ bhedā bhavanti /</p>
         
         
         <p>(gha) avadhiḥ
            mahāyānasambhāramārgamārabhya antimakṣaṇasthabodhisattvāvasthāparyantamasya sīmā bhavati
            /</p>
         
         
         <p>1. ākārāḥ
            ākārāṇāṃ lakṣaṇādikaṃ sarvam abhisamayālaṅkāre pañcabhiḥ kārikābhiḥ savistaraṃ samyagupavarṇitam
            /</p>
         
         
         <p>(ka) lakṣaṇam
            sarvākāramārgavastujñānasaṃgraheṇa trisarvajñatākārāṇāṃ bhāvanāmayaṃ prayogavaiśiṣṭyam
            ākārāṇāṃ lakṣaṇamiti /</p>
         
         
         <p>(kha) bhedaḥ
            trisaptatyuttaraśatamākārāṇāṃ bhedā bhavanti / tathā hi - sarvajñatāyāḥ saptaviṃśatiḥ,
            mārgajñatāyāḥ ṣaṭtriṃśat, sarvākārajñatāyā daśottaraśatamiti trisaptatyuttaraśataṃ
            bhedāḥ /</p>
         
         
         <p>caturāryasatyeṣu prathamataḥ trayāṇāṃ satyānāṃ pratyekaṃ catvāra iti dvādaśa, mārgasatyasya
            caturthasya pañcadaśa ceti sarvajñatāyāḥ (vastujñatāyāḥ) saptaviṃśatirākārāḥ / tathā
            coktam abhisamayālaṅkāre -</p>
         
         
         <p>
            asadākāramārabhya yāvanniścalatākṛtiḥ /<br />
            catvāraḥ pratisatyaṃ te mārge pañcadaśa smṛtāḥ //
            </p>
         
         
         <p>samudayasatyasya aṣṭau, mārgasatyasya sapta, duḥkhasatyasya pañca, nirodhasatyasya
            ṣoḍaśa ceti mārgajñatāyāḥ ṣaṭtriṃśad ākārā bhavanti / tathā coktam abhisamayālaṅkāre
            -</p>
         
         
         <p>
            hetau mārge ca duḥkhe ca nirodhe ca yathākramam /<br />
            aṣṭau te sapta pañceti ṣoḍaśeti ca kīrtitāḥ //
            </p>
         
         
         <p>śaikṣaśrāvakāṇāṃ saptatriṃśad bodhipakṣyā vastujñatāyā ākārāḥ, bodhisattvānāṃ mārgajñatāyāḥ
            catustriṃśat, buddhānāṃ sarvākārajñatāyā asādhāraṇā ekonacatvāriṃśacceti sarvākārajñatāyā
            daśottaraśatam ākārā bhavanti / tathā coktam abhisamayālaṅkāre -</p>
         
         
         <p>
            smṛtyupasthānamārabhya buddhatvākārapaścimāḥ /<br />
            śiṣyāṇāṃ bodhisattvānāṃ buddhānāṃ ca yathākramam //
            </p>
         
         
         <p>
            saptatriṃśaccatustriṃśattriśannava ca te matāḥ /<br />
            trisarvajñatvabhedena mārgasatyānurodhataḥ //
            </p>
         
         
         <p>jñānākārebhyaḥ pūrvam arthākārāḥ parijñātavyā iti prathamataḥ trisaptatyuttaraśatam
            arthākārā upadarśitāḥ /</p>
         
         
         <p>2. prayogāḥ
            prayogāṇāṃ lakṣaṇādikam abhisamayālaṅkāre catasṛbhiḥ kārikābhiḥ savistaraṃ suspaṣṭamupavarṇitam
            /</p>
         
         
         <p>(ka) lakṣaṇam
            jñātṛjñeyayoḥ vastumārgākārāṇāṃ ca śamathavipaśyanāyuganaddhabhāvanāsvarūpaṃ niḥsvabhāvatāniṣprapañcātmakaṃ
            jñānamevātra sākṣānnirdiṣṭasya prayogasya lakṣaṇamiti /</p>
         
         
         <p>athavā - trisarvajñatānāṃ yāvadākārāṇāṃ śamathavipaśyanāyuganaddhabhāvanāmayyā prajñayopāttaḥ
            sattvayoga evātra nirdiṣṭaprayogasya lakṣaṇam / yato hi 'kṛcchrāccireṇa prativodhataḥ
            ' ityanena nirdiṣṭaḥ sambhāramārgīyaḥ prayogo 'tra saṃgṛhīto bhavati /</p>
         
         
         <p>(kha) bhedaḥ
            viṃśatiḥ prayogāṇāṃ bhedā bhavanti /
            tatra svarūpataḥ pañca pramedāḥ, yathā - rūpādiṣu niḥsvabhāvatayā anavasthānaprayogaḥ,
            ayoga eva teṣu prayogo bhavatītyayogaprayogaḥ, rūpāditathatāgambhīratayā pratiṣṭhānānupalabdhyarthena
            sarvajñatādhikāre gambhīraprayogaḥ, rūpādiduravagāhatayā prakṛtyanāvilārthena mārgajñatādhikāre
            duravagāhaprayogaḥ, rūpādyapramāṇatayā paryantānupalambhārthena sarvākārajñatādhikāre
            apramāṇaprayoga iti /</p>
         
         
         <p>pudgalāśrayadṛṣṭyā aṣṭau prayogāḥ / tathā hi - gambhīraśūnyatāyāmuttrasanajātīyasyādikarmikasya
            kṛcchacirābhisambodhaprayogaḥ, prayogamārgīyoṣmābhisamayādārabhya gambhīradharmatāyāmuttrāso
            na bhavati, na ca svapne 'pi ṣaṭpāramitācaryāsu dūrībhāva iti vyākaraṇalābhaprayogaḥ,
            mūrdhābhisamayādārabhya dharmatādhigamaviṣayakeṇa cirābhyāsena avinivartanīyaprayogaḥ,
            kṣāntimārabhya upāyakauśalena dharmatādhigamadṛḍhatayā śrāvakapratyekabuddhantarāyikadharmavarjanāt
            niryāṇaprayogaḥ, agradharmābhisamayamārabhya stambādyanupalambhāt mahāsamudrasyābhyāsannatvamiva
            satatabhāvanādipratipattyā nirantaraprayogabalena dharmaṃdhātoḥ sākṣāddarśanasyābhyāsannatvaniścaya
            iti nirantaraprayogaḥ, sarvajñatāhetūnāṃ abhinavānāsravadharmāṇāmādhāratvapratipatterāsannābhisambodhaprayogaḥ,
            kṣipraṃ dharmaṃkāyaphalābhinirvartanāt kṣiprābhisambodhaprayogaḥ, dharmacakrapravartanādikaṃ
            parārthaprayoga iti /</p>
         
         
         <p>prajñāpāramitābhāvanāpāripūryupāyadṛṣṭyā catvāraḥ prayogāḥ / tadyathā paramārthato
            guṇadoṣāṇāṃ vṛddhiparihāṇyadarśanena prajñāpāramitāyāṃ caraṇānujñānāt avṛddhyaparihāṇiprayogaḥ,
            paramārthato dharmādharmāderanupalambhapratipattyā dharmādharmādyanupalambhaprayogaḥ,
            dharmadhāturūpatvena rūpādyacintyamiti acintyaprayogaḥ, dharmadhāturūpatvāt rūpāditannimittatatsvabhāvādiṣu
            vikalpābhāvād avikalpaprayoga iti /</p>
         
         
         <p>prayogaphaladṛṣṭyā dvau prayogau / tathā hi - srota-āpattyādyanuttarasamyaksambodhiphalaratnapradāyakatvāt
            phalaratnadānaprayogaḥ, kleśajñeyāvaraṇaprahāṇahetutvena viśuddhiprayoga iti dvau
            /</p>
         
         
         <p>kṣiprabhāvanādṛṣṭyā ekaḥ prayogaḥ, yathā dharmataiṣā yasmānmahāratnānāṃ bahavo 'ntarāyāḥ
            sambhavanti, tasmāt paramaratnasvabhāvāyā mātuḥ saṃvatsareṇa bahvantarāyatve 'pi likhanaṃ
            śīghrameveti avadhiprayogaḥ /</p>
         
         
         <p>3. guṇāḥ
            guṇānāṃ lakṣaṇādikaṃ sarvam abhisamayālaṅkāre kārikārdhenopadarśitam / tathā hi -</p>
         
         
         <p>mārāṇāṃ śaktihānyādiścaturdaśavidho guṇaḥ /</p>
         
         
         <p>(ka) lakṣaṇam
            prayogāṇāṃ bhāvanābalena adhigataprāśastyaṃ guṇānāṃ lakṣaṇam /</p>
         
         
         <p>(kha) bhedaḥ
            guṇānāṃ caturdaśa bhedā bhavanti / tathā hi - pāramitāyāṃ udgṛhyamāṇāyāṃ mārakṛtavighnāḥ
            tathāgatānubhāvena vyāhanyanta iti māraśaktivyāghātaguṇaḥ, prayogamaulapṛṣṭhāvasthāsu
            tathāgatasamanvāharaṇalābhāt buddhasamanvāhārajñātatvaguṇaḥ, tathāgatajñānadarśanalābhāt
            buddhapratyakṣīkaraṇaguṇaḥ, tathāgatānāṃ samīpībhavanalābhena samyaksambodhyāsannībhāvaguṇaḥ,
            mahānuśaṃsalābhāt mahārthatādiguṇaḥ, tathāgatakṛtyakaraṇād deśanirūpaṇāguṇalābhena
            deśanirūpaṇaguṇaḥ, pratipakṣadharmaparipūraṇalābhāt sarvānāsravadharmaparipūriguṇaḥ,
            sarvākārajñatākathākathanalābhena kathāpuruṣatāguṇaḥ, tathāgatasānāthyakaraṇalābhena
            abhedyatāguṇaḥ, mahodāraprītisampādanāt asādhāraṇakuśalamūlotpattiguṇaḥ, pratijñānumodanalābhe
            kramaṇa prayogābhyāsāt pratijñāyāthārthyasampādanaguṇaḥ, gambhīrodārārthādhimokṣeṇa
            udāraphalaparigrahaṇaguṇaḥ, satvārthakaraṇasāmarthyalābhena sattvārthapratipattiguṇaḥ,
            avikalaprajñāpāramitāprāpakakuśalamūlasamanvāgame prayogābhyāsena niyatilābhaguṇaśceti
            caturdaśa guṇāḥ /</p>
         
         
         <p>4. doṣāḥ
            prayogāṇāṃ doṣā abhisamayālaṅkāre kārikārdhena upadarśitāḥ / tathā hi -</p>
         
         
         <p>doṣāśca ṣaḍ viboddhavyāścaturbhirdaśakaiḥ saha //</p>
         
         
         <p>(ka) lakṣaṇam
            prayogotpattisthitiprakarṣagatīnāmantarāyakarā vighnā eva doṣā iti lakṣaṇam /</p>
         
         
         <p>(kha) bhedaḥ
            ṣaṭcatvāriṃśad doṣāṇāṃ bhedā bhavanti /</p>
         
         
         <p>prathamaṃ daśakam /</p>
         
         
         <p>kṛcchraprāptiḥ (cireṇa mātari pratibhānam), atyāśupratibhānatā, kāyadauṣṭhulyam, cittadauṣṭhulyam,
            ayogavihitasvādhyāyāditā, vaimukhyanimittagrāhitā, hetubhraṃśaḥ, praṇītāsvādabhraṃśaḥ,
            uttamayānabhraṃśaḥ, uddeśabhraṃśaśceti daśa /</p>
         
         
         <p>dvitīya daśakam
            hetuphalasambandhabhraṃśaḥ, niruttarasthānabhraśaḥ, bahuvidhaviṣayavikalpapratibhānotpādaḥ,
            akṣaralikhanābhiniveśaḥ, abhāvābhiniveśaḥ, akṣarābhiniveśaḥ, anakṣarābhiniveśaḥ, janapadādimanaskāraḥ,
            lābhasatkāraślokāsvādanam, amārgopāyakauśalamārgaṇañceti daśa /</p>
         
         
         <p>amī viśatiḥ doṣāḥ pāramitāyāṃ pravṛttasya yogino 'ntarāyakarāḥ pratipāditāḥ / samprati
            punaḥ pravṛttipūrvikā visāmagrī nirucyate /</p>
         
         
         <p>tṛtīyaṃ daśakam
            chandakilāsavaidhuryam (ayaṃ hi śrotāvaktroḥ doṣaḥ), chandaviṣayabhedavaidhuryam (ayamapi
            tathā), alpecchatānalpecchatāvaidhuryam, dhūtaguṇayogāyogau, kalyāṇākalyāṇadharmatvam,
            tyāgamātsaryam, dānāgrahaṇam, uddhaṭitajñavipañcitajñatvam, sūtrādidharmābhijñānabhijñatvam,
            ṣaṭpāramitāsamanvāgamāsamanvāgamāviti daśa /</p>
         
         
         <p>caturthaṃ daśakam
            upāyakauśalānupāyakauśale, dhāraṇīpratilambhāpratilambhau, likhitukāmatā 'likhitukāmate,
            vigatāvigatakāmādichandattve ceti catvāri; upāyagativaimukhyam, sugatigamanasaumanasyamiti
            dve: śrotāvaktroḥ kasyacid ekākiparṣadabhiratiḥ, anubandhakāmānavakāśadānatvam, āmiṣakiñcitkābhilāṣatadadātukāmatā,
            jīvitāntarāyānantarāyadiggamanamiti catvāri ceti daśa /</p>
         
         
         <p>avaśiṣṭadoṣaṣaṭkam
            durbhikṣadiggamanāgamanam, caurādyākulitadiggamanāgamanam, kulāvalokanadaurmanasyamiti
            trīṇi, mārabhedaprayogaḥ, prativarṇikopasaṃhāraḥ (kṛtrimapratipādanam), ayathāviṣayaspṛhotpādanamityaparāṇi
            trīṇi ceti ṣaṭ / ityevaṃ ṣaṭcatvāriṃśad doṣā bhavanti /</p>
         
         
         <p>5. lakṣaṇāni saṃkṣepeṇa
            lakṣaṇasya pratipādanam abhisamayālaṅkāre ekayā kārikayā kṛtam / tathā hi -</p>
         
         
         <p>
            lakṣyate yena tajjñeyaṃ lakṣaṇaṃ trividhaṃ ca tat /<br />
            jñānaṃ viśeṣaḥ kāritraṃ svabhāvo yaśca lakṣyate //
            </p>
         
         
         <p>vistareṇa tu lakṣaṇānāṃ pratipādanam abhisamayālaṅkāre aṣṭādaśabhiḥ kārikabhiḥ samyag
            vihitam /</p>
         
         
         <p>(ka) lakṣaṇam
            svaśaktyā prayogasvarūpasyopalakṣakaḥ sattvayogo mārgaṃpāramitāprayogalakṣaṇam /</p>
         
         
         <p>(kha) bhedaḥ
            prayogāṇāṃ lakṣaṇaṃ karaṇasādhanaparigraheṇa jñāna-viśeṣa-kāritrasvarūpam, karmasādhanaparigraheṇa
            svabhāvātmakamiti lakṣaṇaṃ caturvidhaṃ boddhavyam /</p>
         
         
         <p>tatra jñānalakṣaṇāni aṣṭacatvāriṃśat, viśeṣalakṣaṇāni ṣoḍaśa, kāritralakṣaṇāni ekādaśa
            svabhāvalakṣaṇāni ṣoḍaśa ceti lakṣaṇānāṃ bhedā vistareṇa ekanavatiḥ bhavanti /</p>
         
         
         <p>(a) jñānalakṣaṇāni aṣṭacatvāriṃśad
            jñanalakṣaṇānāṃ sarveṣāṃ vistareṇa pratipādanam abhisamayālaṅkāre navabhiḥ kārikābhiḥ
            suspaṣṭaṃ vihitam /</p>
         
         
         <p>(ka) lakṣaṇam
            mahākaruṇāśūnyatāvalambitaprajñāviśiṣṭenopāyakauśalenopāttaḥ sattvayogo lakṣaṇam /</p>
         
         
         <p>kleśaliṅgādayo vakṣyamāṇāḥ svabhāvā eva eteṣāṃ upalakṣakāḥ /</p>
         
         
         <p>(kha) bhedaḥ
            aṣṭacatvāriṃśad jñānalakṣaṇānyapi triṣu vyākhyātāni / tathā hi - sarvajñatāsaṃgṛhītāni
            jñānalakṣaṇāni ṣoḍaśa, mārgajñatāsaṃgṛhītāni jñānalakṣaṇāni ṣoḍaśa, sarvākārajñatāsaṃgṛhītāni
            jñānalakṣaṇāni ṣoḍaśa ceti tridhā bhedaḥ /</p>
         
         
         <p>sarvajñatāsaṃgṛhītāni jñānalakṣaṇāni ṣoḍaśa</p>
         
         
         <p>tathāgatanirvṛttijñānam, lokālujyatājñānam, sarvasattvacittacaritajñānam, ciattasaṃkṣepajñānam,
            cittavikṣepajñānam, cittākṣayākārajñānam, sarāgādicittajñānam, vigatarāgādicittajñānam,
            vipulacittajñānam, mahadgatacittajñānam apramāṇacittajñānam, anidarśanacittajñānam
            adṛśyacittajñānam, cittonmiñjitādijñānam, unmiñjitāditathatākārajñānam, tathāgatatathatāvabodhatatparasamākhyānaprajñapanajñānaṃ
            ceti ṣoḍaśa / tathoktam abhisamayālaṅkāre -</p>
         
         
         <p>
            tathāgatasya nirvṛtau loke cālujyanātmake /<br />
            sattvānāṃ cittacaryāsu tatsaṃkṣepe bahirgatau //
            </p>
         
         
         <p>
            akṣayākāratāyāṃ ca sarāgādau pravistṛte /<br />
            mahadgate 'pramāṇe ca vijñāne cānidarśane //
            </p>
         
         
         <p>
            adṛśyacittajñāne ca tadunmiñjādisaṃjñakam /<br />
            punastathattākāreṇa te ṣāṃ jñānamattaḥ param //
            </p>
         
         
         <p>
            tathatāyāṃ munerbodhatatparākhyānamityayam /<br />
            sarvajñatādhikāreṇa jñānalakṣaṇasaṃgrahaḥ //
            </p>
         
         
         <p>mārgajñatāsaṃgṛhītāni jñānalakṣaṇāni ṣoḍaśa</p>
         
         
         <p>śūnyatājñānam, animittajñānam, apraṇihitajñānam, paramārthato 'nutpādajñānam, anirodhajñānam,
            ādiśabdenāsaṃkleśajñānam, avyavadānajñānam, abhāvajñānam, svabhāvajñānam, aniśritajñānam,
            ākāśalakṣaṇajñānamiti ṣaṭ saṃgṛhīttāni; dharmatā 'vikopanajñānam, asaṃskārajñānam,
            avikalpajñānam, prabhedajñānam, alakṣaṇajñānamiti ṣoḍaśa / tathā coktam abhisamayālaṅkāre
            -</p>
         
         
         <p>
            śūnyatve sānimitte ca praṇidhānavivarjite /<br />
            anutpādānirodhādau dharmatāyā akopane //
            </p>
         
         
         <p>
            asaṃskāre 'vikalpe ca prabhedālakṣaṇatvayoḥ /<br />
            mārgajñatādhikāreṇa jñānalakṣaṇamiṣyate //
            </p>
         
         
         <p>sarvākārajñatāsaṃgṛhītāni jñānalakṣaṇāni ṣoḍaśa</p>
         
         
         <p>tathāgatasvadharmopaniśrayavihārajñānam, satkārajñānam, gurukārajñānam, mānanājñānam,
            pūjanājñānam, paramārthato 'kṛtakajñānam, sarvatragajñānam, adṛṣṭārthadarśakajñānam,
            lokaśūnyatākārajñānam, lokaśūnyatāsūcakajñānam, lokaśūnyatājñāpakajñānam, lokaśūnyatādarśakajñānam,
            paramārthato 'cintyatādeśanājñānam, paramārthataprapañcaśāntatājñānam, svabhāvasiddhalokanirodhajñānam,
            lokasaṃjñānirodhajñānamiti ṣoḍaśa / tathā coktam abhisamayālaṅkāre -</p>
         
         
         <p>
            svadharmamupaniśritya vihāre tasya sakṛtau /<br />
            gurutve mānanāyāṃ ca tatpūjā 'kṛtakatvayoḥ //
            </p>
         
         
         <p>
            sarvatra vṛttimajjñānamadṛṣṭasya ca darśakam /<br />
            lokasya śūnyatākārasūcakajñāpakākṣagam //
            </p>
         
         
         <p>
            acintyaśāntatādarśi lokasaṃjñānirodhi ca /<br />
            jñānalakṣaṇamityuktaṃ sarvākārajñātānaye //
            </p>
         
         
         <p>(ā) viśeṣalakṣaṇāni ṣoḍaśa</p>
         
         
         <p>viśeṣalakṣaṇānāṃ ṣoḍaśānāṃ lakṣaṇādikaṃ sarvam abhisamayālaṅkāre samyagupadarśitam
            / tathā hi -</p>
         
         
         <p>
            acintyādiviśeṣeṇa viśiṣṭaiḥ satyagocaraiḥ /<br />
            viśeṣalakṣaṇaṃ ṣaḍbhirdaśabhiścoditaṃ kṣaṇaiḥ //
            </p>
         
         
         <p>(ka) lakṣaṇam
            acintyādiviśeṣaṇairviśiṣṭaṃ sattvajñānaṃ prayogāṇāṃ viśeṣalakṣaṇam /</p>
         
         
         <p>athavā - hainayānikaprayogebhyo bodhisattvaprayogāṇāṃ vaiśiṣṭyamupalakṣayantīti viśeṣalakṣaṇāni
            / kleśaliṅgādayaḥ ṣoḍaśa svabhāvā eteṣāṃ viśeṣalakṣaṇānāmupalakṣakāḥ /</p>
         
         
         <p>(kha) bhedaḥ
            māhāyānīyadarśanamārgīyakṣāntijñānakṣaṇāni ṣoḍhaśa śrāvakapratyekabuddhadarśanamārgasambaddhakṣāntijñānakṣaṇebhyo
            viśiṣṭatarāṇīti ṣoḍaśa bhedā bhavanti / tathā hi -</p>
         
         
         <p>duḥkhasatyālambanāni catuḥkṣaṇasaṃgṛhītāni kṣāntijñānāni kramaśaḥ acintyaviśeṣaḥ atulyaviśeṣaḥ,
            aprameyaviśeṣaḥ, asaṃkhyeyaviśeṣaśceti catvāro bhedāḥ /</p>
         
         
         <p>samudayasatyālambanāni catuḥkṣaṇasaṃgṛhītāni kṣāntijñānāni yathākramaṃ sarvāryapudgalasaṃgrahaviśeṣaḥ,
            puruṣaviśeṣavedanīyatāviśeṣaḥ śrāvakādyasādhāratāviśeṣaḥ, śrāvakādibhyaḥ kṣiprābhijñatāviśeṣaśceti
            catvāro bhedāḥ /</p>
         
         
         <p>nirodhasatyālambanāni catuḥkṣaṇasaṃgṛhītāni kṣāntijñānāni yathākramaṃ anyūnāpūrṇatāviśeṣaḥ,
            tīvrapratipattiviśeṣaḥ, samudāgamaviśeṣaḥ, ālambanaviśeṣaśceti catvāro bhedāḥ /</p>
         
         
         <p>mārgasatyālambanāni catuḥkṣaṇasaṃgṛhītāni kṣāntijñānāni yathākramaṃ ādhāraviśeṣaḥ,
            sākalyaviśeṣaḥ, samparigrahaviśeṣaḥ, anāsvādaviśeṣaśceti catvāro bhedāḥ /</p>
         
         
         <p>iti ṣoḍaśātmakaḥ duḥkhādisatyakṣaṇānāṃ viśeṣaḥ, yena śrāvakādimārgebhyo bodhisattvādīnāṃ
            mārgajñatādidvaye viśeṣamārgo viśiṣyate / tathā coktam abhisamayālaṅkāre -</p>
         
         
         <p>
            acintyātulyate meyasaṃkhyayoḥ samatikramau /<br />
            sarvāryasaṃgraho vijñavedyāsādhāraṇajñate //
            </p>
         
         
         <p>
            kṣiprajñānyūnapūrṇatve pratipatsamudāgamau /<br />
            ālambanaṃ ca sādhāraṃ sākalyaṃ samparigrahaḥ //
            </p>
         
         
         <p>
            anāsvādaśca vijñeyo viśeṣaḥ ṣoḍaśātmakaḥ /<br />
            viśeṣamārgo mārgebhyo yenānyebhyo viśiṣyate //
            </p>
         
         
         <p>(i) kāritralakṣaṇāni ekādaśa</p>
         
         
         <p>kāritrāṇāṃ lakṣaṇādikaṃ abhisamayālaṅkāre dvābhyāṃ kārikābhyāṃ samyagāveditam / tathā
            hi -</p>
         
         
         <p>
            hitaṃ sukhaṃ ca trāṇaṃ ca śaraṇaṃ layanaṃ nṛṇām /<br />
            parāyaṇaṃ ca dvīpaṃ ca pariṇāyakasaṃjñakam //
            </p>
         
         
         <p>
            anābhogaṃ tribhiryānaiḥ phalāsākṣātkriyātmakam /<br />
            paścimaṃ gatikāritramidaṃ kāritralakṣaṇam //
            </p>
         
         
         <p>(ka) lakṣaṇam
            hitasukhatrāṇādiprativiśiṣṭajñānaiḥ sattvaprayogāḥ parārthasampādanasādhanaiḥ yojyanta
            iti tāni kāritralakṣaṇānyucyante / kleśaliṅgādayaḥ ṣoḍaśa svabhāvāḥ kāritrāṇāmupalakṣakā
            bhavanti /</p>
         
         
         <p>(kha) bhedaḥ
            kāritrāṇāṃ ekādaśa bhedā bhavanti / tatra sarvajñatāyāḥ trīṇi, mārgajñatāyāḥ sapta,
            sarvākārajñatāyā ekamiti ekādaśa kāritrāṇi bhavanti /</p>
         
         
         <p>sarvajñatākāritrāṇi trīṇi</p>
         
         
         <p>sarvasattvānāṃ anāgatamokṣasukhopasaṃhārārthena hitakāritram, lokasya duḥkhadaurmanasyādīni
            prahāya aihikasukhopasaṃhāreṇa sukhakāritram, duḥkharahitāvipākadharmatāyāṃ sthāpanāt
            trāṇakāritramiti trīṇi /</p>
         
         
         <p>mārgajñatākāritrāṇi sapta</p>
         
         
         <p>ātyantikahitopasaṃhārārthena śaraṇakāritram, duḥkhahetunivartanārthena layanakāritram,
            saṃsāranirvāṇasamatopasampādanārthena parāyaṇakāritram, svaparārthādhigamādhārabhāvopasaṃhārāt
            dvīpakāritram, parārthapratipattyupasaṃhārāt pariṇāyakakāritram, anābhogapravṛttasattvārthopasaṃhārāt
            anābhogakāritram, yānatrayaniryāṇattatphalāsākṣātkaraṇakāritramiti sapta /</p>
         
         
         <p>sarvākārajñatākāritram ekam</p>
         
         
         <p>sarvākārajñatayā sarvadharmadaiśikatvena sarvākārajñatāyā ekameva gatikāritram /</p>
         
         
         <p>kāritrākārairevaṃ yathāvat sarvajñatātrayasya prayogā lakṣyanta iti kāritralakṣaṇam
            /</p>
         
         
         <p>(u) svabhāvalakṣaṇāni ṣoḍaśa
            eteṣāṃ svabhāvalakṣaṇānāṃ svarūpapratipādanam abhisamayālaṅkāre tisṛbhiḥ kārikābhiḥ
            samyag vihitam /</p>
         
         
         <p>(ka) lakṣaṇam
            uparinirdiṣṭaṃ prayogalakṣaṇameva eteṣāmapi lakṣaṇaṃ bhavati /</p>
         
         
         <p>(kha) bhedaḥ
            svabhāvānāṃ ṣoḍaśa bhedā bhavanti / tatra sarvajñatāyāḥ svabhāvāḥ catvāraḥ, mārgajñatāyāḥ,
            svabhāvāḥ pañca, sarvākārajñatāyāḥ svabhāvāḥ sapteti ṣoḍaśa bhavanti /</p>
         
         
         <p>sarvajñatāsvabhāvāścatvāraḥ
            rāgādiviviktasvabhāvatvena kleśavivekasvabhāvaḥ, rāgādiliṅgakāyādidauṣṭhulyaviviktasvabhāvatvena
            kleśaliṅgavivekasvabhāvaḥ rāgādinimittāyoniśomanasikāraviviktasvabhāvatvena kleśanimittaviviktasvabhāvaḥ
            rāgārāgadveṣādveṣamohāmohaviviktasvabhāvatvena vipakṣapratipakṣavivekasvabhāva iti
            catvāraḥ /</p>
         
         
         <p>mārgajñatāsvabhāvāḥ pañca
            paramārthāsatsarvasattvaparinirvāpaṇaduṣkarasaṃnāhatvena duṣkarasvabhāvaḥ, anya (śrāvakādi-)
            yānāpātalakṣaṇa aikāntikasvabhāvaḥ, uttamaścirasādhya uddeśasvabhāvaḥ, bhāvyabhāvakabhāvanānupalambhāt
            anupalambhasvabhāvaḥ, samastabhāvābhiniveśaniṣedhād anabhiniveśasvabhāva iti pañca
            /</p>
         
         
         <p>sarvākārajñatāsvabhāvāḥ sapta
            sarvajñatāmārgajñatāsaṃgṛhītavastuviśeṣālambanasvabhāvaḥ, lokapratipattigrahaṇādiviparītanirdeśāt
            sarvalokavipratyanīkasvabhāvaḥ, sarvatra rūpādau jñānadharmasyāpratighātitvād apratighātasvabhāvaḥ,
            jñānajñeyasamatayā sarvapratiṣṭhānupalambhārthena apadasvabhāvaḥ, tathatayā agatisvabhāvaḥ,
            rūpādisarvadharmāṇāṃ tattvenānutpannatvāt ajātisvabhāvaḥ, bhāvābhāvādisvabhāvatrayānupalambhāt
            tathatānupalambhasvabhāva iti sapta /</p>
         
         
         <p>ityevaṃ ṣoḍaśabhiḥ svabhāvairyathāvat trisarvajñatāprayogā lakṣyanta iti svabhāvalakṣaṇāni
            / tathā coktam abhisamayālaṅkāre -</p>
         
         
         <p>
            kleśaliṅganimittānāṃ vipakṣapratipakṣayoḥ /<br />
            viveko duṣkaraikāntāvuddeśo 'nupalambhakaḥ //
            </p>
         
         
         <p>
            niṣiddhābhiniveśaśca yaścālambanasaṃjñakaḥ /<br />
            vipratyayo 'vidhātī ca so 'padāgatyajātikaḥ //
            </p>
         
         
         <p>
            tathatā 'nupalambhaśca svabhāvaḥ ṣoḍaśātmakaḥ /<br />
            lakṣīva lakṣyate ceti caturthaṃ lakṣaṇaṃ matam //
            </p>
         
         
         <p>ityevaṃ sāmānyena ekatra kṛtāni ekanavatiḥ lakṣaṇāni bhavanti /</p>
         
         
         <p>6. mokṣabhāgīyam
            asya sarvaṃ lakṣaṇādikam abhisamayālaṅkāre ekayā kārikayā pratipāditam / tathā hi
            -</p>
         
         
         <p>
            animittapradānādisamudāgamakauśalam /<br />
            sarvākārāvabodhe 'smin mokṣabhāgīyamiṣyate //
            </p>
         
         
         <p>(ka) lakṣaṇam
            animittālambanajñānākāreṇa dānādyārabhya sarvākārajñatāparyantaṃ svasantāne samudāgame
            kauśalalakṣaṇo dharmābhisamaya evātra mokṣabhāgīyamiti lakṣaṇam /</p>
         
         
         <p>(kha) paryāyaḥ
            māhāyāniko dharmābhisamayaḥ, māhāyānikaṃ mokṣabhāgīyam, māhāyānikaḥ sambhāramārga
            iti paryāyāḥ /</p>
         
         
         <p>(ga) nirvacanam
            mokṣo 'tra kleśavisaṃyogaviśeṣaḥ, tadbhāge (pakṣe) pātitvāt mokṣabhāgīyam / athavā
            - tadbhāge hitatvāt mokṣabhāgīyam /</p>
         
         
         <p>(gha) bhedaḥ
            avasthātaḥ mṛdurmadhyo 'dhimātraśceto trayo 'sya bhedāḥ / svarūpataḥ śrutamayaṃ cintāmayaṃ
            bhāvanāmayamiti trividhaṃ mokṣabhāgīyamiṣṭam /</p>
         
         
         <p>(ṅa) avadhiḥ
            sambhāramārgeṃ kevalamidaṃ bhavatīti jñeyam / cittotpādasamakālamevotpadya svasantāne
            yāvanna śraddhādipañcendriyotpādastāvadasya vyāptirbhavati /</p>
         
         
         <p>(ca) liṅgāni
            saṃsārādīnavān mokṣaguṇāṃśa śrāvaṃ śrāvaṃ romaharṣodgamāśrupātādayo bhavanti, cittādīnatvaṃ
            nirbhayatvamityādīni liṅgāni /</p>
         
         
         <p>7. nirvedhabhāgīyam
            asya lakṣaṇādikaṃ sarvam abhisamayālaṅkāre savistaraṃ pratipāditam /</p>
         
         
         <p>(ka) lakṣaṇam
            upāyaviśiṣṭasattvasya arthābhisamayo māhāyānikanirvedhabhāgīyasya lakṣaṇam /</p>
         
         
         <p>(kha) paribhāṣā
            darśanaheyānāṃ savāsanakleśānāṃ nirvedhakatvena darśanamārgapakṣe pātitvāt, tadbhāgahitatvād
            vā nirvedhabhāgīyam /</p>
         
         
         <p>(ga) bhedaḥ
            nirvedhabhāgīyasya dvādaśa bhedā bhavanti / prathamaṃ ūṣmā, mūrdhā, kṣāntiḥ, agradharmaśceti
            catvāro bhedāḥ / eṣu caturṣu pratyekaṃ mṛdumadhyādhimātrabhedena trividha iti dvādaśa
            bhedā bhavati / tathā coktam abhisamayālaṅkāre -</p>
         
         
         <p>
            ālambanaṃ sarvasattvā ūṣmaṇāmiha śasyate /<br />
            samacittādirākārasteṣveva daśadhoditaḥ //
            </p>
         
         
         <p>
            svayaṃ pāpānnivṛttasya dānādyeṣu sthitasya ca /<br />
            tayorniyojanānyeṣāṃ varṇavādānukūlate //
            </p>
         
         
         <p>
            mūrdhagaṃ svaparādhāraṃ satyajñānaṃ tathā kṣamā /<br />
            tathāgradharmā vijñeyāḥ sattvānāṃ pācanādibhiḥ //
            </p>
         
         
         <p>(gha) avadhiḥ
            śūnyatālambanātmikāṃ vidarśanāprāptimārabhya yāvanna darśanamārgaprāptistāvadasyāvadhirbhavatīti
            /</p>
         
         
         <p>8. avaivartiko gaṇaḥ
            avaivartikabodhisattvasaṃghasya svarūpaṃ ekayā kārikayā abhisamayālaṅkāre proktam
            / tathā hi -</p>
         
         
         <p>
            nirvedhāṅgānyupādāya darśanābhyāsamārgayoḥ /<br />
            ye bodhisattvā vartante so 'trāvaivartiko gaṇaḥ //
            </p>
         
         
         <p>(ka) lakṣaṇam
            rūpādinivṛttinirvicikitsādyākāraiḥ viṃśatiprakāraiḥ nirvedhabhāgīyasthānām avaivartikalakṣaṇaṃ
            jñeyam /</p>
         
         
         <p>(kha) bhedaḥ
            nirvedhabhāgīyaprayogamārgasthaḥ, kṣāntijñānasaṃgṛhītadarśanamārgasthaḥ, paraśca prābandhikabhāvanāmārgastha
            iti trividho bhavati avaivartikabodhisattvasaṃgha iti trayo 'sya bhedā bhavanti /</p>
         
         
         <p>(ga) avadhiḥ
            prayogamārgīyoṣmābhisamayamārabhya antimakṣaṇāvasthitabodhisattvāvasthāparyantamasya
            sīmā bhavatīti /</p>
         
         
         <p>9. bhavaśāntyoḥ samatā
            asya samatāprayogasya lakṣaṇādim abhisamayālaṅkāre ekayā kārikayā pratipāditam / tathā
            hi -
            
            <p>
               svapnopamatvād dharmāṇāṃ bhavaśāntyorakalpanā /<br />
               karmābhāvādicodyānāṃ parihārā yathoditāḥ //
               </p>
         </p>
         
         
         <p>(ka) lakṣaṇam
            pṛṣṭhalabdhāvasthāyāmapi sattāgrāhakavikalpaparikṣayāt śauddhabhūmikaṃ jñānaṃ bhavaśamasamatāprayogasya
            lakṣaṇam /</p>
         
         
         <p>(kha) bhedaḥ
            tisṛṇāṃ śuddhabhūmīnāṃ trīṇi jñānānyevāsya trayo bhedāḥ /</p>
         
         
         <p>(ga) avadhiḥ
            aṣṭamīṃ bhūmimārabhya antimakṣaṇasthabodhisattvāvasthāparyantamasya sīmā bhavati /</p>
         
         
         <p>10. kṣetraśuddhiprayogaḥ
            prayogastāsya lakṣaṇādikaṃ sarvam abhisamayālaṅkāre ekayā kārikayā 'bhihitam / tathā
            hi -</p>
         
         
         <p>
            sattvalokasya yā 'śuddhistasyāḥ śuddhyupahārataḥ /<br />
            tathā bhājanalokasya buddhakṣetrasya śuddhatā //
            </p>
         
         
         <p>(ka) lakṣaṇam
            praṇidhānādikuśalamūlabalena svabuddhakṣetraṃ sattvabhājanalokātmakaṃ pariśodhitukāmasya
            śauddhabhūmikāni jñānānyeva kṣetraśuddhiprayogasya lakṣaṇāni /</p>
         
         
         <p>(kha) bhedaḥ
            svabuddhakṣetrasya bhājanalokaśuddhiprayogaḥ sattvalokaśuddhiprayogaśceti dvau bhedau
            /</p>
         
         
         <p>(ga) avadhiḥ
            tisṛṣu śuddhabhūmiṣvayaṃ prayogo bhavatīti /</p>
         
         
         <p>11. upāyakauśalam
            asyopāyakauśalaprayogasya svarūpādikam abhisamayālaṅkāre dvābhyāṃ kārikābhyāmupadarśitam
            / tathā hi -</p>
         
         
         <p>
            viṣayo 'sya prayogaśca śātravāṇāmatikramaḥ /<br />
            apratiṣṭho yathāvedhasādhāraṇalakṣaṇaḥ //
            </p>
         
         
         <p>
            asakto 'nupalambhaśca nimittapraṇidhikṣataḥ /<br />
            talliṅgaṃ cāpramāṇaṃ ca daśadhopāyakauśalam //
            </p>
         
         
         <p>(ka) lakṣaṇam
            manasikāraparivarjanena nirābhogakarmasampādanasamarthāni jñānāni upāyakauśalātmakānīti
            lakṣaṇam /</p>
         
         
         <p>(kha) bhedaḥ
            upāyakauśalasya daśa bhedā bhavanti / yathā - āntarāyikadharmasamatikramaṇena devādimārātikramaḥ,
            vibhāvitasarvadharmasamatvena apratiṣṭhitavihāraḥ, praṇidhānasamṛddhyā yathāvedhaṃ
            parārthakaraṇam, svabhyastasarvaduṣkaratvena asādhāraṇaḥ, śukladharmaviśuddhyā sarvadharmasyāgrahaṇam,
            śūnyatāvimokṣamukhatvena anupalambhaḥ, animittavimokṣamukhatvena animittaḥ, apraṇihitavimokṣamukhatvena
            apraṇidhānam, praśnapūrvakāvaivartikadharmakathanena avaivartikaliṅgam, sarvaviṣayajñānatvena
            apramāṇamiti daśa upāyakauśalaprayogā iti /</p>
         
         
         <p>(ga) avadhiḥ
            aṣṭamīṃ bhūmimārabhya antimakṣaṇasthabodhisattvāvasthāparyantamasma sīmā bhavati /</p>
         
         
         <p>// iti sarvākārābhisambodhopalakṣakā ekādaśa dharmāḥ //</p>
         
         
         
         
         
         <p>(ā) Mūrdhābhisamayopalakṣakā aṣṭau dharmāḥ</p>
         
         
         <p>1. liṅgam (ūṣmā mūrdhaprayogaḥ), 2. vivṛddhiḥ (mūrdhā mūrdhaprayogaḥ), 3. nirūḍhiḥ
            (kṣāntiḥ mūrdhaprayogaḥ) , 4. cittasaṃsthitiḥ (agradharmaḥ mūrdhaprayogaḥ) , 5. darśanamārgaḥ
            (mūrdhaprayoga), 6. bhāvanāmārgaḥ (mūrdhaprayogaḥ), 7. ānantaryasamādhiḥ (mūrdhaprayogaḥ),
            8. vipratipattiḥ (mūrdhaprayogaḥ) , ityaṣṭau dharmā mūrdhābhisamayamupalakṣayantīti
            abhisamayālaṅkāre pratipāditam / tathā hi -</p>
         
         
         <p>
            liṅgaṃ tasya vivṛddhiśca nirūḍhiścittasaṃsthitiḥ /<br />
            caturdhā ca vikalpasya pratipakṣaścaturvidhaḥ //
            </p>
         
         
         <p>
            pratyekaṃ darśanākhye ca bhāvanākhye ca vartmani /<br />
            ānantaryasamādhiśca saha vipratipattibhiḥ //
            </p>
         
         
         <p>mūrdhābhisamayaḥ /</p>
         
         
         <p>1. liṅgam (ūṣmā mūrdhaprayogaḥ)
            asyoṣmaṇo mūrdhaprayogasya svarūpam abhisamayālaṅkāre ekayā kārikayopadarśitam / tathā
            hi -</p>
         
         
         <p>
            svapnāntare 'pi svapnābhasarvadharmekṣaṇādikam /<br />
            mūrdhaprāptasya yogasya liṅgaṃ dvādaśadhā matam //
            </p>
         
         
         <p>(ka) lakṣaṇam
            svapne 'pi sarvadharmāṇāṃ svapnābhatvadarśanādiṣu dvādaśaliṅgeṣu anyatamasya prāptyā
            vyavasthāpitaḥ prathamo nirvedhabhāgīya ūṣmā mūrdhaprayoga iti lakṣaṇam /</p>
         
         
         <p>(kha) mṛdu-madhyādhimātrabhedena trayo 'sya bhedā bhavanti /</p>
         
         
         <p>(ga) avadhiḥ
            nairātmyālambanāyā vidarśanāyāḥ prāptimārabhya bhūmiprāptiparyantamasya sīmā bhavati
            /</p>
         
         
         <p>2. vivṛddhiḥ (mūrdhā mūrdhaprayogaḥ)
            asya mūrdhākhyasya mūrdhaprayogasya lakṣaṇādikam abhisamayālaṅkāre ekayā kārikayā
            paridīpitam / tathā hi -</p>
         
         
         <p>jambudvopajaneyattābuddhapūjāśubhādikām / upamāṃ bahudhā kṛtvā vivṛddhiḥ ṣoḍaśātmikā
            //</p>
         
         
         <p>(ka) lakṣaṇam
            puṇyavivṛddhyādiṣoḍaśavivṛddhīnāṃ pūrṇatayā māhāyāniko dvitīyo nirvedhabhāgīyo mūrdhā
            mūrdhaprayoga iti lakṣaṇam /</p>
         
         
         <p>ayaṃ mūrdhā mūrdhaprayogaḥ mahāyānaprayogamārgīyo mūrdhaprayogaśceti samānārthakau
            /</p>
         
         
         <p>(kha) bhedaḥ
            mṛdumadhyādhimātrabhedena trayo 'sya bhedā bhavanti /</p>
         
         
         <p>(ga) avadhiḥ
            māhāyānikasya prayogamārgīyamūrdhaprayogasya yathāvadhistathaivāsyāpi jñātavyaḥ /</p>
         
         
         <p>3. nirūḍhiḥ (kṣāntiḥ mūrdhaprayogaḥ)
            asya nirūḍhyākhyamūrdhaprayogasya sarvaṃ lakṣaṇādikam abhisamayālaṅkāre ekayā kārikayopavarṇitam
            / tathā hi -</p>
         
         
         <p>
            trisarvajñatvadharmāṇāṃ paripūriranuttarā /<br />
            aparityaktasattvārthā nirūḍhirabhidhīyate //
            </p>
         
         
         <p>(ka) lakṣaṇam
            samyagupāyakauśalabalena nirvikalpādhigamāvasthāyāṃ mahākaruṇādisammukhībhāvena yathoktasarvākārajñatāditrisarvajñatādharmāṇāṃ
            (cittotpādādīnāṃ) / anuttarā paripūriḥ nirūḍhyākhyastṛtīyo nirvedhabhāgīyaḥ kṣāntimūrdhaprayoga
            iti lakṣaṇam /</p>
         
         
         <p>ayaṃ kṣāntyākhyo mūrdhaprayogaḥ māhāyānikaḥ prayogamārgīyakṣāntiprayogaśceti dvau
            samānārthakau /</p>
         
         
         <p>(kha) bhedaḥ
            mṛmumadhyādhimātrabhedenāsya kṣāntyākhyamūrdhaprayogasya trayo bhedā bhavanti /</p>
         
         
         <p>(ga) avadhiḥ
            yathā māhāyānikāyāḥ prayogamārgīyāyāḥ kṣānteravadhistathā asyāpi prayogasyāvadhirjñātavyaḥ
            /</p>
         
         
         <p>4. cittasaṃsthitiḥ (agradharmaḥ mūrdhaprayogaḥ)
            asya agradharmākhyasya mūrdhaprayogasya lakṣaṇādikam abhisamayālaṅkāre ekayā kārikayā
            pratipāditam / tathā hi -</p>
         
         
         <p>
            caturdvīpakasāhasradvitrisāhasrakopamaḥ /<br />
            kṛtvā puṇyabahutvena samādhiḥ parikīrtitaḥ //
            </p>
         
         
         <p>(ka) lakṣaṇam
            darśanamārgotpādasamarthā pramāṇātikrāntapuṇyabahutvena samādhilakṣaṇā (sthirībhāvalakṣaṇā)
            cittasaṃsthitiścaturthanirvedhabhāgīyo 'gradharmo mūrdhaprayoga iti lakṣaṇam</p>
         
         
         <p>(kha) bhedaḥ
            mṛdumadhyādhimātrabhedena trayo 'sya prayogasya bhedā bhavanti /</p>
         
         
         <p>(ga) avadhiḥ
            māhāyānikasya prayogamārgīyāgradharmasya yathā avadhistathaivāsyāpi jñātavyaḥ /
            etāni ca liṅgādīni yathākramamūṣmādicaturnirvedhabhāgīyasvarūpāṇi veditavyāni /</p>
         
         
         <p>5. darśanamārgaḥ (mūrdhaprayogaḥ)
            asya darśanamārgākhyasya mūrdhaprayogasya lakṣaṇādikam abhisamayālaṅkāre savistaraṃ
            aṣṭādaśabhiḥ kārikābhiḥ pratipāditam /</p>
         
         
         <p>(ka) lakṣaṇam
            darśanaheyāyāḥ sattāgrāhikāyā dṛṣṭeḥ pratipakṣabhāvena vyavasthāpito māhāyānikaḥ satyābhisamayo
            darśanamārgākhyo mūrdhaprayoga iti lakṣaṇam /</p>
         
         
         <p>ayaṃ darśanamārgākhyo mūrdhaprayogaḥ māhāyāniko darśanamārgaśca paryāyau /</p>
         
         
         <p>(kha) bhedaḥ
            heyadṛṣṭyā darśanaprahātavyānāṃ caturṇāṃ vikalpānāṃ catvāraḥ pratipakṣā iti catvāro
            'sya prabhedā bhavanti / samāhitaḥ pṛṣṭhalabdhaśceti dvāvapi bhedau /</p>
         
         
         <p>(ga) avadhiḥ
            māhāyānikasya darśanamārgasya avadhivat asyāpyavadhirbhavatīti /</p>
         
         
         <p>6. bhāvanāmārgaḥ (mūrdhaprayogaḥ)
            asya bhāvanāmārgākhyasya mūrdhaprayogasya sarvaṃ lakṣaṇādikam abhisamayālaṅkāre navabhiḥ
            kārikābhiḥ savistaramabhihitam /</p>
         
         
         <p>(ka) lakṣaṇam
            trisarvajñatāparigṛhītayā prakarṣaprāptaprajñayopāttānāṃ bhāvanāprahātavyavikalpapratipakṣāṇāṃ
            dṛṣṭyā vyavasthāpito māhāyāniko 'nvabhisamayaḥ bhāvanāmārgākhyo mūrdhaprayoga iti
            lakṣaṇam /</p>
         
         
         <p>(kha) bhedaḥ
            bhāvanāheyānāṃ navānāṃ vikalpānāṃ sākṣāt pratipakṣabhūtā navānantaryamārgāḥ, nava
            ca vimuktimārgā iti aṣṭādaśa asya bhāvanāmārgākhyasya mūrdhaprayogasya bhedā bhavanti
            /</p>
         
         
         <p>(ga) avadhiḥ
            prathamāṃ bhūmimārabhya daśamīṃ bhūmiṃ yāvadasya sīmā bhavatīti /</p>
         
         
         <p>7. ānantaryaṃsamādhiḥ (mūrdhaprayogaḥ)
            buddhatvaprāpteravyavahito yaḥ pūrvasamanantaraḥ samādhiḥ, so 'tra ānantaryasamādhiḥ
            / asya lakṣaṇādikaṃ sarvaṃ svarūpam abhisamayālaṅkāre tisṛbhiḥ kārikābhiḥ samyak pratipāditam
            / tathā hi -</p>
         
         
         <p>
            trisāhasrajanaṃ śiṣyakhaḍgādhigamasampadi /<br />
            bodhisattvasya ca nyāme pratiṣṭhāpya śubhopamāḥ //
            </p>
         
         
         <p>
            kṛtvā puṇyabahutvena buddhatvāpteranantaraḥ /<br />
            ānantaryasamādhiḥ sa sarvākārajñatā ca tat //
            </p>
         
         
         <p>
            ālambanamabhāvo 'sya smṛtiścādhipatirmataḥ /<br />
            ākāraḥ śāntatā cātra //
            </p>
         
         
         <p>(ka) lakṣaṇam
            trisarvajñatāsaṃgṛhītaprakarṣaprāptaprajñāpāramitābhāvanāyāḥ phalabhūtasya sarvākārajñatāvipākasya
            avyavahitatvena sākṣādutpādakaḥ paryantayogaḥ ānantaryasamādhyākhyo mūrdhaprayoga
            iti lakṣaṇam /</p>
         
         
         <p>ayaṃ ānantaryasamādhiḥ mūrdhaprayogaḥ, antimakṣaṇasthabodhisattvasya jñānamityanarthāntaram
            /</p>
         
         
         <p>(kha) bhedaḥ
            ekakṣaṇikāścatvāraḥ prayoga evāsya catvāro bhedā bhavanti /</p>
         
         
         <p>(ga) avadhiḥ
            ayaṃ prayogaḥ kevalaṃ antimakṣaṇasthabodhisattvāvasthāyāmeva bhavatīti /</p>
         
         
         <p>8. vipratipattiḥ (mūrdhaprayogaḥ)
            aviditopāyakauśalānāṃ pravādināṃ nānācodyamukhaparamparāprasarpipyo vipratipattiayo
            'tra nirākarttavyā bhavantīti tāsāṃ vipratipattīnāṃ sarvaṃ lakṣaṇādikaṃ svarūpam abhisamayālaṅkāre
            tisṛbhiḥ kārikābhiḥ savistaraṃ samyak pratipāditam / tathā hi -</p>
         
         
         <p>
            ālambanopapattau ca tatsvabhāvāvadhāraṇe /<br />
            sarvākārajñatājñāne paramārthe sasaṃvṛtau //
            </p>
         
         
         <p>
            prayoge triṣu ratneṣu sopāye samaye muneḥ /<br />
            viparyāse samārge ca pratipakṣavipakṣayoḥ //
            </p>
         
         
         <p>
            lakṣaṇe bhāvanāyāṃ ca matā vipratittayaḥ /<br />
            sarvākārajñatādhārā ṣoḍhā daśa ca vādinām //
            </p>
         
         
         <p>(ka) lakṣaṇam
            saṃvṛtiparamārthasatyayordvayoḥ svabhāvata ekatvalakṣaṇayoḥ agrahaṇarūpāḥ sammukhībhūtavikalpāḥ
            tadbījāni vā nirākarttavyā vipratipattaya iti lakṣaṇam /</p>
         
         
         <p>(kha) bhedaḥ
            vipratipattīnāṃ ṣoḍaśa bhedā bhavanti / tathā hi - saṃskṛtāsaṃskṛtadhātvorabhāvatvena
            ālambanopapattauḥ sarvathā nīrūpatvād ālambanasvabhāvadhāraṇe, bhāvābhāvānupalambhena
            sarvākārajñatājñāne, tathatāsvabhāvatvena saṃvṛttiparamārthasatyadvaye, dānādyanupalambhena
            prayoge, boddhavyābhāvād buddharatne, nāmadheyamātratvād dharmaratne, rūpādyālambanapratiṣedhāt
            saṃgharatne, dānādyanulambhena upāyakauśale, bhāvābhāvobhyarūpādhigamapratiṣeghāt
            tathāgatābhisamaye, prapañcavyavasthāpitānityāditvena nityādiviparyāse, vibhāvitamārgaphalāsākṣātkaraṇena
            mārge, hānopādānābhāvena vipakṣe pratipakṣe ca, dharmyabhāvād dharmalakṣaṇe, svasāmānyalakṣaṇānupapattyā
            bhāvanāyāṃ ceti sarvākārajñatādhiṣṭhānāḥ saṃśayarūpāḥ ṣoḍaśa vipratipattayo bhavanti
            / tāḥ yathāsambhavamubhayasatyāśritopāyakauśalena nirākṛtya samyak sarvathā niścayamutpādya
            kalyāṇakāmaiḥ bodhisattvairānantaryasamādhiradhigantavyaḥ /</p>
         
         
         <p>etāsu kalpanātmikā vipratipattayo mukhyāḥ, yāśca prasaṅgamukhenoktāstā gauṇā iti mantavyāḥ
            /</p>
         
         
         <p>etāḥ ṣoḍaśāpi vipratipattayo kalpanātmikā śabdātmikā ceti dvayorantarbhavanti /</p>
         
         
         <p>dvayoḥ satyayorekamālambya yadaparaṃ nirākaroti tad abhiniveśātmakaṃ jñānameva kalpanātmikā
            vipratipattiḥ /</p>
         
         
         <p>dvayoḥ satyayorekaṃ nimittīkṛtya yā aparaṃ nirākaroti sā vāk śabdātmikā vipratipattiaravaseyā
            /</p>
         
         
         <p>(ga) avadhiḥ
            mārge 'praveśādārabhya aśuddhasaptabhūmiparyantamāsāṃ vipratipattīnāṃ sīmā bhavatīti
            /</p>
         
         
         <p>// iti mūrdhābhisamayopalakṣakā aṣṭau dharmāḥ //</p>
         
         
         
         
         
         <p>(i) ānupūrvikābhisamayopalakṣakāḥ trayodaśa dharmāḥ</p>
         
         
         <p>ānupūrvikābhisamayasya svarūpanirdeśaḥ abhisamayālaṅkāre saṃkṣepataḥ kārikāśena kṛtaḥ
            / tathā hi -</p>
         
         
         <p>tredhā daśadhā cānupūrvikaḥ</p>
         
         
         <p>vistaratastu tasya lakṣaṇādikamanayā ekayā kārikayopanyastam / tathā hi -</p>
         
         
         <p>
            dānena prajñayā yāvad buddhādau smṛtibhiśca sā /<br />
            dharmābhāvasvabhāvenetyanupūrvakriyā matā //
            </p>
         
         
         <p>(ka) lakṣaṇam
            sarvākārajñatāditrisarvajñatākārān adhigatān anupūrvīkṛtya prajñābhāvanayopāttaḥ sattvayogaḥ
            ānupūrvikaprayoga iti lakṣaṇam /</p>
         
         
         <p>(kha) bhedaḥ
            dānādiṣaṭpāramitāparipūraṇena (ṣaṭ), buddha-dharma-saṃgha-śīla-tyāga-devatā-nāmanusmaraṇena
            (ṣaṭ) , rūpādisarvadharmābhāve svabhāvāvabodhena (ekaḥ) yo 'dhigamaḥ sa ānupūrvikābhisamayastrayodaśavidha
            ityasya trayodaśa bhedā bhavanti /</p>
         
         
         <p>(ga) avadhiḥ
            sambhāramārgamārabhya ekakṣaṇābhisambodhāt samanantarapūrvakṣaṇaparyantamasya sīmā
            bhavatīti /</p>
         
         
         <p>// iti ānupūrvikābhisamayopalakṣakāḥ trayodaśaḥ dharmāḥ //</p>
         
         
         
         
         
         <p>(ī) ekakṣaṇābhisambodhābhisamayopalakṣakāḥ catvāro dharmāḥ</p>
         
         
         <p>ekakṣaṇābhisambodhasya svarūpanirdeśaḥ abhisamayālaṅkāre kārikārdhena saṃkṣepataḥ
            kṛtaḥ / tathā hi -</p>
         
         
         <p>ekakṣaṇābhisambodho lakṣaṇena caturvidhaḥ //</p>
         
         
         <p>vistaratastu saptamādhikāre draṣṭavyaḥ /</p>
         
         
         <p>(ka) lakṣaṇam
            adhigatatrisarvajñatākāreṣu svabhyastasteṣāmeva kṣaṇenaikenādhigamarūpaḥ paryantayogaḥ
            ekakṣaṇābhisambodha iti lakṣaṇam /</p>
         
         
         <p>ekakṣaṇaprayogaḥ, antimakṣaṇabodhisattvīyajñānam, ānantaryamūrdhaprayogaḥ ityanarthāntaram
            /</p>
         
         
         <p>(kha) bhedaḥ
            svarūpataḥ ekavidha eva ekakṣaṇābhisambodho lakṣaṇena (vyāvṛtyā) caturvidho bhavati,
            yathā - avipākalakṣaṇaḥ, vipākalakṣaṇaḥ alakṣaṇalakṣaṇaḥ, advayalakṣaṇaśceti /</p>
         
         
         <p>(ya) avipākalakṣaṇaḥ
            asya sarvaṃ svarūpam abhisamayālaṅkāre ekayā kārikayā parīdīpitam / tathā hi -</p>
         
         
         <p>
            anāsravāṇāṃ sarveṣāmekaikenāpi saṃgrahāt /<br />
            ekakṣaṇāvabodho 'yaṃ jñeyo dānādinā muneḥ //
            </p>
         
         
         <p>(ka) lakṣaṇam
            ekakṣaṇadānādijñānena anāsravadānādyaśītyanuvyañjanalakṣaṇānāṃ dharmāṇāṃ saṃgraheṇa
            bodhisattvasya avabodharūpaḥ paryantayogaḥ avipākānāsravasarvadharmaikakṣaṇalakṣaṇo
            bhavatīti lakṣaṇam /</p>
         
         
         <p>(ra) vipākalakṣaṇaḥ</p>
         
         
         <p>asya sarvaṃ svarūpam abhisamayālaṅkāre ekayā kārikayā samyagabhihitam / tathā hi -</p>
         
         
         <p>
            vipākadharmatāvasthā sarvaśuklamayī yadā /<br />
            prajñāpāramitā jātā jñānamekakṣaṇe tadā //
            </p>
         
         
         <p>(ka) lakṣaṇam
            yadā bodhisattvasya pratipakṣabhāvanayā sarvavipakṣakalaṅkāpagamena sakalavyavadānapakṣavipākadharmatāvasthā
            śuklasvabhāvā jātā, tadā ekasminneva kṣaṇe vipākāvasthāprāptānām anāsravadharmāṇāṃ
            bodhāt jñānaṃ (prajñāpāramitā) vipākadharmatāvasthānāsravadharmaikakṣaṇalakṣaṇo bhavati,
            ityevakṣaṇābhisambodho dvitīyaḥ / ayaṃ vipākaḥ aṣṭamabhūmerūrdhvaṃ bhavatīti jñeyam
            /
            (la) alakṣaṇalakṣaṇaḥ
            asya svarūpādikaṃ sarvam abhisamayālaṅkāre ekayā kārikayā suspaṣṭamupavarṇitam / tathā
            hi -
            svapnopameṣu dharmeṣu sthitvā dānādicaryayā /
            alakṣaṇatvaṃ dharmāṇāṃ kṣaṇenaikena vindati /</p>
         
         
         <p>(ka) lakṣaṇam
            pūrvaṃ svapnopamasarvadharmābhyāsena sambhāradvayamanubhūya adhigamāvasthāyāṃ svapnasvabhāveṣu
            sarvadharmeṣu upādānaskandhādiṣu sthitvā dānādiṣaṭpāramitāpratipattyā dānādirūpanirūpaṇākāreṇa
            alakṣaṇāḥ sarvadharmā iti saṃkleśavyavadānarūpāṇāṃ sarvadharmāṇāmekenaiva kṣaṇena
            alakṣaṇatvaṃ jānāti, ityevam alakṣaṇa sarvadharmaikakṣaṇalakṣaṇo bhavatīti ekakṣaṇābhisambodhastṛtīyaḥ
            /</p>
         
         
         <p>(va) advayalakṣaṇaḥ
            asyādvayalakṣaṇasya svarūpam abhisamayālaṅkāre ekayā kārikayā spaṣṭamupadarśitam /
            tathā hi -</p>
         
         
         <p>
            svapnaṃ taddarśinaṃ caiva dvayayogena nekṣate /<br />
            dharmāṇāmadvayai tattvaṃ kṣaṇenaikena paśyati //
            </p>
         
         
         <p>(ka) lakṣaṇam
            nirantaradīrghakāladvayapratibhāsaprahāṇābhyāsasātmībhāvād unmīlitadvayapratibhāsavāsano
            yadā bodhisattvo grāhyagrāhakayogena svapnaṃ grāhyaṃ svapnadarśinaṃ grāhakaṃ nekṣate,
            tadā sarve 'pyevaṃdharmāṇo dharmā iti dharmāṇāmadvayaṃ tattvamekenaiva kṣaṇena paśyati,
            ityevam advayalakṣaṇasarvadharmaikakṣaṇalakṣaṇo bhavatyekakṣaṇābhisambodhaścaturthaḥ
            /</p>
         
         
         <p>(kha) nirvacanam
            eka ityantimaḥ, kṣaṇamiti samayaḥ, abhirityābhimukhyam, samiti samyak, aya ityadhigama
            ityevaṃ antimakāle dānādisarvānāsravadharmāṇāmaviparītaḥ samyak prativedhaḥ ekakṣaṇābhisambodha
            ityucyate /</p>
         
         
         <p>(ga) avadhiḥ
            samastānāṃ caturlakṣaṇānāmavadhiḥ antimakṣaṇasthabodhisattvīyāvasthāyāmeva bhavati
            /</p>
         
         
         <p>// iti ekakṣaṇābhisambodhābhisamayasya aṣṭau dharmāḥ //</p>
         
         
         
         
         
         <p>3. Dharmakāyopalakṣakāścatvāro dharmāḥ</p>
         
         
         <p>vipākabhūtasya dharmakāyasya saṃkṣiptanirdeśaḥ abhisamayālaṅkāre ekayā kārikayā paridīpitaḥ
            / tathā hi -</p>
         
         
         <p>
            svābhāvikaḥ sasāmbhogo nairmāṇiko 'parastathāḥ /<br />
            dharmakāyaḥ sakāritraścaturdhā samudīritaḥ //
            </p>
         
         
         <p>vistṛtanirdeśastu aṣṭamādhikāre catvāriṃśatkārikābhirvihitaḥ / tatra dharmakāyasya
            lakṣaṇādikaṃ sarvaṃ svarūpamupavarṇitam /</p>
         
         
         <p>(ka) lakṣaṇam
            sambhāradvayasaṃcayabalena prāptāḥ paryantaguṇā eva phalabhūto dharmakāya iti lakṣaṇam
            /</p>
         
         
         <p>(kha) bhedaḥ
            catvāro 'sya bhedā bhavanti, yathā - svabhāvakāyaḥ, jñānadharmakāyaḥ, sambhogakāyaḥ,
            nirmāṇakāyaśceti catvāraḥ /</p>
         
         
         <p>1. svabhāvakāyaḥ
            asya svābhāvikakāyasyopapādanam abhisamayālaṅkāre ekayā kārikayā kṛtam / tathā hi
            -</p>
         
         
         <p>
            sarvākārāṃ viśuddhiṃ ye dharmāḥ prāptā nirāsravāḥ /<br />
            svābhāviko muneḥ kāyasteṣāṃ prakṛtilakṣaṇaḥ //
            </p>
         
         
         <p>(ka) lakṣaṇam
            prakṛtyāgantukamalaviśuddhidvayalakṣaṇaḥ paryantadhāturanutpādarūpaḥ svabhāvakāya
            iti lakṣaṇam /</p>
         
         
         <p>(kha) bhedaḥ
            prakṛtiviśuddhaḥ āgantukaviśuddhaśceti dvau bhedau /</p>
         
         
         <p>(ga) avadhiḥ
            svabhāvakāyaḥ kevalaṃ buddhabhūmāveva bhavati /</p>
         
         
         <p>2. jñānadharmakāyaḥ
            asya jñānakāyasya svarūpam abhisamayālaṅkāre pañcabhiḥ kārikābhirupadarśitam /</p>
         
         
         <p>(ka) lakṣaṇam
            yāvajjñānaṃ yathāvajjñānaṃ cāpekṣya sākṣātkāri paryantajñāna jñānadharmakāya iti lakṣaṇam
            / jñānadharmakāyaḥ sarvajñajñānaṃ cetyanarthāntaram /</p>
         
         
         <p>(kha) bhedaḥ
            buddhabhūmau anāsravajñānānāmekaviṃśatiḥ jñānavargā evāsya ekaviṃśatiḥ prabhedāḥ /
            tathā hi -</p>
         
         
         <p>(1) smṛtyupasthānādyārabhya āryāṣṭāṅgamārgaparyantā saptatriṃśad bodhipakṣāḥ, (2)
            catvāryapramāṇāni maitryādicaturbrahmavihārāḥ, (3) aṣṭau vimokṣāḥ, (4) navasamāpattayaḥ,
            (5) kṛtsnāyatanāni daśa (6) aṣṭau abhibhvāyatanāni, (7) araṇāsamādhiḥ, (8) praṇidhijñānam,
            (9) ṣaḍabhijñāḥ, (10)catasraḥ pratisaṃvidaḥ, (11) āśrayālambanacittajñānapariśuddhaya
            iti cataśraḥ śuddhayaḥ, (12) daśa vaśitāḥ, (13) daśa balāni, (14) catvāri vaiśāradyāni,
            (15) trīṇi arakṣaṇāni, (16) trīṇi smṛtyupasthānāni, (17) asammoṣadharmatā, (18) kleśajñeyāvaraṇānuśayarūpabījaprahāṇāt
            vāsanāsamudghātaḥ, (19) sakalajanahitāśayatā mahākaruṇā, (20) aṣṭādaśāveṇikā buddhadharmāḥ,
            (21) sarvākārajñatāditrisarvajñatā /
            tathā coktam abhisamayālaṅkāre -</p>
         
         
         <p>
            bodhipakṣāpramāṇāni vimokṣā anupūrvaśaḥ /<br />
            navātmikā samāpattiḥ kṛtsnaṃ daśavidhātmakam //
            </p>
         
         
         <p>
            abhibhvāyatanānyaṣṭaprakārāṇi prabhedataḥ /<br />
            araṇā praṇidhijñānamabhijñāḥ pratisaṃvidaḥ //
            </p>
         
         
         <p>
            sarvākārāścatasro 'tha śuddhayo vaśitā daśa /<br />
            balāni daśa catvāri vaiśāradyānyarakṣaṇam //
            </p>
         
         
         <p>
            trividhaṃ smṛtyupasthānaṃ tridhā 'saṃmoṣadharmatā /<br />
            vāsanāyāḥ samudghāto mahatī karuṇā jane //
            </p>
         
         
         <p>
            āveṇikā munereva dharmā ye 'ṣṭādaśeritāḥ /<br />
            sarvākārajñatā ceti dharmākāyo 'bhidhīyate //
            </p>
         
         
         <p>(ga) avadhiḥ
            buddhabhūmāveva jñānadharmakāyo bhavati /</p>
         
         
         <p>3. sambhogakāyaḥ
            sambhogakāyasya svarūpavarṇanam abhisamayālaṅkāre ekayā kārikayā kṛtam / tathā hi
            -</p>
         
         
         <p>
            dvātriṃśallakṣaṇāśītivyañjanātmā munerayam /<br />
            sāmbhogiko mataḥ kāyo mahāyānopabhogataḥ //
            </p>
         
         
         <p>(ka) lakṣaṇam
            sthānakāyaparivāradharmakālākhyaiḥ pañcabhirviniyatairvirśiṣṭaḥ kāyaḥ sambhogakāya
            iti lakṣaṇam /</p>
         
         
         <p>(kha) bhedaḥ
            mahāsambhogakāyaḥ kaniṣṭhasambhogakāyaśceti bhedadvayamabhidhānadṛṣṭyā kartuṃ śakyate
            / tatra mahāsambhogakāyaḥ akaniṣṭhabhaumikaḥ sambhogakāya ityanarthāntaram / tathaiva
            kaniṣṭhasambhogakāyaḥ akaniṣṭhabhaumikau nirmāṇakāyaścetyanarthāntaram /</p>
         
         
         <p>(ga) avadhiḥ
            ayaṃ sambhogakāyo buddhabhūmau akaniṣṭhaghanavyūhakṣetre eva kevalaṃ bhavati /</p>
         
         
         <p>4. nirmāṇakāyaḥ
            kāyasyāsya nairmāṇikasya svarūpam abhisamayālaṅkāre kārikayā ekayā samyagupavarṇitam
            / tathā hi -</p>
         
         
         <p>
            karoti yena citrāṇi hitāni jagataḥ samam /<br />
            ā bhavāt so 'nupacchinnaḥ kāyo nairmāṇiko muneḥ //
            </p>
         
         
         <p>(ka) lakṣaṇam
            pañcabhirviniyatairvirahitaḥ paryantarūpakāyo nirmāṇakāya iti lakṣaṇam /</p>
         
         
         <p>yena śākyamunitathāgatādirūpeṇa āsaṃsāraṃ sarvalokadhātuṣu sattvānāṃ samīhitamarthaṃ
            samaṃ karoti, asau kāyaḥ prabandhatayā anuparato nairmāṇiko buddhasya bhagavataḥ sarvabālajanasādhāraṇaścaturtho
            'vasātavyaḥ /</p>
         
         
         <p>(kha) bhedaḥ
            nirmāṇakāyasya trayo bhedā bhavanti, yathā - uttamanirmāṇakāyaḥ, śailpikanirmāṇakāyaḥ,
            nairyāṇikanirmāṇakāyaśceti /</p>
         
         
         <p>buddhakāritrāṇi</p>
         
         
         <p>imāni bhagavato vicitrāṇi kāritrāṇi abhisamayālaṅkāre saptabhiḥ kārikābhirvistaraśo
            nirdiṣṭāni /</p>
         
         
         <p>(ka) lakṣaṇam
            svasantatisthasarvākārajñatādhipatyenodayamāsāditāḥ śuklā guṇā eva buddhakāritrāṇīti
            lakṣaṇam /</p>
         
         
         <p>(kha) bhedaḥ
            gatipraśamanakāritrata ārabhya nirvāṇaniveśanaparyantaṃ saptaviṃśatiḥ karmāṇyevāsya
            saptaviṃśatiḥ prabhedā bhavanti / yathoktamabhisamayālaṅkāre saptaviṃśatiḥ karitrāṇi
            -</p>
         
         
         <p>
            tathā karmāpyanucchinnamasyāsaṃsāramiṣyate /<br />
            gatīnāṃ śamanaṃ karmaṃ saṃgrahe ca caturvidhe //
            </p>
         
         
         <p>
            niveśanaṃ sasaṃkleśe vyavadānāvabodhane /<br />
            sattvānāmarthayāthātmye ṣaṭsu pāramitāsu ca //
            </p>
         
         
         <p>
            buddhamārge prakṛtyaiva śūnyatāyāṃ dvayakṣaye /<br />
            saṃkete 'nupalambhe ca paripāke ca dehinām //
            </p>
         
         
         <p>
            bodhisattvasya mārgo 'bhiniveśasya nivāraṇe /<br />
            bodhiprāptau jinakṣetraviśuddhau niyatiṃ prati //
            </p>
         
         
         <p>
            aprameye ca sattvārthe buddhasevādike guṇe /<br />
            bodheraṅgeṣvanāśe ca karmaṇāṃ satyadarśane //
            </p>
         
         
         <p>
            viparyāsaprahāṇe ca tadavastukatānaye /<br />
            vyavadāne sasambhāre saṃskṛtāsaṃskṛte prati //
            </p>
         
         
         <p>
            vyatibhedāparijñāne nirvāṇe va niveśanam /<br />
            dharmakāyasya karmedaṃ saptaviṃśatidhā matam //
            </p>
         
         
         <p>(ga) avadhiḥ
            mārge 'praveśādārabhya buddhabhūmiparyantamasyāvadhirbhavati /</p>
         
         
         <p>(gha) vaiśiṣṭyam
            vineyajanakarmānusāraṃ bhagavataḥ kāyavāṅmanaḥkāritrāṇi ākāśavad atyudārāṇi, nadīdhārāvad
            avicchinnāni, samudrataraṅgavat kālānatikramaṇalakṣaṇāni, cintāmaṇikalpavṛkṣādivad
            anābhogarūpāṇi bhavanti /</p>
         
         
         <p>(ṅa) avadhiḥ
            vineyajanapratibhāsabhāk saptaviṃśatiprakāraṃ karma avicchinnatayā āsaṃsāraṃ pravartate
            /</p>
         
         
         <p>// iti dharmakāyopakṣakāścatvāro dharmāḥ //</p>
         
         
         
         
         
         <p>pariṇāmanā</p>
         
         
         <p>prajñāpāramitopalakṣakāṇāṃ sarvākārajñātādyaṣṭānām, aṣṭapadārthopalakṣakāṇāṃ ca saptateḥ
            padārthānāṃ prakāśakamidaṃ subhāṣitaṃ jagadguroḥ maitreyanāthasya mukhānniḥ-sṛtasyāgamasya
            caturdikṣuḥ prasārāya lokasya ca sanmārgārohaṇāya prabhavediti pariṇāmanā / ācāryaharibhadravacanena
            tu -</p>
         
         
         <p>tathyātathyavibhāgayuktivikalajñānodayātsaṃvṛtau
            saṃsārārṇavapaṅkamagnamanasī jātāḥ sadā dehinaḥ / sarve 'mī jananīnibandhanakṛtād
            bījānmayāptācchubhāt sarvākāravarā bhavantu niyataṃ kāyatrayaprāpiṇaḥ //</p>
         
         
         <p>iti śam om</p>
         
         
         </div>
   </body>
</html>