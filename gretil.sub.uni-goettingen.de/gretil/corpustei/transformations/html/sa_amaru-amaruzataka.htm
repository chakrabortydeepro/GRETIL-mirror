<!DOCTYPE html><html xmlns="http://www.w3.org/1999/xhtml">
   <head>
      <meta http-equiv="Content-Type" content="text/html; charset=UTF-8" />
      <meta name="viewport" content="width=device-width, initial-scale=1.0" />
      <title>Amaru: Amaruśataka (GRETIL)
	</title>
      <style>@font-face {
    font-family: LinuxLibertineDisplay0Regular, times, serif;
    src: url(fonts/LinLibertine_DR.woff);
}
* {box-sizing: border-box;}
body {background-color: #FFFFFF; font-family: 'LinuxLibertineDisplayORegular'; font-weight: normal; font-style: normal; font-size: 18px; padding: 20px 100px 20px; width: 1600px;}

ul {list-style: circle;}

ul.dash {list-style: none; margin-left: .5em; padding-left: .5em;}
ul.dash > li:before {display: inline-block; content: "–"; width: 1em; margin-left: 0em;}

a:link {color: black; text-decoration: underline;}
a:visited {color: black; text-decoration: underline;}
a:hover {color: black; text-decoration: none;}
a:active {color: black; text-decoration: underline;}

p {padding-left: .5em; padding-right: .5em;}

h4 {margin-bottom: 0px;}
mark {background-color: #FFFFCC;}
q:before {content: "»";}
q:after {content: "«";}

.noindent {padding: 0px;}
.comm {padding-left: 1em; padding-right: 1em;}
.app {width: 80%; text-align: right; font-size: 14px; padding-left: 1em;}
.lem {display:inline-block;}
.ref {font-size: 14px; padding: inherit;}
.lb {font-weight: bold; font-size: 14px;}
.lb:before {content: "["}
.lb:after {content: "]"}
.pb {font-weight: bold; font-size: 14px;}
.pb:before {content: " ["}
.pb:after {content: "] "}
.note {font-weight: bold; font-size: 14px;}
.note:before {content: " ["}
.note:after {content: "] "}
.subhead {font-weight: bold; font-size: 14px;}
.appnote {font-size: 14px;}
.appnote:before {content: " ["}
.appnote:after {content: "] "}
.hi {font-style: italic}
.sic:before {content: "†"}
.sic:after {content: "†"}
.corr {color: #008000;}
.supplied {color: #1E90FF;}
.surplus {color: #ff3333;}
.unclear {color: #D2B48C;}

/* custom renditions */
.b, .bf, .textbf, .bold {font-weight: bold}
.i, .it, .textit, .italic {font-style: italic}
.u, .underline {text-decoration: underline}
.blue {color: #0000e6;}
.red {color: #b30000;}

.row:after {content: ""; display: table; clear: both;}
.column {float: left; width: 50%; padding-left: .5em; padding-right: .5em;}
.analysis {font-size: 14px; color: #0066ff; padding-left: .5em; padding-right: .5em; padding-top: .1em;}
.analysis:before {content: "["}
.analysis:after {content: "]"}

div.wapp:hover  span.lem {background-color: #FFFFCC;}

@media screen and (max-width: 800px) {
    body {font-size: 16px;}
    .column {width: 100%;}
    .analysis {width: 100%;}
}

@media screen and (max-width: 1200px) {
    body {padding: 10px;}
    .app {width: 90%;}
}

@media only screen and (max-width: 1600px) {
    body {width: auto; padding: 20px;}
}

#toc_container {background: #f9f9f9 none repeat scroll 0 0; border: 1px solid #aaa; display: table; font-size: 95%; margin-bottom: 1em; padding: 1em; width: auto;}
.toc_title {font-weight: 700; text-align: center;}	  
#toc_container li, #toc_container ul, #toc_container ul li{list-style: outside none none !important; padding-left: .5em;}
</style>
   </head>
   <body>
      <h1>Amaru: Amaruśataka</h1>
      <h2>Header</h2>
      <p>
         This file is an html transformation of <a href="http://gretil.sub.uni-goettingen.de/gretil/corpustei/sa_amaru-amaruzataka.xml">sa_amaru-amaruzataka.xml</a> with a rudimentary header. For a more extensive header please refer to the source
         file.
         </p>
      <p class="noindent"><b>Data entry: </b>n.n.</p>
      <p class="noindent"><b>Contribution: </b>n.n.</p>
      <p class="noindent"><b>Date of this version: </b>2020-07-31</p>
      <h4>
         <if test="fileDesc/sourceDesc/@xml:id" id=""></if>
         	  Source:
         	</h4>
      <ul class="dash">
         <li>.</li>
      </ul>
      <p class="noindent"><b>Publisher: </b>Göttingen Register of Electronic Texts in Indian Languages (GRETIL), SUB Göttingen</p>
      <h4>Licence:</h4>
      <p>This e-text was provided to GRETIL in good faith that no copyright rights have been
         infringed.
         	 If anyone wishes to assert copyright over this file, please contact the GRETIL management
         at gretil(at)sub(dot)uni-goettingen(dot)de.
         	 The file will be immediately removed pending resolution of the claim.</p>
      <p><a href="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International
            License.</a></p>
      <p class="noindent"><b>Interpretive markup: </b>none</p>
      <h4>Notes:</h4>
      <notesStmt xmlns="http://www.tei-c.org/ns/1.0">
         	
         <p xmlns="http://www.w3.org/1999/xhtml">This file has been created by mass conversion of GRETIL's Sanskrit corpus from <a href="http://gretil.sub.uni-goettingen.de/gretil/1_sanskr/5_poetry/2_kavya/amaru_u.htm">amaru_u.htm</a>. Due to the heterogeneity of the sources the header markup might be suboptimal. For
            the sake of transparency the header of the legacy file is documented in the &lt;note&gt; element below:</p>
         	
         <p xmlns="http://www.w3.org/1999/xhtml">
            	 Amaru: Amarusataka
            <br />
            <br />Input by ...
            	</p>
         </notesStmt>
      <h4>Revisions:</h4>
      <ul class="dash">
         <li>2020-07-31: TEI encoding by mass conversion of GRETIL's Sanskrit corpus</li>
      </ul>
      <hr />
      <h2>Text</h2>
      <div xml:lang="sa-Latn">
         
         
         <p>Text
            Abbreviations</p>
         
         
         <p>This edition is based on the one in Kāvya-saṅgraha edited by Jīvānanda
            Vidyāsāgara. It has been compared with the Motilal Banarsidass edition (1983)
            containing the commentary of Arjunavarmadeva. The number in parentheses at the
            end of the last line of each verse is the number of the verse in the Motilal
            edition. There seems to be a great deal of variation in the order and numbering
            of the verses between the editions and the commentators. The order of the verses
            found in the Kāvya-saṅgraha forms the backbone of the order of the verses
            presented here, even though Arjunavarmadeva considers some of the verses found
            in that edition to be interpolations. Those suspect verses have been noted in
            the footnotes.</p>
         
         
         <p>The parentheses in between verses contain citations for the major
            anthologies. These have been taken from Sures Chandra Banerji's
            edition of Śrīdharadāsa's Sadukti-karṇāmṛta. The abbreviations for those
            anthologies are the following:</p>
         
         
         <p>su. = subhāṣitaratnakoṣa,
            sad. = saduktikarṇāmṛta,
            subh. = subhāṣitāvalī,
            sū. = sūktimuktāvalī,
            pad. = padyāvalī,
            śā. = śārṅgadharapaddhati</p>
         
         
         <p>(These equivalences have been taken from the Banerji edition of Sad-ukti-karṇāmṛta
            and the De edition of Padyāvalī.)</p>
         
         
         <p>Main Text</p>
         
         
         <p>jyākṛṣṭibaddhakhaṭakāmukhapāṇipṛṣṭha-
            preṅkhannakhāṃśucayasaṃvalito'mbikāyāḥ |
            tvāṃ pātu mañjaritapallavakarṇapūra-
            lobhabhramadbhramaravibhramabhṛtkaṭākṣaḥ ||1|| (1)</p>
         
         
         <p>(su. 100, sad. 123)</p>
         
         
         <p>kṣipto hastāvalagnaḥ prasabhamabhihato'pyādadānoṃśukāntaṃ
            gṛhṇan keśeṣvapāstaścaraṇanipatito nekṣitaḥ sambhrameṇa |
            āliṅgan yo'vadhūtastripurayuvatibhiḥ sāśrunetrotpalābhiḥ
            kāmīvārdrāparādhaḥ sa dahatu duritaṃ śāmbhavo vaḥ śarāgniḥ ||2|| (2)</p>
         
         
         <p>(harabāṇaḥ; su. 49, sad. 76)</p>
         
         
         <p>ālolāmalakāvalīṃ vilulitāṃ bibhraccalatkuṇḍalaṃ
            kiñcinmṛṣṭaviśeṣakaṃ tanutaraiḥ khedāmbhasāṃ śīkaraiḥ |
            tanvyā yatsuratāntatāntanayanaṃ vaktraṃ rativyatyaye
            tattvāṃ pātu cirāya kiṃ hariharabrahmādibhirdaivataiḥ ||3|| (3)</p>
         
         
         <p>(viparītaratam- sad. 1141, śā. 3702)</p>
         
         
         <p>alasavalitaiḥ premārdrārdrairmuhurmukulīkṛtaiḥ
            kṣaṇamabhimukhairlajjālolairnimeṣaparāṅmukhaiḥ |
            hṛdayanihitaṃ bhāvākūtaṃ vamadbhirivekṣaṇaiḥ
            kathaya sukṛtī ko'yaṃ mugdhe tvayādya vilokyate ||4|| (4)</p>
         
         
         <p>(vāsakasajjā; su. 508; sad. 658)</p>
         
         
         <p>datto'syāḥ praṇayastvayaiva bhavatā ceyaṃ ciraṃ lālitā
            daivād adya kila tvameva kṛtavān asyā navaṃ vipriyam |
            manyurduḥsaha eṣa yātyupaśamaṃ no sāntvavādaiḥ sphuṭaṃ
            he nistraṃśa vimuktakaṇṭhakaruṇaṃ tāvatsakhī roditu ||5||(6)</p>
         
         
         <p>likhannāste bhūmiṃ bahiravanataḥ prāṇadayito
            nirāhārāḥ skahyaḥ satataruditocchūṇanayanāḥ |
            parityaktaṃ sarvaṃ hasitapaṭhitaṃ pañjaraśukais
            tavāvasthā ceyaṃ visṛja kaṭhine mānamadhunā ||6|| (7)</p>
         
         
         <p>(sakhīprabodhaḥ; sad. 713, rasārṇavasudhākara 2.206a)</p>
         
         
         <p>nāryastanvi haṭhāddharanti ramaṇaṃ tiṣṭhanti no vāritās
            tatkiṃ tāmyasi kiṃ ca rodiṣi mudhā tāsāṃ priyaṃ mā kṛthāḥ |
            kāntaḥ keliruciryuvā sahṛdayastādṛkpatiḥ kātarae
            kiṃ no barkarakarkaraiḥ priyaśatairākramya vikrīyate ||7||(8)</p>
         
         
         <p>*motīlāla-banārsīdāsa-sampādane (1983):
            nāryo mugdhaśaṭhā haranti ramaṇaṃ tiṣṭhanti no vāritās</p>
         
         
         <p>...
            kopātkomalalolabāhulatikāpāśena baddhā dṛḍhaṃ
            nītvā keliniketanaṃ dayitayā sāyaṃ sakhīnāṃ puraḥ |
            bhūyo'pyevamiti skhalan mṛdugirā saṃsūcya duśceṣṭitaṃ
            dhanyo hanyata eva nihnutiparaḥ preyān rudatyā hasan ||8|| (9)</p>
         
         
         <p>(śaṭhanāyakaḥ, sad. 882, sū. 85.3, subh. 1351)</p>
         
         
         <p>praharaviratau madhye vāhnastato'pi pare'thavā
            kimuta sakale jāte vāhnipriya tvamihaiṣyasi |
            iti dinaśataprāpyaṃ deśaṃ priyasya yiyāsato
            harati gamanaṃ bālālāpaiḥ sabāṣpagalajjalaiḥ ||9|| (12)</p>
         
         
         <p>(prasthānabhaṅgaḥ - su. 532, sad. 921, subh. 1048, śā. 3389, sū. 37.7)</p>
         
         
         <p>yātāḥ kiṃ na milanti sundari punaścintā tvayā matkṛte
            no kāryā nitarāṃ kṛśāmi kathayatyevaṃ sabāṣpe mayi |
            lajjāmantharatārakeṇa nipataddhārāśruṇā cakṣuṣā
            dṛṣṭvā māṃ hāsitena bhāvimaraṇotsāhastayā sūcitaḥ ||10||(10)</p>
         
         
         <p>dhīraṃ vāridharasya vāri kirataḥ śrutvā niśīthe dhvaniṃ
            dīrghocchvāsamudaśruṇā virahiṇīṃ bālāṃ ciraṃ dhyāyatā |
            adhvanyena vimuktakaṇṭhamakhilāṃ rātriṃ tathā kranditaṃ
            grāmīṇairvrajato janasya vasatirgrāme niṣiddhā yathā ||11||(13)</p>
         
         
         <p>(varṣāpathikaḥ, sad. 915)</p>
         
         
         <p>kathamapi sakhi krīḍākopād vrajeti mayodite
            kaṭhinahṛdayastyaktvā śayyāṃ balād gata eva saḥ |
            iti sarabhasaṃ dhvastapremṇi vyapetaghṛṇe jane
            punarapi hatavrīḍaṃ cetaḥ prayāti karomi kim ||12||(15)</p>
         
         
         <p>dampatyorniśi jalpatorgṛhaśukenākarṇitaṃ yadvacas
            tatprātargurusannidhau nigadatastasyopahāraṃ vadhūḥ |
            karṇālaṅkṛtipadmarāgaśakalaṃ vinyasya cañcūpuṭe
            vrīḍārtā prakaroti dāḍimaphalavyājena vāgbandhanam ||13|| (16)</p>
         
         
         <p>(śukoktivrīḍā, kuval. 173, su. 621, sad. 1180, subh. 2214, śā. 3743)</p>
         
         
         <p>ajñānena parāṅmukhīṃ paribhavād āśliṣya māṃ duḥkhitāṃ
            kiṃ labdhaṃ caṭula tvayeha nayatā saubhāgyametāṃ daśām |
            paśyaitad dayitākucavyatikaron mṛṣṭāṅgarāgāruṇaṃ
            vakṣaste malatailapaṅkaśavalairveṇīpadairaṅkitam ||14||(17)</p>
         
         
         <p>(khaṇḍitā)</p>
         
         
         <p>ekatrāsanasaṃsthitiḥ parihatā pratudgamād dūratas
            tāmbūlānayanacchalena rabhasāśelṣo'pi saṃvighnitaḥ |
            ālāpo'pi na miśritaḥ parijanaṃ vyāpārayantyāntike
            kāntaṃ pratyupacārataścaturayā kopaḥ kṛtārthīkṛtaḥ ||15|| (18)</p>
         
         
         <p>(māninī, sad. 692, rasārṇavasudhākara 2.67g)</p>
         
         
         <p>dṛṣṭvaikāsanasaṃsthite priyatame paścād upetyādarād
            ekasyā nayane pidyāya vihitakrīḍānubandhacchalaḥ |
            īṣadvakrimakandharaḥ sapulakaḥ premollasanmānasām
            antarhāsalasatkapolaphalakāṃ dhūrto'parāṃ cumbati ||16||(19)</p>
         
         
         <p>(śaṭhanāyakaḥ, su. 603, sad. 881)</p>
         
         
         <p>caraṇapatanapratyākhyānātprasādaparāṅmukhe
            nibhṛtakitavācāretyuktvā ruṣā puruṣīkṛte |
            vrajati ramaṇe niḥśvasyoccaiḥ stanasthitahastayā
            nayanasalilacchannā dṛṣṭiḥ sakhīṣu niveśitā ||17||(20)</p>
         
         
         <p>(mānināyakaḥ, sad. 896)</p>
         
         
         <p>kāñcyā gāḍhatarāvaruddhavasanaprāntā kimarthaṃ punar
            mugdhākṣī svaiptīti tatparijanaṃ svairaṃ priye pṛcchati |
            mātaḥ svaptumapīha vārayati māmityāhitakrodhayā
            paryasya svapiticchalena śayane datto'vakāśastayā ||18||(21)</p>
         
         
         <p>(śayanādhirohanam, sad. 1094, subh. 2081, sū. 77.11)</p>
         
         
         <p>ekasmiñśayane parāṅmukhatayā vītottaraṃ tāmyator
            anyonyasya hṛdi sthite'pyanunaye saṃrakṣatorgauravam |
            dampatyoḥ śanakairapāṅgavalanān miśrībhavaccakṣuṣor
            bhagno mānakaliḥ sahāsarabhasaṃ vyāsaktakaṇṭhagraham ||19||(23)</p>
         
         
         <p>(mānabhaṅgaḥ, sad. 723)</p>
         
         
         <p>paśyāmo mayi kiṃ prapadyata iti sthairyaṃ mayālambitaṃ
            kiṃ māmālapatītyayaṃ khala śaṭhaḥ kopastayāpyāśritaḥ |
            ityanyonyavilakṣadṛṣṭicature tasminnavasthāntare
            savyājaṃ hasitaṃ mayā dhṛtiharo bāṣpastu muktastayā ||20||(24)</p>
         
         
         <p>(uccāvacaṃ, kuval., 185; sad. 1366)</p>
         
         
         <p>parimlāne māne mukhaśaśini tasyāḥ karadhṛte
            mayi kṣīṇopāye praṇipatanamātraikaśaraṇe |
            tayā pakṣmaprāntavrajapuṭaniruddhena sahasā
            prasādo bāṣpena stanataṭaviśīrṇena kathitaḥ ||21||(25)</p>
         
         
         <p>(uccāvacaṃ, sad. 1367, subh. 1608, sū. 58.1)</p>
         
         
         <p>tasyāḥ sāndravilepanastanataṭapraśleṣamudrāṅkitaṃ
            kiṃ vakṣaścaraṇānativyatikaravyājena gopāyyate |
            ityukte kva tad ityudīrya sahasā tatsampramārṣṭuṃ mayā
            sāśliṣṭā rabhasena tatsukhavaśāttanvyāpi tad vismṛtam ||22||(26)</p>
         
         
         <p>tvaṃ mugdhākṣi vinaiva kañculikayā dhatse manohāriṇīṃ
            lakṣmīmityabhidhāyini priyatame tadvīṭikāṃ saṃspṛśi |
            śayyopāntaniviṣṭasasmitamukhīnetrotsavānandito
            niryātaḥ śanakairalīkavacanopanyāsamālījanaḥ ||23||(27)
            bhrūbhaṅge racite'pi dṛṣṭiradhikaṃ sotkaṇṭhamudvīkṣate
            kārkaśyaṃ gamite'pi cetasi tanūromāñcamālambate |
            ruddhāyāmapi vāci sasmitamidaṃ dagdhānanaṃ jāyate
            dṛṣṭe nirvahaṇaṃ bhaviṣyati kathaṃ mānasya tasmiñjane ||24||(28)</p>
         
         
         <p>(anuraktamāninī, su. 695, sad. 702, subh. 1580; uṇ. 5.25)</p>
         
         
         <p>
            kānte katyapi vāsarāṇi gamaya tvaṃ mīlayitvā dṛśau<br />
            svasti svasti nimīlayāmi nayane yāvan na śūnyā diśaḥ |<br />
            āyātā vayamāgamiṣyati suhṛdvargasya bhāgyodayaiḥ<br />
            sandeśo vada kastavābhilaṣitastīrtheṣu toyāñjaliḥ ||25||
            </p>
         
         
         <p>(yātrākṣepaḥ, sad.731 (vīrasya))</p>
         
         
         <p>sā patyuḥ prathamāparādhasamaye sakhyopadeśaṃ vinā
            no jānāti savibhramāṅgavalanāvakroktisaṃsūcanam |
            svacchairacchakapolamūlagalitaiḥ paryastanetrotpalā
            bālā kevalameva roditi luṭhallolālakairaśrubhiḥ ||26||(29)</p>
         
         
         <p>(mugdhā; sad.498)</p>
         
         
         <p>bhavatu viditaṃ chadmālāpairalaṃ priya gamyatāṃ
            tanurapi na te doṣo'smākaṃ vidhistu parāṅmukhaḥ |
            tava yathā tathābhūtaṃ prema prapannamimāṃ daśāṃ
            prakṛticapale kā naḥ pīḍā gate hatajīvite ||27|| (30)</p>
         
         
         <p>(māninīvākyam; sad. 708; pad. 223)</p>
         
         
         <p>urasi nihitastāro hāraḥ kṛtā jaghane ghane
            kalakalavatī kāñcī pādau kvaṇanmaṇinūpurau |
            priyamabhisarasyevaṃ mugdhe samāhataḍiṇḍimā
            yadi kimadhikatrāsotkampaṃ diśaḥ samudīkṣase ||28||(31)</p>
         
         
         <p>prātaḥ prātarupāgatena janitā nirnidritā cakṣuṣor
            mandāyāṃ mayi gauravavyapagamād utpāditaṃ lāghavam |
            kiṃ mugdhe na mayā kṛtaṃ ramaṇadhīrmuktā tvayā gamyatāṃ
            dusthaṃ tiṣṭhasi yacca pathyamadhunā kartāsmi tacchroṣyasi ||29||(33)</p>
         
         
         <p>sā bālā vayamapragalbhamanasaḥ sā strī vayaṃ kātarāḥ
            sā pīnonnatimatpayodharayugaṃ dhatte sakhedā vayam |
            sākrāntā jaghanasthalena guruṇā gantuṃ na śaktā vayaṃ
            doṣairanyajanāśritairapaṭavo jātāḥ sma ityadbhutam ||30||(34)</p>
         
         
         <p>(anukūlanāyakaḥ, su. 481, sad. 872, subh. 1346, s.k. 3.42)
            prasthānaṃ valayaiḥ kṛtaṃ priyasakhairajasraṃ gataṃ
            dhṛtyā na kṣaṇamāsitaṃ vyavasitaṃ cittena gantuṃ puraḥ |
            gantuṃ niścitacetasi priyatame sarve samaṃ prasthitā
            gantavye sati jīvitapriyasuhṛtsārthaḥ kimu tyajyate ||31|| (35)</p>
         
         
         <p>(proṣitabhartṛkāvacanam; subh. 1151; śā. 3424; sad. 741; sū. 37.19)</p>
         
         
         <p>sandaṣṭādharapallavā sacakitaṃ hastāgramādhunvatī
            māmāmuñca śaṭheti kopavacanairānartitabhrūlatā |
            śītkārāñcitalocanā sarabhasaṃ yaiścumbitā māninī
            prāptaṃ tairamṛtaṃ mudhaiva mathito mūḍhaiḥ suraiḥ sāgaraḥ ||32||(36)</p>
         
         
         <p>(cumbanam, sad. 1105, subh. 1303, śā. 3668)</p>
         
         
         <p>supto'yaṃ sakhi supyatāmiti gatāḥ sakhyastato'nantaraṃ
            premāvāsitayā mayā saralayā nyastaṃ mukhaṃ tanmukhe |
            jñāte'līkanimīlane nayanayordhūrtasya romāñcito
            lajjāsīn mama tena sāpyapahṛtā tatkālayogyaiḥ kramaiḥ ||33||(37)</p>
         
         
         <p>kopo yatra bhrūkuṭiracanā nigraho yatra maunaṃ
            yatrānyonyasmitamanunayo yatra dṛṣṭiḥ prasādaḥ |
            tasya premṇastad idamadhunā vaiṣamaṃ paśya jātaṃ
            tvaṃ pādānte luṭhasi nahi me manyumokṣaḥ khalāyāḥ ||34||(38)</p>
         
         
         <p>(nāyake māninī, sad. 709)</p>
         
         
         <p>sutanu jahihi kopaṃ paśya pādānataṃ māṃ
            na khalu tava kadācitkopa evaṃ vidho'bhūt |
            iti nigadati nāthe tiryagāmīlitākṣyā
            nayanajalamanalpaṃ muktamuktaṃ na kiñcit ||35||(39)</p>
         
         
         <p>(mānabhaṅgaḥ, sad. 725)</p>
         
         
         <p>gāḍhāliṅganavāmanīkṛtakucaprodbhinnaromodgamā
            sāndrasneharasātirekavigalatśrīmannitambāmbarā |
            mā mā mānada māti māmalamiti kṣāmākṣarollāpinī
            suptā kiṃ nu mṛtā nu kiṃ manasi me līnā vilīnā nu kim ||36||(40)</p>
         
         
         <p>paṭālagne patyau namayati mukhaṃ jātavinayā
            haṭhāśleṣaṃ vāñchatyapaharati gātrāṇi nibhṛtam |
            na śaknotyākhyātuṃ smitamukhasakhīdattanayanā
            hriyā tāmyatyantaḥ prathamaparihāse navavadhūḥ ||37||(41)</p>
         
         
         <p>(navoḍhā; sad. 512, subh. 2056, śā. 3673; viṣṇudās u.ṇ. 5.19)</p>
         
         
         <p>gate premābandhe praṇayabahumāne vigalite
            nivṛtte sadbhāve jana iva jane gacchati puraḥ |
            tad utprekṣyotprekṣya priyasakhi gatāṃstāṃśca divasān
            na jāne ko heturdalati śatadhā yan na hṛdayam ||38||(43)</p>
         
         
         <p>(uccāvacaṃ, su. 697, sad. 1368, subh. 1141, śā. 3545, sū. 84.1, rasārṇavasudhākara
            2.263c)</p>
         
         
         <p>ciravirahiṇorutkaṇṭhārtiślathīkṛtagātrayor
            navamiva jagaj jātaṃ bhūyaścirād abhinandatoḥ |
            kathamapi dine dīrghe yāte niśāmadhirūḍhayoḥ
            prasarati kathā bahvī yūnoryathā na tathā ratiḥ ||39||(44)</p>
         
         
         <p>dīrghā vandanamālikā viracitā hṛṣṭyaiva nendīvaraiḥ
            puṣpāṇāṃ prakaraḥ smitena racito no kundajātyādibhiḥ |
            dattaḥ svedamucā payodharayuge nārghyo na kumbhāmbhasā
            svairevāvayavaiḥ priyasya viśatastanvyā kṛtaṃ maṅgalam ||40||(45)</p>
         
         
         <p>kānte sāgasi śāyite priyasakhīveśaṃ vidhāyāgate
            bhrāntyāliṅgya mayā rahasyamuditaṃ tatsaṅgamākāṅkṣayā |
            mugdhe duṣkarametad ityatitarāmuktvā sahāsaṃ balād
            āliṅgya chalitāsmi tena kitavenādya pradoṣāgame ||41||(46)</p>
         
         
         <p>āśaṅkya praṇatiṃ paṭāntapihitau pādau karotyādarāt
            vyājenāgatamāvṛṇoti hasitaṃ na spaṣṭamudvīkṣate |
            mayyālāpavati pratīpavacanaṃ sakhyā sahābhāṣate
            tasyāstiṣṭhatu nirbharapraṇayitā māno'pi ramyodayaḥ ||42||(47)</p>
         
         
         <p>sā yāvanti padānyalīkavacanairālījanaiḥ śikṣitā
            tāvantyeva kṛtāgaso drutataraṃ vyāhṛtya patyuḥ puraḥ |
            prārabdhā purato yathā manasijasyājñā tathā vartituṃ
            premṇo maugdhyavibhūṣaṇasya sahajaḥ ko'pyeṣa kāntaḥ kramaḥ ||43||(48)</p>
         
         
         <p>dūrādutsukamāgate vivalitaṃ sambhāṣiṇi sphāritaṃ
            saṃśliṣyatyaruṇaṃ gṛhītavasane kiñcin natabhrūlatam |
            māninyāścaraṇānativyatikare bāṣpāmbupūrṇekṣaṇaṃ
            cakṣurjātamaho prapañcacaturaṃ jātāgasi preyasi ||44||(49)</p>
         
         
         <p>aṅgānāmatitānavaṃ kathamidaṃ kampaśca kasmātkuto
            mugdhe pāṇḍukapolamānanamiti prāṇeśvare pṛcchati |
            tanvyā sarvamidaṃ svabhāvajamiti vyāhṛtya pakṣmāntara
            vyāpī bāṣpabharastayā calitayā niḥśvasya mukto'nyataḥ ||45||(50)</p>
         
         
         <p>purastanvyā gotraskhalanacakito'haṃ natamukhaḥ
            pravṛtto vailakṣyātkimapi likhituṃ daivahatakaḥ |
            sphuṭo rekhānyāsaḥ kathamapi sa tādṛk pariṇato
            gatā yena vyaktaṃ punaravayavaiḥ saiva taruṇī ||46||(51)*asya ślokasya parārdhaḥ:
            
            <p>
               tataścābhijñāya sphuradaruṇagaṇḍasthalarucā<br />
               manasvinyā rūḍhapraṇayasahasodgadgadagirā |<br />
               aho citraṃ citraṃ sphuṭamiti nigadyāśrukaluṣaṃ<br />
               ruṣā brahmāstraṃ me śarasi nihito vāmacaraṇaḥ ||
               </p>
         </p>
         
         
         <p>(gotraskhalitam, sad. 686)</p>
         
         
         <p>kaṭhinahṛdaye muñca bhrāntiṃ vyalīkakathāśritāṃ
            piśunavacanairdukhaṃ netuṃ na yuktamimaṃ janam |
            kimidamathavā satyaṃ mugdhe tvayā hi viniścitaṃ
            yad abhirucitaṃ tan me kṛtvā priye sukhamāsyatām ||47||(53)</p>
         
         
         <p>mandaṃ mudritapāṃśavaḥ paripatajjhaṅkārajhañjhāmarud
            vegadhvastakuṭīrakāntaragatacchidreṣu labdhāntarāḥ |
            karmavyagrakuṭumbinīkucataṭasvedacchidaḥ prāvṛṣaḥ
            prārambhe nipatanti kandaladalollāsāḥ payobindavaḥ ||48||*prakṣipto'yaṃ śloka iti
            arjunavarmadevapādāḥ|
            pītastuṣārakiraṇo madhunaiva sārdham
            antaḥ praviśya caṣake pratibimbavartī |
            mānāndhakāramapi mānavatījanasya
            nūnaṃ bibheda yad asau prasasāda sadyaḥ ||49||*rudramadevakumārasya ṭīkāyāmapyeṣa
            śloko dṛśyate|
            (madhupānam, sad. 1089, subh. 2022, śā. 3648)</p>
         
         
         <p>nabhasi jaladalakṣmīṃ sambhṛtāṃ vīkṣya diṣṭyā
            prasarasi yadi kāntetyardhamuktvā kathañcit |
            mama paṭamavalambya prollikhantī dharitrīṃ
            tadanukṛtavatī sā yatra vāco nivṛttāḥ ||50||*vemabhūpālasya ṭīkāyāmapyeṣa śloko dṛśyate|
            iyamasau taralāyatalocanā
            gurusamunnatapīnapayodharā |
            pṛthunitambabharālasagāminī
            priyatamā mama jīvitahāriṇī ||51||*prakṣipto'yaṃ śloka iti arjunavarmadevamahāśayāḥ|
            sālaktakena navapallavakomalena
            pādena nūpuravatā madanālasena |
            yastāḍyate dayitayā praṇayārādhāt
            so'ṅgīkṛto bhagavatā makaradhvajena ||52||*vemabhūpālasya ṭīkāyāmeṣa ślokaḥ kevalaṃ
            labhyate|
            (anukūlanāyakaḥ, sad. 873, sū. 85.1)</p>
         
         
         <p>bāle nātha vimuñca mānini ruṣaṃ roṣān mayā kiṃ kṛtaṃ
            khedo'smāsu na me'parādhyati bhavān sarve'parādhā mayi |
            tatkiṃ rodiṣi gadgadena vacasā kasyāgrato rudyate
            nanvetan mama kā tavāsmi dayitā nāsmītyato rudyate ||53||(57)</p>
         
         
         <p>(māninī, sad. 691, subh. 1614)</p>
         
         
         <p>nītvoccairvikṣipantaḥ kṛtatuhinakaṇāsārasaṅgān parāgān
            kaundān ānanditālīn atitarasurabhīn bhūriśo diṅmukheṣu |
            ete te kuṅkumāktastanakalasabharāsphālanād ucchalantaḥ
            pītvā śītkārivaktraṃ śiśuharidṛśāṃ haimanā vānti vātāḥ ||54||*rudramadevakumārasya
            ṭīkāyāmapyeṣa śloko dṛśyate|
            śrutvā tanvyā niśīthe navaghanarasitaṃ viślathāṅkaṃ patitvā
            śayyāyāṃ bhūmipṛṣṭhe karataladhṛtayā duḥkhitālījanena |
            sotkaṇṭhaṃ muktakaṇṭhaṃ kaṭhinakucataṭāghātaśīrṇāśrubindu
            smṛtvā smṛtvā priyasya skhalitamṛduvaco rudyate pānthabadhvā ||55||*rudramadevakumārasya
            ṭīkāyāmeṣa ślokaḥ kevalaṃ dṛśyate|
            śliṣṭaḥ kaṇṭhe kimiti na mayā mūḍhayā prāṇanāthaś
            cumbatyasmin vadanavidhutiḥ kiṃ kṛtā kiṃ na dṛṣṭaḥ |
            noktaḥ kasmād iti navavadhūceṣṭitaṃ cintayantī
            paścāttāpaṃ vahati taruṇī premṇi jāte rasajñā ||56||(58)</p>
         
         
         <p>(uccāvacaḥ, sad. 1369, subh. 2143)</p>
         
         
         <p>śrutvā nāmāpi yasya sphuṭaghanapulakaṃ jāyate'ṅgaṃ samantāt
            dṛṣṭvā yasyānanenduṃ bhavati vapuridaṃ candrakāntānukāri |
            tasminnāgatya kaṇṭhagrahaṇasarabhasasthāyini prāṇanāthe
            bhagnā mānasya cintā bhavati mama pnarvajramayyāḥ kadā nu ||57||(59)</p>
         
         
         <p>rāmāṇāṃ ramaṇīyavaktraśaśinaḥ svedodabindupluto
            vyālolālakavallarīṃ pracalayan dhunvan nitambāmbaram |
            prātarvāti madhau prakāmavikasadrājīvarājīrajo
            jālāmodamanoharo ratirasaglāniṃ haranmārutaḥ ||58||*rudramadevakumārasya ṭīkāyāmapyeṣa
            śloko vartate|
            (prābhātikavātaḥ; sad. 459)</p>
         
         
         <p>aṅgaṃ candanapāṇḍupallavamṛdustāmbūlatāmrādharo
            dhārāyantrajalābhiṣekakaluṣe dhautāñjane locane |
            antaḥpuṣpasugandhirārdrakavarī sarvāṅgalagnāmbaraṃ
            romāṇāṃ ramaṇīyatāṃ vidadhati grīṣmāparāhvāgame ||59||*rudramadevakumārasya ṭīkāyāmapyeṣa
            śloko dṛśyate|
            varamasau divaso na punarniśā
            nanu niśaiva varaṃ na punardivā |
            ubhayametad upaitvathavā kṣayaṃ
            priyajanena na yatra samāgamaḥ ||60||*rudramadevakumārasya ṭīkāyāmeṣa ślokaḥ kevalaṃ
            labhyate|
            lolairlocanavāribhiḥ saśapathaiḥ pādapraṇāmaiḥ priyair
            anyāstā vinivārayanti kṛpaṇāḥ prāṇeśvaraṃ prasthitam |
            puṇyāhaṃ vraja maṅgalaṃ sudivasaṃ prātaḥ prayātasya te
            yatsnehocitamīhitaṃ priyatama tvaṃ nirgataḥ śroṣyasi ||61||(61)</p>
         
         
         <p>(yātrākṣepaḥ, sad. 735, s.v. 1060, śā. 3395, sū. 37.12)</p>
         
         
         <p>lagnā nāṃśukapallave bhujalatā na dvāradeśe'pitā
            no vā pādatale tayā nipatitaṃ tiṣṭheti noktaṃ vacaḥ |
            kāle kevalamambudātimaline gantuṃ pravṛttaḥ śaṭhaḥ
            tanvyā bāṣpajalaughakalpitanadīpūreṇa baddhaḥ priyaḥ ||62||(62)</p>
         
         
         <p>(prasthānabhaṅgaḥ, sad. 922, subh. 1057, śā. 3388, sū. 37.5)</p>
         
         
         <p>na jāne saṃmukhāyāte priyāṇi vadati priye |
            sarvāṇyaṅgāni me yānti śrotratāṃ kimu netratām ||63||(64)</p>
         
         
         <p>(nāyikābhilāṣaḥ, sad. 960)</p>
         
         
         <p>virahaviṣamaḥ kāmo vāmastanuṃ kurute tanuṃ
            divasagaṇanād akṣaścāsau vyapetaghṛṇo yamaḥ |
            tvamapi vaśago mānavyādhervicintaya nātha he
            kiśalayamṛdurjīved evaṃ kathaṃ pramadājanaḥ ||64||(67)</p>
         
         
         <p>(mānināyakaḥ; sad. 898, subh. 1633, śā. 3572)</p>
         
         
         <p>pādāsakte suciramiha te vāmatā kaiva kānte
            sanmārgasthe praṇayini jane kopane ko'parādhaḥ |
            itthaṃ tasyāḥ parjanakathā kopavegopaśāntau
            bāṣpodbhedaistad anu sahasā na sthitaṃ na prayātam ||65||(68)</p>
         
         
         <p>purābhūdasmākaṃ niyatamavibhinnā tanuriyaṃ
            tato nu tvaṃ preyānvayamapi hatāśāḥ priyatamāḥ |
            idānīṃ nāthastvaṃ vayamapi kalatraṃ kimaparaṃ
            mayāptaṃ prāṇānāṃ kuliśakaṭhinānāṃ phalamidam ||66||(69)</p>
         
         
         <p>mugdhe mudghatayaiva netumakhilaḥ kālaḥ kimārabhyate
            mānaṃ dhatsva dhṛtiṃ vadhāna ṛjutāṃ dūre kuru preyasi |
            sakhyaivaṃ pratibodhitā prativacastāmāha bhītānanā
            nīceḥ śaṃsa hṛdi sthito nanu sa me prāṇeśvaraḥ śroṣyati ||67||(70)</p>
         
         
         <p>pīto yataḥ prabhṛti kāmapipāsitena
            tasyā mayādhararasaḥ pracuraḥ priyāyāḥ |
            tṛṣṇā tataḥ prabhṛti me dviguṇatvameti
            tāvaṇyamasti bahu tatra kimapi citram ||68|| *prakṣipto'yaṃ śloka iti arjunavarmadevamahāśayāḥ|
            kva prasthitāsi karabhoru ghane niśīthe
            prāṇādhiko vasati yatra janaḥ priyo me |
            ekākinī vada kathaṃ na bibheṣi bāle
            nanvasti puṅkhitaśaro madanaḥ sahāyaḥ ||69||(71)</p>
         
         
         <p>(su. 816)</p>
         
         
         <p>līlāttāmarasāhato'nyavanitāniḥśaṅkadaṣṭādharaḥ
            kaścitkesaradūṣitekṣaṇa iva vyāmīlya netre sthitaḥ |
            mugdhā kudmalitānanena dadhato vāyuṃ sthitā tasya sā
            bhrāntyā dhūrtatayā ca vepathumatī tenāniśaṃ cumbitā ||70||(72)</p>
         
         
         <p>sphuṭatu hṛdayaṃ kāmaṃ kāmaṃ karatu tanuṃ tanuṃ
            na sakhi caṭulapremṇā kāryaṃ punardayitena me |
            iti sarabhasaṃ mānāṭopād udīrya vacastayā
            ramaṇapadavī sāraṅgākṣyā saśaṅkitamīkṣitā ||71|| (73)</p>
         
         
         <p>(anuraktamāninī; su. 666, sad. 705, sū. 55.1)</p>
         
         
         <p>gāḍhāśleṣaviśīrṇacandanarajaḥpuñjaprakarṣādiyaṃ
            śayyā samprati komalāṅgi paruṣetyāropya māṃ vakṣasi |
            gāḍhauṣṭhagrahapūrvamākulatayā pādāgrasaṃdaṃśake-
            nākṛṣyāmbaramātmano yaducitaṃ dhūrtena tatprastutam ||72||(74)</p>
         
         
         <p>kathamapi kṛtapratyākhyāne priye skhalitottare
            virahakṛśayā kṛtvā vyājaṃ prakalpitamaśrutaṃ |
            asahanasakhīśrotraprāptipramādasasaṃbhramaṃ
            vigalitadṛśā śūnye gehe samucchvasitaṃ punaḥ ||73||(75)</p>
         
         
         <p>ādṛṣṭiprasarātpriyasya padavīmudvīkṣya nirviṇṇayā
            vicchinneṣu pathiṣvahaḥpariṇatau dhvānte samutsarpati |
            dattaikaṃ saśucā gṛhaṃ prati padaṃ pānthastriyāsminkṣaṇe
            mā bhūdāgata ityamandavalitagrīvaṃ punarvīkṣitam ||74||(76)</p>
         
         
         <p>āyāte dayite manorathaśatairnītvā kathaṃciddinaṃ
            vaidagdhyāpagamājjaḍe parijane dīrghāṃ kathāṃ kurvati |
            daṣṭāsmītyabhidhāya satvarapadaṃ vyādhūya cīnāṃśukaṃ
            tanvaṅgyā ratikātareṇa manasā nītaḥ pradīpaḥ śamam ||75||(77)</p>
         
         
         <p>ālambyāṅgaṇavāṭikāparisare cūtadrume mañjarīṃ
            sarpatsāndraparāgalampaṭaraṭadbhṛṅgāṅganāśobhinīm |
            manye svāṃ tanumuttarīyaśakalenācchādya bālā sphurat-
            kaṇṭhadhvānanirodhakampitakucaśvāsodgamā roditi ||76||(78)</p>
         
         
         <p>yāsyāmiti samudyatasya gaditaṃ visrabdhamākarṇitaṃ
            gacchandūramupekṣito muhurasau vyāvṛtya tiṣṭhannapi |
            tacchūnye punarāsthitāsmi bhavane prāṇāsta ete dṛḍhāḥ
            sakhyastiṣṭhata jīvitavyasaninī dambhādahaṃ rodimi ||77||(79)</p>
         
         
         <p>śūnyaṃ vāsagṛhaṃ vilokya śayanādutthāya kiṃcicchanair
            nidrāvyājamupāgatasya suciraṃ nirvarṇya patyurmukham ||</p>
         
         
         <p>visrabdhaṃ paricumbya jātapulakāmālokya gaṇḍastalīṃ
            lajjānamramukhī priyeṇa hasatā bālā ciraṃ cumbitā ||78||(82)</p>
         
         
         <p>loladbhrūlatayā vipakṣadigupanyāse'vadhūtaṃ śiras
            tadvṛttāntanirīkṣaṇe kṛtanamaskāro vilakṣaḥ sthitaḥ |
            kopāttāmrakapolabhittini mukhe dṛṣṭyā gataḥ pādayor
            utsṛṣṭo gurusannidhāvapi vidhirdvābhyāṃ na kālocitaḥ ||79||(83)</p>
         
         
         <p>jātā notkalikā stanau na lulitau gātraṃ na romāñcitaṃ
            vaktraṃ svedakaṇānvita na sahasā yāvacchaṭhenāmunā |
            dṛṣṭenāva mano hṛtaṃ dhṛtimuṣā prāṇeśvareṇādya me
            tatkenātra nirūpyamāṇanipuṇo mānaḥ samādhīyatām ||80||(84)</p>
         
         
         <p>dṛṣṭaḥ kātaranetrayā cirtaraṃ baddhāñjaliṃ yācit
            paścādaṃśukapallavena vidhṛto nirvyājamāliṅgitaḥ |
            ityākṣipya yadā samastamaghṛṇo gantuṃ pravṛttaḥ śaṭhaḥ
            pūrvaṃ prāṇaparigraho dayitayā muktastato vallabhaḥ ||81||(85)</p>
         
         
         <p>kṛto dūrādeva smitamadhuramabhyudgamavidhiḥ
            śirasyājñā nyastā prativacanavatyānatimati |
            na dṛṣṭeḥ śaithilyaṃ milana iti ceto dahati me
            nigūḍhāntaḥkopātkaṭhiṇahṛdaye saṃvṛtiriyam ||82||(14)</p>
         
         
         <p>ekasmiñśayane vipakṣaramaṇīnāmagrahe mugdhayā
            sadyaḥ kopaparāṅmukhaṃ śayitayā cāṭūni kurvannapi |
            āvegādavadhīritaḥ priyatamastūṣṇīṃ sthitastatkṣaṇāt
            mā bhūssupta ivaiṣa mandavalitagrīvaṃ punarvīkṣitaḥ ||83||(22)</p>
         
         
         <p>malayamarutāṃ vrātā yātā vikāsitamallikā
            parimalabharo bhagno grīṣmastvamutsahase yadi |
            ghana ghaṭayituṃ nisnehaṃ tvāṃ ya eva nivartane
            prabhavati gavāṃ kinnaśchinnaṃ sa eva dhanañjayaḥ ||84||(32)</p>
         
         
         <p>svaṃ dṛṣṭvā karajakṣataṃ madhumadakṣīvā vicāryerṣyayā
            gacchantī kva nu gacchasīti vidhṛtā bālā paṭānte mayā |
            pratyāvṛttamukhī sabāṣpanayanā māṃ muñca muñceti sā
            kopātprasphuritādharā yadavadattatkena vismaryate ||85||(55)</p>
         
         
         <p>sālaktakaṃ śatadalādhikakāntiramyaṃ
            ratnaughadhāmanikarāruṇanūpuraṃ ca |
            kṣiptaṃ bhṛśaṃ kupitayā taralotpalākṣyā
            saubhāgyacihnamiva mūrdhni padaṃ vireje ||86|| *prakṣipto'yaṃ śloka iti arjunavarmadevamahāśayāḥ|
            kapole patrālī karatalanirodhena mṛditā
            nipīto niḥśvāsairayamamṛtahṛdyo'dhararasaḥ |
            muhuḥ kaṇṭhe lagnastaralayati bāṣpaḥ stanataṭaṃ
            priyo manyurjātastava niranurodhe na tu vayam ||87|| (81)</p>
         
         
         <p>(anunayaḥ, su. 664, sad. 720, s.k.v. 489, subh. 1627)</p>
         
         
         <p>lākṣālakṣmalalāṭapaṭṭamabhitaḥ keyūramudrā gale
            vaktre kajjalakālimā nayanayorstāmbūlarāgo ghanaḥ |
            dṛṣṭā kopavidhāyi maṇḍanamidaṃ prātaściraṃ preyaso
            līlātāmarasodare mṛgadṛśaḥ śvāsāḥ samāptiṃ gatāḥ ||88|| (60)</p>
         
         
         <p>(anyaraticihnaduḥkhitā; sad. 594; śā. 3740, subh. 2215; sū. 82.17; pad. 222; daśarūpaka
            2.6)
            tapte mahāvirahavahniśikhāvalībhir
            āpāṇḍurastanataṭe hṛdaye priyāyāḥ |
            rathyālivīkṣaṇaniveśitaloladṛṣṭer
            nūnaṃ chanacchaniti bāṣpakaṇāḥ patanti ||89||(86)</p>
         
         
         <p>cintāmohaviniścalena manasā maunena pādānataḥ
            pratyākhyānaparāṅmukhaḥ priyatamo gantuṃ pravṛtto'dhunā |
            savrīḍairalasairnirantaraluṭhadbāṣpākulairlocanaiḥ
            śvāsotkampakucaṃ nirīkṣya suciraṃ jīvāśayā vāritaḥ ||90||(87)</p>
         
         
         <p>tanvaṅgyā gurusannidhau nayanajaṃ yad vāri saṃstambhitaṃ
            tenāntargalitena manmathaśikhī sikto'nuṣaṅgodbhavaḥ |
            manye tasya nirasyamānakiraṇasyaiṣā mukhenodgatā
            śvāsāmodasamākulālinikaravyājena dhūmāvaliḥ ||91||(96)</p>
         
         
         <p>bhrūbhedo racitaḥ ciraṃ nayanayorabhyastamāmīlanaṃ
            roddhuṃ śikṣitamādareṇa hasitaṃ maune'bhiyogaḥ kṛtaḥ |
            dhairyaṃ kartumapi sthirīkṛtamidaṃ cetaḥ kathañcin mayā
            baddho mānaparigrahe parikaraḥ siddhistu daivasthitā ||92||(97)*rūpagosvāmipādasya
            padyāvalyām (231) etasya ślokasyaiṣa rūpaḥ:
            
            <p>
               bhrūbhaṅgo guṇitaściraṃ nayanayorabhyastamāmīlanaṃ<br />
               roddhuṃ śikṣitamādareṇa hasitaṃ maune'bhiyogaḥ kṛtaḥ |<br />
               dhairyaṃ kartumapi sthirīkṛtamidaṃ cetaḥ kathañcin mayā<br />
               baddho mānaparigrahe parikaraḥ siddhistu daive sthitā ||
               </p>
         </p>
         
         
         <p>(anuraktamāninī, su. 645, sad. 703, pad. 231)</p>
         
         
         <p>deśairantaritā śataiśca saritāmurvībhṛtāṃ kānanair
            yatnenāpi na yāti locanapathaṃ kānteti jānannapi |
            udgrīvaścaraṇārdharuddhavasudhaḥ kṛtvāśrupūrṇāṃ dṛśaṃ
            tāmāśāṃ pathikastathāpi kimapi dhyāyaṃściraṃ vīkṣate ||93|| (99)</p>
         
         
         <p>(proṣitaḥ, su. 765, sad. 901, śā. 3445)</p>
         
         
         <p>mlānaṃ pāṇḍu kṛśaṃ viyogavidhuraṃ lambālakaṃ sālasaṃ
            bhūyastatkṣaṇajātakānti rabhasaprāpte mayi proṣite |
            sāṭopaṃ ratikelikālasarasaṃ ramyaṃ kimapyādarād
            yatpītaṃ sutanormayā vadanakaṃ vaktuṃ na tatpāryate ||94||(88)</p>
         
         
         <p>saivāhaṃ pramadā nṛṇāmadhigatāvetau ca tau nūpurāv
            eṣāsmākamavṛttireva sahajavrīḍādhanaḥ strījanaḥ |
            itthaṃ lajjitayā smṛterupagame matvā tanuṃ sambhramāt
            pumbhāvaḥ prathamaṃ rativyatikare muktastato vallabhaḥ ||95||(89)</p>
         
         
         <p>karakisalayaṃ dhūtvā dhūtvā vimārgati vāsasī
            kṣipati sumanomālāśeṣaṃ pradīpaśikhāṃ prati |
            sthagayati muhuḥ patyurnetre vihasya samākulā
            surataviratā ramyā tanvī muhurmuhurīkṣate ||96||(90)</p>
         
         
         <p>santyevātra gṛhe gṛhe yuvatayastāḥ pṛccha gatvādhunā
            preyāṃsaḥ praṇamanti kiṃ tava punardāso yathā vartate |
            ātmadrohiṇi durjanaiḥ pralapitaṃ karṇe'niśaṃ mā kṛthāś
            chinnasneharasā bhavanti puruṣā duḥkhānuvartyāḥ punaḥ ||97||(91)</p>
         
         
         <p>niḥśvāsā vadanaṃ dahanti hṛdayaṃ nirmūlamunmathyate
            nidrā neti na dṛśyate priyamukhaṃ rātrindivaṃ rudyate |
            aṅgaṃ śoṣamupaiti pādapatitaḥ preyāṃstathopekṣitaḥ
            sakhyaḥ kaṃ guṇamākalayya dayite mānaṃ vayaṃ kāritāḥ ||98|| (92)</p>
         
         
         <p>(pad. 237, sad. 677; daśarūpaka 2.26)</p>
         
         
         <p>adyārabhya yadi priye punarahaṃ mānasya vā'nyasya vā
            gṛhṇīyāṃ śaṭhadurnayena manasā nāmāpi saṃkṣepataḥ |
            tattenaiva vinā śaśāṅkadhavalāḥ spaṣṭāṭṭahāsā niśā
            eko vā divasaḥ payodamalino yāyānmama prāvṛṣi ||99||(93)</p>
         
         
         <p>idaṃ kṛṣṇaṃ kṛṣṇaṃ priyatama tanu śvetamatha kiṃ
            gamiṣyāmo yāmo bhavatu gamanenātha bhavatu |
            purā yenāvaṃ me ciramanusṛtā cittapadavī
            sa evānyo jātaḥ sakhi paricitāḥ kasya puruṣāḥ ||100||(94)</p>
         
         
         <p>caraṇapatanaṃ sakhyālāpā manoharacāṭavaḥ
            kṛśataratanorgāḍhāśleṣo haṭhātparicumbanam |
            iti hi capalo mānārambhastathāpi hi notsahe
            hṛdayadayitaḥ kāntaḥ kāmaṃ kimatra karomyaham ||101||(95)</p>
         
         
         <p>ahaṃ tenāhūtā kimapi kathayāmīti vijane
            samīpe cāsīnā sarasahṛdayatvādavahitā |
            tataḥ karṇopānte kimapi vadatāghrāya vadanaṃ
            gṛhītā dharmille sakhi sa ca mayā gāḍhamadhare ||102||(98)</p>
         
         
         <p>cakṣuḥprītiprasakte manasi paricaye cintyamānābhyupāye
            rāge yāte'tibhūmiṃ vikasati sutarāṃ gocare dūtikāyāḥ |
            āstāṃ dūreṇa tāvatsarabhasadayitāliṅganānandalābhas
            tadgehopāntarathyābhramaṇamapi parāṃ nirvṛtiṃ santanoti ||103||(100)</p>
         
         
         <p>kānte talpamupāgate vigalitā nīvī svayaṃ bandhanād
            vāso viślathamekhalāguṇadhṛtaṃ kiṃcinnitambe sthitam |
            etāvatsakhi vedmi sāmpratamahaṃ tasyāṅgasaṅge punaḥ
            ko'yaṃ kāsmi rataṃ nu vā kathamiti svalpāpi me na smṛtiḥ ||104||(101)</p>
         
         
         <p>prāsāde sā diśi diśi ca sā pṛṣṭhataḥ sā puraḥ sā
            paryaṅke sā pathi pathi ca sā tadviyogāturasya |
            haṃho cetaḥ prakṛtiraparā nāsti me kāpi sā sā
            sā sā sā sā jagati sakale ko'yamadvaitavādaḥ ||105||(102)</p>
         
         
         <p>anālocya premṇaḥ pariṇatimanādṛtya suhṛdas
            tvayākāṇḍe mānaḥ kimiti sarale preyasi kṛtaḥ |
            samākṛṣṭā hyete virahadahanodbhāsuraśikhāḥ
            svahastenāṅgārāstad alamadhunāraṇyaruditaiḥ ||112 (?)|| (80)</p>
         
         
         <p>(subh. 1170; sad. 2.42.1, sū. 56.9, su. 659)</p>
         
         
         <p>Verses found in Arjunavarmadeva's version not found here</p>
         
         
         <p>
            aṅgulyagranakhena bāṣpasalilaṃ vikṣipya vikṣipya kiṃ<br />
            tūṣṇīṃ rodiṣi kopane bahutaraṃ phūtkṛtya rodiṣyasi |<br />
            yasyāste piśunopadeśavacanairmāne'tibhūmiṃ gate<br />
            nirviṇṇo'nunayaṃ prati priyatamo madhyasthatāmeṣyate ||(5)
            </p>
         
         
         <p>
            tadvaktrābhimukhaṃ mukhaṃ vinamitaṃ dṛṣṭiḥ kṛtā pādayos<br />
            tasyālāpakutūhalākulatare śrotre niruddhe mayā |<br />
            pāṇibhyāṃ ca tiraskṛtaḥ sapulakaḥ svedodgamo gaṇḍayoḥ<br />
            sakhyaḥ kiṃ karavāṇi yānti śatadhā yatkañcuke sandhayaḥ ||(11)
            </p>
         
         
         <p>
            nāpeto'nunayena yaḥ priyasuhṛdvākyairna yaḥ saṃhṛto<br />
            yo dīrghaṃ divasaṃ viṣahya viṣamaṃ yatnātkathaṃciddhṛtaḥ |<br />
            anyonyasya hṛte mukhe nihitayostiryakkathaṃciddṛśoḥ<br />
            sa dvābhyāmativismṛtavyatikaro māno vihasyojjhitaḥ ||(42)
            </p>
         
         
         <p>
            rātrau vāribharālasāmbudaravodvignena jātāśruṇā<br />
            pānthenātmaviyogaduḥkhapiśunaṃ gītaṃ tathotkaṇṭhayā |<br />
            āstāṃ jīvitahāriṇaḥ pravasanālāpasya saṃkīrtanaṃ<br />
            mānasyāpi jalāñjaliḥ sarabhasaṃ lokena datto yathā ||(54)
            </p>
         
         
         <p>
            capalahṛdayae kiṃ svātantryāttathā gṛhamāgataś<br />
            caraṇapatitaḥ premārdrārdraḥ priyaḥ samupekṣitaḥ |<br />
            tadidamadhunā yāvajjīvaṃ nirastasukhodayā<br />
            ruditaśaraṇā durjātānāṃ sahasva ruṣāṃ phalam ||(56)
            </p>
         
         
         <p>
            āstāṃ viśvasanaṃ sakhīṣu viditābhiprāyasāre jane<br />
            tatrāpyarpayituṃ dṛśaṃ suracitāṃ śaknomi na vrīḍayā |<br />
            loko'pyeṣa paropahāsacaturaḥ sūkṣmeṅgitajño'pyalaṃ<br />
            mātaḥ kaṃ śaraṇaṃ vrajāmi hṛdaye jīrṇo'nurāgānalaḥ ||(63)
            </p>
         
         
         <p>
            analpacintābharamohaniścalā vilokyamānaiva karoti sādhvasam |<br />
            svabhāvaśobhānatimātrabhūṣaṇā tanustaveyaṃ bata kiṃ nu sundari ||(65)
            </p>
         
         <p>
            iti priye pṛcchati mānavihvalā kathaṃcidantardhṛtabāṣpagadgadam |<br />
            na kiṃcidityeva jagāda yadvadhūḥ kiyanna tenaiva tayāsya varṇitam ||(66)
            </p>
         
         
         <p>amaruśatakam}
            āmaruśatakam
            amarukaviracitam}
            āmarukaviracitam}}</p>
         
         
         <p>Text
            ābbreviations</p>
         
         
         <p>This edition is based on the one in Kāvya-saṅgraha edited
            by Jīvānanda Vidyāsāgara. īt has been compared with the
            Motilal Banarsidass edition (1983) containing the commentary of
            Arjunavarmadeva. The number in parentheses at the end of the last
            line of each verse is the number of the verse in the Motilal edition.
            There seems to be a great deal of variation in the order and numbering
            of the verses between the editions and the commentators. The order of
            the verses found in the Kāvya-saṅgraha forms the backbone
            of the order of the verses presented here, even though Arjunavarmadeva
            considers some of the verses found in that edition to be
            interpolations. Those suspect verses have been noted in the footnotes.</p>
         
         
         <p>The parentheses in between verses contain citations for the major
            anthologies. These have been taken from Sures Chandra Banerji's
            edition of Srīdharadāsa's Sadukti-karṇāmṛta. The abbreviations for those
            anthologies are the following:</p>
         
         
         <p>su. = subhāṣitaratnakoṣa,
            sad. = saduktikarṇāmṛta,
            subh. = subhāṣitāvalī,
            sū. = sūktimuktāvalī,
            pad. = padyāvalī,
            śā. = śārṅgadharapaddhati</p>
         
         
         <p>(These equivalences have been taken from the Banerji edition of Sadukti-karṇāmṛta
            and the De edition of Padyāvalī}.)</p>
         
         
         <p>Main Text</p>
         
         
         <p>jyākṛṣṭibaddhakhaṭakāmukhapāṇipṛṣṭha-
            preṅkhannakhāṃśucayasaṃvalito'mbikāyāḥ |
            tvāṃ pātu mañjaritapallavakarṇapūra-
            lobhabhramadbhramaravibhramabhṛtkaṭākṣaḥ ||1||(1)</p>
         
         
         <p>(su. 100, sad. 123)</p>
         
         
         <p>kṣipto hastāvalagnaḥ prasabhamabhihato'pyādadānoṃśukāntaṃ
            gṛhṇan keśeṣvapāstaścaraṇanipatito nekṣitaḥ sambhrameṇa |
            āliṅgan yo'vadhūtastripurayuvatibhiḥ sāśrunetrotpalābhiḥ
            kāmīvārdrāparādhaḥ sa dahatu duritaṃ śāmbhavo vaḥ śarāgniḥ ||2||(2)</p>
         
         
         <p>(harabāṇaḥ; su. 49, sad. 76)</p>
         
         
         <p>ālolāmalakāvalīṃ vilulitāṃ bibhraccalatkuṇḍalaṃ
            kiñcinmṛṣṭaviśeṣakaṃ tanutaraiḥ khedāmbhasāṃ śīkaraiḥ |
            tanvyā yatsuratāntatāntanayanaṃ vaktraṃ rativyatyaye
            tattvāṃ pātu cirāya kiṃ hariharabrahmādibhirdaivataiḥ ||3||(3)</p>
         
         
         <p>(viparītaratam- sad. 1141, śā. 3702)</p>
         
         
         <p>alasavalitaiḥ premārdrārdrairmuhurmukulīkṛtaiḥ
            kṣaṇamabhimukhairlajjālolairnimeṣaparāṅmukhaiḥ |
            hṛdayanihitaṃ bhāvākūtaṃ vamadbhirivekṣaṇaiḥ
            kathaya sukṛtī ko'yaṃ mugdhe tvayādya vilokyate ||4||(4)</p>
         
         
         <p>(vāsakasajjā; su. 508; sad. 658)</p>
         
         
         <p>datto'syāḥ praṇayastvayaiva bhavatā ceyaṃ ciraṃ lālitā
            daivād adya kila tvameva kṛtavān asyā navaṃ vipriyam |
            manyurduḥsaha eṣa yātyupaśamaṃ no sāntvavādaiḥ sphuṭaṃ
            he nistraṃśa vimuktakaṇṭhakaruṇaṃ tāvatsakhī roditu ||5||(6)</p>
         
         
         <p>likhannāste bhūmiṃ bahiravanataḥ prāṇadayito
            nirāhārāḥ skahyaḥ satataruditocchūṇanayanāḥ |
            parityaktaṃ sarvaṃ hasitapaṭhitaṃ pañjaraśukais
            tavāvasthā ceyaṃ visṛja kaṭhine mānamadhunā ||6||(7)</p>
         
         
         <p>(sakhīprabodhaḥ; sad. 713, rasārṇavasudhākara 2.206a)</p>
         
         
         <p>nāryastanvi haṭhāddharanti ramaṇaṃ tiṣṭhanti no vāritās
            tatkiṃ tāmyasi kiṃ ca rodiṣi mudhā tāsāṃ priyaṃ mā kṛthāḥ |
            kāntaḥ keliruciryuvā sahṛdayastādṛkpatiḥ kātarae
            kiṃ no barkarakarkaraiḥ priyaśatairākramya vikrīyate ||7||(8)</p>
         
         
         <p>\footnote{motīlāla-banārsīdāsa-sampādane (1983):
            nāryo mugdhaśaṭhā haranti ramaṇaṃ tiṣṭhanti no vāritās</p>
         
         
         <p>kopātkomalalolabāhulatikāpāśena baddhā dṛḍhaṃ
            nītvā keliniketanaṃ dayitayā sāyaṃ sakhīnāṃ puraḥ |
            bhūyo'pyevamiti skhalan mṛdugirā saṃsūcya duśceṣṭitaṃ
            dhanyo hanyata eva nihnutiparaḥ preyān rudatyā hasan ||8||(9)</p>
         
         
         <p>(śaṭhanāyakaḥ, sad. 882, sū. 85.3, subh. 1351)</p>
         
         
         <p>praharaviratau madhye vāhnastato'pi pare'thavā
            kimuta sakale jāte vāhnipriya tvamihaiṣyasi |
            iti dinaśataprāpyaṃ deśaṃ priyasya yiyāsato
            harati gamanaṃ bālālāpaiḥ sabāṣpagalajjalaiḥ ||9||(12)</p>
         
         
         <p>(prasthānabhaṅgaḥ - su. 532, sad. 921, subh. 1048, śā. 3389, sū. 37.7)</p>
         
         
         <p>yātāḥ kiṃ na milanti sundari punaścintā tvayā matkṛte
            no kāryā nitarāṃ kṛśāmi kathayatyevaṃ sabāṣpe mayi |
            lajjāmantharatārakeṇa nipataddhārāśruṇā cakṣuṣā
            dṛṣṭvā māṃ hāsitena bhāvimaraṇotsāhastayā sūcitaḥ ||10||(10)</p>
         
         
         <p>dhīraṃ vāridharasya vāri kirataḥ śrutvā niśīthe dhvaniṃ
            dīrghocchvāsamudaśruṇā virahiṇīṃ bālāṃ ciraṃ dhyāyatā |
            adhvanyena vimuktakaṇṭhamakhilāṃ rātriṃ tathā kranditaṃ
            grāmīṇairvrajato janasya vasatirgrāme niṣiddhā yathā ||11||(13)</p>
         
         
         <p>(varṣāpathikaḥ, sad. 915)</p>
         
         
         <p>kathamapi sakhi krīḍākopād vrajeti mayodite
            kaṭhinahṛdayastyaktvā śayyāṃ balād gata eva saḥ |
            iti sarabhasaṃ dhvastapremṇi vyapetaghṛṇe jane
            punarapi hatavrīḍaṃ cetaḥ prayāti karomi kim ||12||(15)</p>
         
         
         <p>dampatyorniśi jalpatorgṛhaśukenākarṇitaṃ yadvacas
            tatprātargurusannidhau nigadatastasyopahāraṃ vadhūḥ |
            karṇālaṅkṛtipadmarāgaśakalaṃ vinyasya cañcūpuṭe
            vrīḍārtā prakaroti dāḍimaphalavyājena vāgbandhanam ||13||(16)</p>
         
         
         <p>(śukoktivrīḍā, kuval. 173, su. 621, sad. 1180, subh. 2214, śā. 3743)</p>
         
         
         <p>ajñānena parāṅmukhīṃ paribhavād āśliṣya māṃ duḥkhitāṃ
            kiṃ labdhaṃ caṭula tvayeha nayatā saubhāgyametāṃ daśām |
            paśyaitad dayitākucavyatikaron mṛṣṭāṅgarāgāruṇaṃ
            vakṣaste malatailapaṅkaśavalairveṇīpadairaṅkitam ||14||(17)</p>
         
         
         <p>(khaṇḍitā)</p>
         
         
         <p>ekatrāsanasaṃsthitiḥ parihatā pratudgamād dūratas
            tāmbūlānayanacchalena rabhasāśelṣo'pi saṃvighnitaḥ |
            ālāpo'pi na miśritaḥ parijanaṃ vyāpārayantyāntike
            kāntaṃ pratyupacārataścaturayā kopaḥ kṛtārthīkṛtaḥ ||15|| (18)</p>
         
         
         <p>(māninī, sad. 692, rasārṇavasudhākara 2.67g)</p>
         
         
         <p>dṛṣṭvaikāsanasaṃsthite priyatame paścād upetyādarād
            ekasyā nayane pidyāya vihitakrīḍānubandhacchalaḥ |
            īṣadvakrimakandharaḥ sapulakaḥ premollasanmānasām
            antarhāsalasatkapolaphalakāṃ dhūrto'parāṃ cumbati ||16||(19)</p>
         
         
         <p>(śaṭhanāyakaḥ, su. 603, sad. 881)</p>
         
         
         <p>caraṇapatanapratyākhyānātprasādaparāṅmukhe
            nibhṛtakitavācāretyuktvā ruṣā puruṣīkṛte |
            vrajati ramaṇe niḥśvasyoccaiḥ stanasthitahastayā
            nayanasalilacchannā dṛṣṭiḥ sakhīṣu niveśitā ||17||(20)</p>
         
         
         <p>(mānināyakaḥ, sad. 896)</p>
         
         
         <p>kāñcyā gāḍhatarāvaruddhavasanaprāntā kimarthaṃ punar
            mugdhākṣī svaiptīti tatparijanaṃ svairaṃ priye pṛcchati |
            mātaḥ svaptumapīha vārayati māmityāhitakrodhayā
            paryasya svapiticchalena śayane datto'vakāśastayā ||18||(21)</p>
         
         
         <p>(śayanādhirohanam, sad. 1094, subh. 2081, sū. 77.11)</p>
         
         
         <p>ekasmiñśayane parāṅmukhatayā vītottaraṃ tāmyator
            anyonyasya hṛdi sthite'pyanunaye saṃrakṣatorgauravam |
            dampatyoḥ śanakairapāṅgavalanān miśrībhavaccakṣuṣor
            bhagno mānakaliḥ sahāsarabhasaṃ vyāsaktakaṇṭhagraham ||19||(23)</p>
         
         
         <p>(mānabhaṅgaḥ, sad. 723)</p>
         
         
         <p>paśyāmo mayi kiṃ prapadyata iti sthairyaṃ mayālambitaṃ
            kiṃ māmālapatītyayaṃ khala śaṭhaḥ kopastayāpyāśritaḥ |
            ityanyonyavilakṣadṛṣṭicature tasminnavasthāntare
            savyājaṃ hasitaṃ mayā dhṛtiharo bāṣpastu muktastayā ||20||(24)</p>
         
         
         <p>(uccāvacaṃ, kuval., 185; sad. 1366)</p>
         
         
         <p>parimlāne māne mukhaśaśini tasyāḥ karadhṛte
            mayi kṣīṇopāye praṇipatanamātraikaśaraṇe |
            tayā pakṣmaprāntavrajapuṭaniruddhena sahasā
            prasādo bāṣpena stanataṭaviśīrṇena kathitaḥ ||21||(25)</p>
         
         
         <p>(uccāvacaṃ, sad. 1367, subh. 1608, sū. 58.1)</p>
         
         
         <p>tasyāḥ sāndravilepanastanataṭapraśleṣamudrāṅkitaṃ
            kiṃ vakṣaścaraṇānativyatikaravyājena gopāyyate |
            ityukte kva tad ityudīrya sahasā tatsampramārṣṭuṃ mayā
            sāśliṣṭā rabhasena tatsukhavaśāttanvyāpi tad vismṛtam ||22||(26)</p>
         
         
         <p>tvaṃ mugdhākṣi vinaiva kañculikayā dhatse manohāriṇīṃ
            lakṣmīmityabhidhāyini priyatame tadvīṭikāṃ saṃspṛśi |
            śayyopāntaniviṣṭasasmitamukhīnetrotsavānandito
            niryātaḥ śanakairalīkavacanopanyāsamālījanaḥ ||23||(27)</p>
         
         
         <p>bhrūbhaṅge racite'pi dṛṣṭiradhikaṃ sotkaṇṭhamudvīkṣate
            kārkaśyaṃ gamite'pi cetasi tanūromāñcamālambate |
            ruddhāyāmapi vāci sasmitamidaṃ dagdhānanaṃ jāyate
            dṛṣṭe nirvahaṇaṃ bhaviṣyati kathaṃ mānasya tasmiñjane ||24||(28)</p>
         
         
         <p>(anuraktamāninī, su. 695, sad. 702, subh. 1580; uṇ. 5.25)
            
            <p>
               kānte katyapi vāsarāṇi gamaya tvaṃ mīlayitvā dṛśau<br />
               svasti svasti nimīlayāmi nayane yāvan na śūnyā diśaḥ |<br />
               āyātā vayamāgamiṣyati suhṛdvargasya bhāgyodayaiḥ<br />
               sandeśo vada kastavābhilaṣitastīrtheṣu toyāñjaliḥ ||25||
               </p>
         </p>
         
         
         <p>(yātrākṣepaḥ, sad.731 (vīrasya))</p>
         
         
         <p>sā patyuḥ prathamāparādhasamaye sakhyopadeśaṃ vinā
            no jānāti savibhramāṅgavalanāvakroktisaṃsūcanam |
            svacchairacchakapolamūlagalitaiḥ paryastanetrotpalā
            bālā kevalameva roditi luṭhallolālakairaśrubhiḥ ||26||(29)</p>
         
         
         <p>(mugdhā; sad.498)</p>
         
         
         <p>bhavatu viditaṃ chadmālāpairalaṃ priya gamyatāṃ
            tanurapi na te doṣo'smākaṃ vidhistu parāṅmukhaḥ |
            tava yathā tathābhūtaṃ prema prapannamimāṃ daśāṃ
            prakṛticapale kā naḥ pīḍā gate hatajīvite ||27||(30)</p>
         
         
         <p>(māninīvākyam; sad. 708; pad. 223)</p>
         
         
         <p>urasi nihitastāro hāraḥ kṛtā jaghane ghane
            kalakalavatī kāñcī pādau kvaṇanmaṇinūpurau |
            priyamabhisarasyevaṃ mugdhe samāhataḍiṇḍimā
            yadi kimadhikatrāsotkampaṃ diśaḥ samudīkṣase ||28||(31)</p>
         
         
         <p>prātaḥ prātarupāgatena janitā nirnidritā cakṣuṣor
            mandāyāṃ mayi gauravavyapagamād utpāditaṃ lāghavam |
            kiṃ mugdhe na mayā kṛtaṃ ramaṇadhīrmuktā tvayā gamyatāṃ
            dusthaṃ tiṣṭhasi yacca pathyamadhunā kartāsmi tacchroṣyasi ||29||(33)</p>
         
         
         <p>sā bālā vayamapragalbhamanasaḥ sā strī vayaṃ kātarāḥ
            sā pīnonnatimatpayodharayugaṃ dhatte sakhedā vayam |
            sākrāntā jaghanasthalena guruṇā gantuṃ na śaktā vayaṃ
            doṣairanyajanāśritairapaṭavo jātāḥ sma ityadbhutam ||30||(34)</p>
         
         
         <p>(anukūlanāyakaḥ, su. 481, sad. 872, subh. 1346, s.k. 3.42)</p>
         
         
         <p>prasthānaṃ valayaiḥ kṛtaṃ priyasakhairajasraṃ gataṃ
            dhṛtyā na kṣaṇamāsitaṃ vyavasitaṃ cittena gantuṃ puraḥ |
            gantuṃ niścitacetasi priyatame sarve samaṃ prasthitā
            gantavye sati jīvitapriyasuhṛtsārthaḥ kimu tyajyate ||31||(35)</p>
         
         
         <p>(proṣitabhartṛkāvacanam; subh. 1151; śā. 3424; sad. 741; sū. 37.19)</p>
         
         
         <p>sandaṣṭādharapallavā sacakitaṃ hastāgramādhunvatī
            māmāmuñca śaṭheti kopavacanairānartitabhrūlatā |
            śītkārāñcitalocanā sarabhasaṃ yaiścumbitā māninī
            prāptaṃ tairamṛtaṃ mudhaiva mathito mūḍhaiḥ suraiḥ sāgaraḥ ||32||(36)</p>
         
         
         <p>(cumbanam, sad. 1105, subh. 1303, śā. 3668)</p>
         
         
         <p>supto'yaṃ sakhi supyatāmiti gatāḥ sakhyastato'nantaraṃ
            premāvāsitayā mayā saralayā nyastaṃ mukhaṃ tanmukhe |
            jñāte'līkanimīlane nayanayordhūrtasya romāñcito
            lajjāsīn mama tena sāpyapahṛtā tatkālayogyaiḥ kramaiḥ ||33||(37)</p>
         
         
         <p>kopo yatra bhrūkuṭiracanā nigraho yatra maunaṃ
            yatrānyonyasmitamanunayo yatra dṛṣṭiḥ prasādaḥ |
            tasya premṇastad idamadhunā vaiṣamaṃ paśya jātaṃ
            tvaṃ pādānte luṭhasi nahi me manyumokṣaḥ khalāyāḥ ||34||(38)</p>
         
         
         <p>(nāyake māninī, sad. 709)</p>
         
         
         <p>sutanu jahihi kopaṃ paśya pādānataṃ māṃ
            na khalu tava kadācitkopa evaṃ vidho'bhūt |
            iti nigadati nāthe tiryagāmīlitākṣyā
            nayanajalamanalpaṃ muktamuktaṃ na kiñcit ||35||(39)</p>
         
         
         <p>(mānabhaṅgaḥ, sad. 725)</p>
         
         
         <p>gāḍhāliṅganavāmanīkṛtakucaprodbhinnaromodgamā
            sāndrasneharasātirekavigalatśrīmannitambāmbarā |
            mā mā mānada māti māmalamiti kṣāmākṣarollāpinī
            suptā kiṃ nu mṛtā nu kiṃ manasi me līnā vilīnā nu kim ||36||(40)</p>
         
         
         <p>paṭālagne patyau namayati mukhaṃ jātavinayā
            haṭhāśleṣaṃ vāñchatyapaharati gātrāṇi nibhṛtam |
            na śaknotyākhyātuṃ smitamukhasakhīdattanayanā
            hriyā tāmyatyantaḥ prathamaparihāse navavadhūḥ ||37||(41)</p>
         
         
         <p>(navoḍhā; sad. 512, subh. 2056, śā. 3673; viṣṇudās u.ṇ. 5.19)</p>
         
         
         <p>gate premābandhe praṇayabahumāne vigalite
            nivṛtte sadbhāve jana iva jane gacchati puraḥ |
            tad utprekṣyotprekṣya priyasakhi gatāṃstāṃśca divasān
            na jāne ko heturdalati śatadhā yan na hṛdayam ||38||(43)</p>
         
         
         <p>(uccāvacaṃ, su. 697, sad. 1368, subh. 1141, śā. 3545, sū. 84.1, rasārṇavasudhākara
            2.263c)</p>
         
         
         <p>ciravirahiṇorutkaṇṭhārtiślathīkṛtagātrayor
            navamiva jagaj jātaṃ bhūyaścirād abhinandatoḥ |
            kathamapi dine dīrghe yāte niśāmadhirūḍhayoḥ
            prasarati kathā bahvī yūnoryathā na tathā ratiḥ ||39||(44)</p>
         
         
         <p>dīrghā vandanamālikā viracitā hṛṣṭyaiva nendīvaraiḥ
            puṣpāṇāṃ prakaraḥ smitena racito no kundajātyādibhiḥ |
            dattaḥ svedamucā payodharayuge nārghyo na kumbhāmbhasā
            svairevāvayavaiḥ priyasya viśatastanvyā kṛtaṃ maṅgalam ||40||(45)</p>
         
         
         <p>kānte sāgasi śāyite priyasakhīveśaṃ vidhāyāgate
            bhrāntyāliṅgya mayā rahasyamuditaṃ tatsaṅgamākāṅkṣayā |
            mugdhe duṣkarametad ityatitarāmuktvā sahāsaṃ balād
            āliṅgya chalitāsmi tena kitavenādya pradoṣāgame ||41||(46)</p>
         
         
         <p>āśaṅkya praṇatiṃ paṭāntapihitau pādau karotyādarāt
            vyājenāgatamāvṛṇoti hasitaṃ na spaṣṭamudvīkṣate |
            mayyālāpavati pratīpavacanaṃ sakhyā sahābhāṣate
            tasyāstiṣṭhatu nirbharapraṇayitā māno'pi ramyodayaḥ ||42||(47)</p>
         
         
         <p>(Sv. 1590, Spd 3537, Smv 55.11)</p>
         
         
         <p>sā yāvanti padānyalīkavacanairālījanaiḥ śikṣitā
            tāvantyeva kṛtāgaso drutataraṃ vyāhṛtya patyuḥ puraḥ |
            prārabdhā purato yathā manasijasyājñā tathā vartituṃ
            premṇo maugdhyavibhūṣaṇasya sahajaḥ ko'pyeṣa kāntaḥ kramaḥ ||43||(48)</p>
         
         
         <p>dūrādutsukamāgate vivalitaṃ sambhāṣiṇi sphāritaṃ
            saṃśliṣyatyaruṇaṃ gṛhītavasane kiñcin natabhrūlatam |
            māninyāścaraṇānativyatikare bāṣpāmbupūrṇekṣaṇaṃ
            cakṣurjātamaho prapañcacaturaṃ jātāgasi preyasi ||44||(49)</p>
         
         
         <p>aṅgānāmatitānavaṃ kathamidaṃ kampaśca kasmātkuto
            mugdhe pāṇḍukapolamānanamiti prāṇeśvare pṛcchati |
            tanvyā sarvamidaṃ svabhāvajamiti vyāhṛtya pakṣmāntara
            vyāpī bāṣpabharastayā calitayā niḥśvasya mukto'nyataḥ ||45||(50)</p>
         
         
         <p>purastanvyā gotraskhalanacakito'haṃ natamukhaḥ
            pravṛtto vailakṣyātkimapi likhituṃ daivahatakaḥ |
            sphuṭo rekhānyāsaḥ kathamapi sa tādṛk pariṇato
            gatā yena vyaktaṃ punaravayavaiḥ saiva taruṇī ||46||(51)</p>
         
         
         <p>\footnote{asya ślokasya parārdhaḥ:
            
            <p>
               tataścābhijñāya sphuradaruṇagaṇḍasthalarucā<br />
               manasvinyā rūḍhapraṇayasahasodgadgadagirā |<br />
               aho citraṃ citraṃ sphuṭamiti nigadyāśrukaluṣaṃ<br />
               ruṣā brahmāstraṃ me śarasi nihito vāmacaraṇaḥ ||
               </p>
         </p>
         
         
         <p>(gotraskhalitam, sad. 686)</p>
         
         
         <p>kaṭhinahṛdaye muñca bhrāntiṃ vyalīkakathāśritāṃ
            piśunavacanairdukhaṃ netuṃ na yuktamimaṃ janam |
            kimidamathavā satyaṃ mugdhe tvayā hi viniścitaṃ
            yad abhirucitaṃ tan me kṛtvā priye sukhamāsyatām ||47||(53)</p>
         
         
         <p>
            mandaṃ mudritapāṃśavaḥ paripatajjhaṅkārajhañjhāmarud<br />
            vegadhvastakuṭīrakāntaragatacchidreṣu labdhāntarāḥ |<br />
            karmavyagrakuṭumbinīkucataṭasvedacchidaḥ prāvṛṣaḥ<br />
            prārambhe nipatanti kandaladalollāsāḥ payobindavaḥ ||48||
            </p>
         
         
         <p>\footnote{prakṣipto'yaṃ śloka iti arjunavarmadevapādāḥ|</p>
         
         
         <p>
            pītastuṣārakiraṇo madhunaiva sārdham<br />
            antaḥ praviśya caṣake pratibimbavartī |<br />
            mānāndhakāramapi mānavatījanasya<br />
            nūnaṃ bibheda yad asau prasasāda sadyaḥ ||49||
            </p>
         
         
         <p>\footnote{rudramadevakumārasya ṭīkāyāmapyeṣa śloko dṛśyate|
            (madhupānam, sad. 1089, subh. 2022, śā. 3648)</p>
         
         
         <p>
            nabhasi jaladalakṣmīṃ sambhṛtāṃ vīkṣya diṣṭyā<br />
            prasarasi yadi kāntetyardhamuktvā kathañcit |<br />
            mama paṭamavalambya prollikhantī dharitrīṃ<br />
            tadanukṛtavatī sā yatra vāco nivṛttāḥ ||50||
            </p>
         
         
         <p>\footnote{vemabhūpālasya ṭīkāyāmapyeṣa śloko dṛśyate|</p>
         
         
         <p>
            iyamasau taralāyatalocanā<br />
            gurusamunnatapīnapayodharā |<br />
            pṛthunitambabharālasagāminī<br />
            priyatamā mama jīvitahāriṇī ||51||
            </p>
         
         
         <p>\footnote{prakṣipto'yaṃ śloka iti arjunavarmadevamahāśayāḥ|</p>
         
         
         <p>
            sālaktakena navapallavakomalena<br />
            pādena nūpuravatā madanālasena |<br />
            yastāḍyate dayitayā praṇayārādhāt<br />
            so'ṅgīkṛto bhagavatā makaradhvajena ||52||
            </p>
         
         
         <p>\footnote{vemabhūpālasya ṭīkāyāmeṣa ślokaḥ kevalaṃ labhyate|
            (anukūlanāyakaḥ, sad. 873, sū. 85.1)</p>
         
         
         <p>bāle nātha vimuñca mānini ruṣaṃ roṣān mayā kiṃ kṛtaṃ
            khedo'smāsu na me'parādhyati bhavān sarve'parādhā mayi |
            tatkiṃ rodiṣi gadgadena vacasā kasyāgrato rudyate
            nanvetan mama kā tavāsmi dayitā nāsmītyato rudyate ||53||(57)</p>
         
         
         <p>(māninī, sad. 691, subh. 1614)</p>
         
         
         <p>nītvoccairvikṣipantaḥ kṛtatuhinakaṇāsārasaṅgān parāgān
            kaundān ānanditālīn atitarasurabhīn bhūriśo diṅmukheṣu |
            ete te kuṅkumāktastanakalasabharāsphālanād ucchalantaḥ
            pītvā śītkārivaktraṃ śiśuharidṛśāṃ haimanā vānti vātāḥ||54||</p>
         
         
         <p>\footnote{rudramadevakumārasya ṭīkāyāmapyeṣa śloko dṛśyate|</p>
         
         
         <p>
            śrutvā tanvyā niśīthe navaghanarasitaṃ viślathāṅkaṃ patitvā<br />
            śayyāyāṃ bhūmipṛṣṭhe karataladhṛtayā duḥkhitālījanena |<br />
            sotkaṇṭhaṃ muktakaṇṭhaṃ kaṭhinakucataṭāghātaśīrṇāśrubindu<br />
            smṛtvā smṛtvā priyasya skhalitamṛduvaco rudyate pānthabadhvā ||55||
            </p>
         
         
         <p>\footnote{rudramadevakumārasya ṭīkāyāmeṣa ślokaḥ kevalaṃ dṛśyate|</p>
         
         
         <p>śliṣṭaḥ kaṇṭhe kimiti na mayā mūḍhayā prāṇanāthaś
            cumbatyasmin vadanavidhutiḥ kiṃ kṛtā kiṃ na dṛṣṭaḥ |
            noktaḥ kasmād iti navavadhūceṣṭitaṃ cintayantī
            paścāttāpaṃ vahati taruṇī premṇi jāte rasajñā ||56||(58)</p>
         
         
         <p>(uccāvacaḥ, sad. 1369, subh. 2143)</p>
         
         
         <p>śrutvā nāmāpi yasya sphuṭaghanapulakaṃ jāyate'ṅgaṃ samantāt
            dṛṣṭvā yasyānanenduṃ bhavati vapuridaṃ candrakāntānukāri |
            tasminnāgatya kaṇṭhagrahaṇasarabhasasthāyini prāṇanāthe
            bhagnā mānasya cintā bhavati mama pnarvajramayyāḥ kadā nu ||57||(59)</p>
         
         
         <p>
            rāmāṇāṃ ramaṇīyavaktraśaśinaḥ svedodabindupluto<br />
            vyālolālakavallarīṃ pracalayan dhunvan nitambāmbaram |<br />
            prātarvāti madhau prakāmavikasadrājīvarājīrajo<br />
            jālāmodamanoharo ratirasaglāniṃ haranmārutaḥ ||58||
            </p>
         
         
         <p>\footnote{rudramadevakumārasya ṭīkāyāmapyeṣa śloko vartate|
            (prābhātikavātaḥ; sad. 459)</p>
         
         
         <p>
            aṅgaṃ candanapāṇḍupallavamṛdustāmbūlatāmrādharo<br />
            dhārāyantrajalābhiṣekakaluṣe dhautāñjane locane |<br />
            antaḥpuṣpasugandhirārdrakavarī sarvāṅgalagnāmbaraṃ<br />
            romāṇāṃ ramaṇīyatāṃ vidadhati grīṣmāparāhvāgame ||59||
            </p>
         
         
         <p>\footnote{rudramadevakumārasya ṭīkāyāmapyeṣa śloko dṛśyate|</p>
         
         
         <p>
            varamasau divaso na punarniśā<br />
            nanu niśaiva varaṃ na punardivā |<br />
            ubhayametad upaitvathavā kṣayaṃ<br />
            priyajanena na yatra samāgamaḥ ||60||
            </p>
         
         
         <p>\footnote{rudramadevakumārasya ṭīkāyāmeṣa ślokaḥ kevalaṃ labhyate|</p>
         
         
         <p>lolairlocanavāribhiḥ saśapathaiḥ pādapraṇāmaiḥ priyair
            anyāstā vinivārayanti kṛpaṇāḥ prāṇeśvaraṃ prasthitam |
            puṇyāhaṃ vraja maṅgalaṃ sudivasaṃ prātaḥ prayātasya te
            yatsnehocitamīhitaṃ priyatama tvaṃ nirgataḥ śroṣyasi ||61||(61)</p>
         
         
         <p>(yātrākṣepaḥ, sad. 735, s.v. 1060, śā. 3395, sū. 37.12)</p>
         
         
         <p>lagnā nāṃśukapallave bhujalatā na dvāradeśe'pitā
            no vā pādatale tayā nipatitaṃ tiṣṭheti noktaṃ vacaḥ |
            kāle kevalamambudātimaline gantuṃ pravṛttaḥ śaṭhaḥ
            tanvyā bāṣpajalaughakalpitanadīpūreṇa baddhaḥ priyaḥ ||62||(62)</p>
         
         
         <p>(prasthānabhaṅgaḥ, sad. 922, subh. 1057, śā. 3388, sū. 37.5)</p>
         
         
         <p>na jāne saṃmukhāyāte priyāṇi vadati priye |
            sarvāṇyaṅgāni me yānti śrotratāṃ kimu netratām ||63||(64)</p>
         
         
         <p>(nāyikābhilāṣaḥ, sad. 960)</p>
         
         
         <p>virahaviṣamaḥ kāmo vāmastanuṃ kurute tanuṃ
            divasagaṇanād akṣaścāsau vyapetaghṛṇo yamaḥ |
            tvamapi vaśago mānavyādhervicintaya nātha he
            kiśalayamṛdurjīved evaṃ kathaṃ pramadājanaḥ ||64||(67)</p>
         
         
         <p>(mānināyakaḥ; sad. 898, subh. 1633, śā. 3572)</p>
         
         
         <p>pādāsakte suciramiha te vāmatā kaiva kānte
            sanmārgasthe praṇayini jane kopane ko'parādhaḥ |
            itthaṃ tasyāḥ parjanakathā kopavegopaśāntau
            bāṣpodbhedaistad anu sahasā na sthitaṃ na prayātam ||65||(68)</p>
         
         
         <p>purābhūdasmākaṃ niyatamavibhinnā tanuriyaṃ
            tato nu tvaṃ preyānvayamapi hatāśāḥ priyatamāḥ |
            idānīṃ nāthastvaṃ vayamapi kalatraṃ kimaparaṃ
            mayāptaṃ prāṇānāṃ kuliśakaṭhinānāṃ phalamidam ||66||(69)</p>
         
         
         <p>mugdhe mudghatayaiva netumakhilaḥ kālaḥ kimārabhyate
            mānaṃ dhatsva dhṛtiṃ vadhāna ṛjutāṃ dūre kuru preyasi |
            sakhyaivaṃ pratibodhitā prativacastāmāha bhītānanā
            nīceḥ śaṃsa hṛdi sthito nanu sa me prāṇeśvaraḥ śroṣyati ||67||(70)</p>
         
         
         <p>
            pīto yataḥ prabhṛti kāmapipāsitena<br />
            tasyā mayādhararasaḥ pracuraḥ priyāyāḥ |<br />
            tṛṣṇā tataḥ prabhṛti me dviguṇatvameti<br />
            tāvaṇyamasti bahu tatra kimapi citram ||68||
            </p>
         
         
         <p>\footnote{prakṣipto'yaṃ śloka iti arjunavarmadevamahāśayāḥ|</p>
         
         
         <p>kva prasthitāsi karabhoru ghane niśīthe
            prāṇādhiko vasati yatra janaḥ priyo me |
            ekākinī vada kathaṃ na bibheṣi bāle
            nanvasti puṅkhitaśaro madanaḥ sahāyaḥ ||69||(71)</p>
         
         
         <p>(su. 816)</p>
         
         
         <p>līlāttāmarasāhato'nyavanitāniḥśaṅkadaṣṭādharaḥ
            kaścitkesaradūṣitekṣaṇa iva vyāmīlya netre sthitaḥ |
            mugdhā kudmalitānanena dadhato vāyuṃ sthitā tasya sā
            bhrāntyā dhūrtatayā ca vepathumatī tenāniśaṃ cumbitā ||70||(72)</p>
         
         
         <p>sphuṭatu hṛdayaṃ kāmaṃ kāmaṃ karatu tanuṃ tanuṃ
            na sakhi caṭulapremṇā kāryaṃ punardayitena me |
            iti sarabhasaṃ mānāṭopād udīrya vacastayā
            ramaṇapadavī sāraṅgākṣyā saśaṅkitamīkṣitā ||71||(73)</p>
         
         
         <p>(anuraktamāninī; su. 666, sad. 705, sū. 55.1)</p>
         
         
         <p>gāḍhāśleṣaviśīrṇacandanarajaḥpuñjaprakarṣādiyaṃ
            śayyā samprati komalāṅgi paruṣetyāropya māṃ vakṣasi |
            gāḍhauṣṭhagrahapūrvamākulatayā pādāgrasaṃdaṃśake-
            nākṛṣyāmbaramātmano yaducitaṃ dhūrtena tatprastutam ||72||(74)</p>
         
         
         <p>kathamapi kṛtapratyākhyāne priye skhalitottare
            virahakṛśayā kṛtvā vyājaṃ prakalpitamaśrutaṃ |
            asahanasakhīśrotraprāptipramādasasaṃbhramaṃ
            vigalitadṛśā śūnye gehe samucchvasitaṃ punaḥ ||73||(75)</p>
         
         
         <p>ādṛṣṭiprasarātpriyasya padavīmudvīkṣya nirviṇṇayā
            vicchinneṣu pathiṣvahaḥpariṇatau dhvānte samutsarpati |
            dattaikaṃ saśucā gṛhaṃ prati padaṃ pānthastriyāsminkṣaṇe
            mā bhūdāgata ityamandavalitagrīvaṃ punarvīkṣitam ||74||(76)</p>
         
         
         <p>āyāte dayite manorathaśatairnītvā kathaṃciddinaṃ
            vaidagdhyāpagamājjaḍe parijane dīrghāṃ kathāṃ kurvati |
            daṣṭāsmītyabhidhāya satvarapadaṃ vyādhūya cīnāṃśukaṃ
            tanvaṅgyā ratikātareṇa manasā nītaḥ pradīpaḥ śamam ||75||(77)</p>
         
         
         <p>ālambyāṅgaṇavāṭikāparisare cūtadrume mañjarīṃ
            sarpatsāndraparāgalampaṭaraṭadbhṛṅgāṅganāśobhinīm |
            manye svāṃ tanumuttarīyaśakalenācchādya bālā sphurat-
            kaṇṭhadhvānanirodhakampitakucaśvāsodgamā roditi ||76||(78)</p>
         
         
         <p>yāsyāmiti samudyatasya gaditaṃ visrabdhamākarṇitaṃ
            gacchandūramupekṣito muhurasau vyāvṛtya tiṣṭhannapi |
            tacchūnye punarāsthitāsmi bhavane prāṇāsta ete dṛḍhāḥ
            sakhyastiṣṭhata jīvitavyasaninī dambhādahaṃ rodimi ||77||(79)</p>
         
         
         <p>śūnyaṃ vāsagṛhaṃ vilokya śayanādutthāya kiṃcicchanair
            nidrāvyājamupāgatasya suciraṃ nirvarṇya patyurmukham ||</p>
         
         
         <p>visrabdhaṃ paricumbya jātapulakāmālokya gaṇḍastalīṃ
            lajjānamramukhī priyeṇa hasatā bālā ciraṃ cumbitā ||78||(82)</p>
         
         
         <p>loladbhrūlatayā vipakṣadigupanyāse'vadhūtaṃ śiras
            tadvṛttāntanirīkṣaṇe kṛtanamaskāro vilakṣaḥ sthitaḥ |
            kopāttāmrakapolabhittini mukhe dṛṣṭyā gataḥ pādayor
            utsṛṣṭo gurusannidhāvapi vidhirdvābhyāṃ na kālocitaḥ ||79||(83)</p>
         
         
         <p>jātā notkalikā stanau na lulitau gātraṃ na romāñcitaṃ
            vaktraṃ svedakaṇānvita na sahasā yāvacchaṭhenāmunā |
            dṛṣṭenāva mano hṛtaṃ dhṛtimuṣā prāṇeśvareṇādya me
            tatkenātra nirūpyamāṇanipuṇo mānaḥ samādhīyatām ||80||(84)</p>
         
         
         <p>dṛṣṭaḥ kātaranetrayā cirtaraṃ baddhāñjaliṃ yācit
            paścādaṃśukapallavena vidhṛto nirvyājamāliṅgitaḥ |
            ityākṣipya yadā samastamaghṛṇo gantuṃ pravṛttaḥ śaṭhaḥ
            pūrvaṃ prāṇaparigraho dayitayā muktastato vallabhaḥ ||81||(85)
            (Skm 726, Spd 3386, Smv 37.6)</p>
         
         
         <p>kṛto dūrādeva smitamadhuramabhyudgamavidhiḥ
            śirasyājñā nyastā prativacanavatyānatimati |
            na dṛṣṭeḥ śaithilyaṃ milana iti ceto dahati me
            nigūḍhāntaḥkopātkaṭhiṇahṛdaye saṃvṛtiriyam ||82||(14)</p>
         
         
         <p>ekasmiñśayane vipakṣaramaṇīnāmagrahe mugdhayā
            sadyaḥ kopaparāṅmukhaṃ śayitayā cāṭūni kurvannapi |
            āvegādavadhīritaḥ priyatamastūṣṇīṃ sthitastatkṣaṇāt
            mā bhūssupta ivaiṣa mandavalitagrīvaṃ punarvīkṣitaḥ ||83||(22)</p>
         
         
         <p>malayamarutāṃ vrātā yātā vikāsitamallikā
            parimalabharo bhagno grīṣmastvamutsahase yadi |
            ghana ghaṭayituṃ nisnehaṃ tvāṃ ya eva nivartane
            prabhavati gavāṃ kinnaśchinnaṃ sa eva dhanañjayaḥ ||84||(32)</p>
         
         
         <p>svaṃ dṛṣṭvā karajakṣataṃ madhumadakṣīvā vicāryerṣyayā
            gacchantī kva nu gacchasīti vidhṛtā bālā paṭānte mayā |
            pratyāvṛttamukhī sabāṣpanayanā māṃ muñca muñceti sā
            kopātprasphuritādharā yadavadattatkena vismaryate ||85||(55)</p>
         
         
         <p>
            sālaktakaṃ śatadalādhikakāntiramyaṃ<br />
            ratnaughadhāmanikarāruṇanūpuraṃ ca |<br />
            kṣiptaṃ bhṛśaṃ kupitayā taralotpalākṣyā<br />
            saubhāgyacihnamiva mūrdhni padaṃ vireje ||86||
            </p>
         
         
         <p>\footnote{prakṣipto'yaṃ śloka iti arjunavarmadevamahāśayāḥ|</p>
         
         
         <p>kapole patrālī karatalanirodhena mṛditā
            nipīto niḥśvāsairayamamṛtahṛdyo'dhararasaḥ |
            muhuḥ kaṇṭhe lagnastaralayati bāṣpaḥ stanataṭaṃ
            priyo manyurjātastava niranurodhe na tu vayam ||87||(81)</p>
         
         
         <p>(anunayaḥ, su. 664, sad. 720, s.k.v. 489, subh. 1627)</p>
         
         
         <p>lākṣālakṣmalalāṭapaṭṭamabhitaḥ keyūramudrā gale
            vaktre kajjalakālimā nayanayorstāmbūlarāgo ghanaḥ |
            dṛṣṭā kopavidhāyi maṇḍanamidaṃ prātaściraṃ preyaso
            līlātāmarasodare mṛgadṛśaḥ śvāsāḥ samāptiṃ gatāḥ ||88||(60)
            (anyaraticihnaduḥkhitā; sad. 594; śā. 3740, subh. 2215; sū. 82.17; pad. 222; daśarūpaka
            2.6)</p>
         
         
         <p>tapte mahāvirahavahniśikhāvalībhir
            āpāṇḍurastanataṭe hṛdaye priyāyāḥ |
            rathyālivīkṣaṇaniveśitaloladṛṣṭer
            nūnaṃ chanacchaniti bāṣpakaṇāḥ patanti ||89||(86)</p>
         
         
         <p>cintāmohaviniścalena manasā maunena pādānataḥ
            pratyākhyānaparāṅmukhaḥ priyatamo gantuṃ pravṛtto'dhunā |
            savrīḍairalasairnirantaraluṭhadbāṣpākulairlocanaiḥ
            śvāsotkampakucaṃ nirīkṣya suciraṃ jīvāśayā vāritaḥ ||90||(87)</p>
         
         
         <p>tanvaṅgyā gurusannidhau nayanajaṃ yad vāri saṃstambhitaṃ
            tenāntargalitena manmathaśikhī sikto'nuṣaṅgodbhavaḥ |
            manye tasya nirasyamānakiraṇasyaiṣā mukhenodgatā
            śvāsāmodasamākulālinikaravyājena dhūmāvaliḥ ||91||(96)</p>
         
         
         <p>bhrūbhedo racitaḥ ciraṃ nayanayorabhyastamāmīlanaṃ
            roddhuṃ śikṣitamādareṇa hasitaṃ maune'bhiyogaḥ kṛtaḥ |
            dhairyaṃ kartumapi sthirīkṛtamidaṃ cetaḥ kathañcin mayā
            baddho mānaparigrahe parikaraḥ siddhistu daivasthitā ||92||(97)</p>
         
         
         <p>\footnote{rūpagosvāmipādasya padyāvalyām (231) etasya ślokasyaiṣa rūpaḥ:</p>
         
         
         <p>
            bhrūbhaṅgo guṇitaściraṃ nayanayorabhyastamāmīlanaṃ<br />
            roddhuṃ śikṣitamādareṇa hasitaṃ maune'bhiyogaḥ kṛtaḥ |<br />
            dhairyaṃ kartumapi sthirīkṛtamidaṃ cetaḥ kathañcin mayā<br />
            baddho mānaparigrahe parikaraḥ siddhistu daive sthitā ||
            </p>
         
         
         <p>(anuraktamāninī, su. 645, sad. 703, pad. 231)</p>
         
         
         <p>deśairantaritā śataiśca saritāmurvībhṛtāṃ kānanair
            yatnenāpi na yāti locanapathaṃ kānteti jānannapi |
            udgrīvaścaraṇārdharuddhavasudhaḥ kṛtvāśrupūrṇāṃ dṛśaṃ
            tāmāśāṃ pathikastathāpi kimapi dhyāyaṃściraṃ vīkṣate ||93||(99)</p>
         
         
         <p>(proṣitaḥ, su. 765, sad. 901, śā. 3445)</p>
         
         
         <p>mlānaṃ pāṇḍu kṛśaṃ viyogavidhuraṃ lambālakaṃ sālasaṃ
            bhūyastatkṣaṇajātakānti rabhasaprāpte mayi proṣite |
            sāṭopaṃ ratikelikālasarasaṃ ramyaṃ kimapyādarād
            yatpītaṃ sutanormayā vadanakaṃ vaktuṃ na tatpāryate ||94||(88)</p>
         
         
         <p>saivāhaṃ pramadā nṛṇāmadhigatāvetau ca tau nūpurāv
            eṣāsmākamavṛttireva sahajavrīḍādhanaḥ strījanaḥ |
            itthaṃ lajjitayā smṛterupagame matvā tanuṃ sambhramāt
            pumbhāvaḥ prathamaṃ rativyatikare muktastato vallabhaḥ ||95||(89)</p>
         
         
         <p>karakisalayaṃ dhūtvā dhūtvā vimārgati vāsasī
            kṣipati sumanomālāśeṣaṃ pradīpaśikhāṃ prati |
            sthagayati muhuḥ patyurnetre vihasya samākulā
            surataviratā ramyā tanvī muhurmuhurīkṣate ||96||(90)</p>
         
         
         <p>santyevātra gṛhe gṛhe yuvatayastāḥ pṛccha gatvādhunā
            preyāṃsaḥ praṇamanti kiṃ tava punardāso yathā vartate |
            ātmadrohiṇi durjanaiḥ pralapitaṃ karṇe'niśaṃ mā kṛthāś
            chinnasneharasā bhavanti puruṣā duḥkhānuvartyāḥ punaḥ ||97||(91)</p>
         
         
         <p>niḥśvāsā vadanaṃ dahanti hṛdayaṃ nirmūlamunmathyate
            nidrā neti na dṛśyate priyamukhaṃ rātrindivaṃ rudyate |
            aṅgaṃ śoṣamupaiti pādapatitaḥ preyāṃstathopekṣitaḥ
            sakhyaḥ kaṃ guṇamākalayya dayite mānaṃ vayaṃ kāritāḥ ||98||(92)</p>
         
         
         <p>(pad. 237, sad. 677; daśarūpaka 2.26)</p>
         
         
         <p>adyārabhya yadi priye punarahaṃ mānasya vā'nyasya vā
            gṛhṇīyāṃ śaṭhadurnayena manasā nāmāpi saṃkṣepataḥ |
            tattenaiva vinā śaśāṅkadhavalāḥ spaṣṭāṭṭahāsā niśā
            eko vā divasaḥ payodamalino yāyānmama prāvṛṣi ||99||(93)</p>
         
         
         <p>idaṃ kṛṣṇaṃ kṛṣṇaṃ priyatama tanu śvetamatha kiṃ
            gamiṣyāmo yāmo bhavatu gamanenātha bhavatu |
            purā yenāvaṃ me ciramanusṛtā cittapadavī
            sa evānyo jātaḥ sakhi paricitāḥ kasya puruṣāḥ ||100||(94)</p>
         
         
         <p>caraṇapatanaṃ sakhyālāpā manoharacāṭavaḥ
            kṛśataratanorgāḍhāśleṣo haṭhātparicumbanam |
            iti hi capalo mānārambhastathāpi hi notsahe
            hṛdayadayitaḥ kāntaḥ kāmaṃ kimatra karomyaham ||101||(95)</p>
         
         
         <p>ahaṃ tenāhūtā kimapi kathayāmīti vijane
            samīpe cāsīnā sarasahṛdayatvādavahitā |
            tataḥ karṇopānte kimapi vadatāghrāya vadanaṃ
            gṛhītā dharmille sakhi sa ca mayā gāḍhamadhare ||102||(98)</p>
         
         
         <p>cakṣuḥprītiprasakte manasi paricaye cintyamānābhyupāye
            rāge yāte'tibhūmiṃ vikasati sutarāṃ gocare dūtikāyāḥ |
            āstāṃ dūreṇa tāvatsarabhasadayitāliṅganānandalābhas
            tadgehopāntarathyābhramaṇamapi parāṃ nirvṛtiṃ santanoti ||103||(100)</p>
         
         
         <p>kānte talpamupāgate vigalitā nīvī svayaṃ bandhanād
            vāso viślathamekhalāguṇadhṛtaṃ kiṃcinnitambe sthitam |
            etāvatsakhi vedmi sāmpratamahaṃ tasyāṅgasaṅge punaḥ
            ko'yaṃ kāsmi rataṃ nu vā kathamiti svalpāpi me na smṛtiḥ ||104||(101)</p>
         
         
         <p>prāsāde sā diśi diśi ca sā pṛṣṭhataḥ sā puraḥ sā
            paryaṅke sā pathi pathi ca sā tadviyogāturasya |
            haṃho cetaḥ prakṛtiraparā nāsti me kāpi sā sā
            sā sā sā sā jagati sakale ko'yamadvaitavādaḥ ||105||(102)</p>
         
         
         
         
         
         <p>Verses found in Arjunavarmadeva's version not found here</p>
         
         
         <p>
            aṅgulyagranakhena bāṣpasalilaṃ vikṣipya vikṣipya kiṃ<br />
            tūṣṇīṃ rodiṣi kopane bahutaraṃ phūtkṛtya rodiṣyasi |<br />
            yasyāste piśunopadeśavacanairmāne'tibhūmiṃ gate<br />
            nirviṇṇo'nunayaṃ prati priyatamo madhyasthatāmeṣyate ||(5)
            </p>
         
         
         <p>
            tadvaktrābhimukhaṃ mukhaṃ vinamitaṃ dṛṣṭiḥ kṛtā pādayos<br />
            tasyālāpakutūhalākulatare śrotre niruddhe mayā |<br />
            pāṇibhyāṃ ca tiraskṛtaḥ sapulakaḥ svedodgamo gaṇḍayoḥ<br />
            sakhyaḥ kiṃ karavāṇi yānti śatadhā yatkañcuke sandhayaḥ ||(11)
            </p>
         
         
         <p>
            nāpeto'nunayena yaḥ priyasuhṛdvākyairna yaḥ saṃhṛto<br />
            yo dīrghaṃ divasaṃ viṣahya viṣamaṃ yatnātkathaṃciddhṛtaḥ |<br />
            anyonyasya hṛte mukhe nihitayostiryakkathaṃciddṛśoḥ<br />
            sa dvābhyāmativismṛtavyatikaro māno vihasyojjhitaḥ ||(42)
            </p>
         
         
         <p>
            rātrau vāribharālasāmbudaravodvignena jātāśruṇā<br />
            pānthenātmaviyogaduḥkhapiśunaṃ gītaṃ tathotkaṇṭhayā |<br />
            āstāṃ jīvitahāriṇaḥ pravasanālāpasya saṃkīrtanaṃ<br />
            mānasyāpi jalāñjaliḥ sarabhasaṃ lokena datto yathā ||(54)
            </p>
         
         
         <p>
            capalahṛdayae kiṃ svātantryāttathā gṛhamāgataś<br />
            caraṇapatitaḥ premārdrārdraḥ priyaḥ samupekṣitaḥ |<br />
            tadidamadhunā yāvajjīvaṃ nirastasukhodayā<br />
            ruditaśaraṇā durjātānāṃ sahasva ruṣāṃ phalam ||(56)
            </p>
         
         
         <p>
            āstāṃ viśvasanaṃ sakhīṣu viditābhiprāyasāre jane<br />
            tatrāpyarpayituṃ dṛśaṃ suracitāṃ śaknomi na vrīḍayā |<br />
            loko'pyeṣa paropahāsacaturaḥ sūkṣmeṅgitajño'pyalaṃ<br />
            mātaḥ kaṃ śaraṇaṃ vrajāmi hṛdaye jīrṇo'nurāgānalaḥ ||(63)
            </p>
         
         
         <p>
            analpacintābharamohaniścalā vilokyamānaiva karoti sādhvasam |<br />
            svabhāvaśobhānatimātrabhūṣaṇā tanustaveyaṃ bata kiṃ nu sundari ||(65)
            </p>
         
         <p>
            iti priye pṛcchati mānavihvalā kathaṃcidantardhṛtabāṣpagadgadam |<br />
            na kiṃcidityeva jagāda yadvadhūḥ kiyanna tenaiva tayāsya varṇitam ||(66)
            </p>
         
         
         <p>anālocya premṇaḥ pariṇatimanādṛtya suhṛdas
            tvayākāṇḍe mānaḥ kimiti sarale preyasi kṛtaḥ |
            samākṛṣṭā hyete virahadahanodbhāsuraśikhāḥ
            svahastenāṅgārāstad alamadhunāraṇyaruditaiḥ ||112(?)||(80)</p>
         
         
         <p>(subh. 1170; sad. 2.42.1, sū. 56.9, su. 659)</p>
         
         
         </div>
   </body>
</html>