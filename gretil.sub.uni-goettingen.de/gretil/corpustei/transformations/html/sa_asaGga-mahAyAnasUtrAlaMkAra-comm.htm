<!DOCTYPE html><html xmlns="http://www.w3.org/1999/xhtml">
   <head>
      <meta http-equiv="Content-Type" content="text/html; charset=UTF-8" />
      <meta name="viewport" content="width=device-width, initial-scale=1.0" />
      <title>Asaṅga: Mahāyānasūtrālaṃkāra with Vasubandhu's commentary (Bhāṣya) = Msa (GRETIL)
	</title>
      <style>@font-face {
    font-family: LinuxLibertineDisplay0Regular, times, serif;
    src: url(fonts/LinLibertine_DR.woff);
}
* {box-sizing: border-box;}
body {background-color: #FFFFFF; font-family: 'LinuxLibertineDisplayORegular'; font-weight: normal; font-style: normal; font-size: 18px; padding: 20px 100px 20px; width: 1600px;}

ul {list-style: circle;}

ul.dash {list-style: none; margin-left: .5em; padding-left: .5em;}
ul.dash > li:before {display: inline-block; content: "–"; width: 1em; margin-left: 0em;}

a:link {color: black; text-decoration: underline;}
a:visited {color: black; text-decoration: underline;}
a:hover {color: black; text-decoration: none;}
a:active {color: black; text-decoration: underline;}

p {padding-left: .5em; padding-right: .5em;}

h4 {margin-bottom: 0px;}
mark {background-color: #FFFFCC;}
q:before {content: "»";}
q:after {content: "«";}

.noindent {padding: 0px;}
.comm {padding-left: 1em; padding-right: 1em;}
.app {width: 80%; text-align: right; font-size: 14px; padding-left: 1em;}
.lem {display:inline-block;}
.ref {font-size: 14px; padding: inherit;}
.lb {font-weight: bold; font-size: 14px;}
.lb:before {content: "["}
.lb:after {content: "]"}
.pb {font-weight: bold; font-size: 14px;}
.pb:before {content: " ["}
.pb:after {content: "] "}
.note {font-weight: bold; font-size: 14px;}
.note:before {content: " ["}
.note:after {content: "] "}
.subhead {font-weight: bold; font-size: 14px;}
.appnote {font-size: 14px;}
.appnote:before {content: " ["}
.appnote:after {content: "] "}
.hi {font-style: italic}
.sic:before {content: "†"}
.sic:after {content: "†"}
.corr {color: #008000;}
.supplied {color: #1E90FF;}
.surplus {color: #ff3333;}
.unclear {color: #D2B48C;}

/* custom renditions */
.b, .bf, .textbf, .bold {font-weight: bold}
.i, .it, .textit, .italic {font-style: italic}
.u, .underline {text-decoration: underline}
.blue {color: #0000e6;}
.red {color: #b30000;}

.row:after {content: ""; display: table; clear: both;}
.column {float: left; width: 50%; padding-left: .5em; padding-right: .5em;}
.analysis {font-size: 14px; color: #0066ff; padding-left: .5em; padding-right: .5em; padding-top: .1em;}
.analysis:before {content: "["}
.analysis:after {content: "]"}

div.wapp:hover  span.lem {background-color: #FFFFCC;}

@media screen and (max-width: 800px) {
    body {font-size: 16px;}
    .column {width: 100%;}
    .analysis {width: 100%;}
}

@media screen and (max-width: 1200px) {
    body {padding: 10px;}
    .app {width: 90%;}
}

@media only screen and (max-width: 1600px) {
    body {width: auto; padding: 20px;}
}

#toc_container {background: #f9f9f9 none repeat scroll 0 0; border: 1px solid #aaa; display: table; font-size: 95%; margin-bottom: 1em; padding: 1em; width: auto;}
.toc_title {font-weight: 700; text-align: center;}	  
#toc_container li, #toc_container ul, #toc_container ul li{list-style: outside none none !important; padding-left: .5em;}
</style>
   </head>
   <body>
      <h1>Asaṅga: Mahāyānasūtrālaṃkāra with Vasubandhu's commentary (Bhāṣya) = Msa</h1>
      <h2>Header</h2>
      <p>
         This file is an html transformation of <a href="http://gretil.sub.uni-goettingen.de/gretil/corpustei/sa_asaGga-mahAyAnasUtrAlaMkAra-comm.xml">sa_asaGga-mahAyAnasUtrAlaMkAra-comm.xml</a> with a rudimentary header. For a more extensive header please refer to the source
         file.
         </p>
      <p class="noindent"><b>Data entry: </b>Jens Braarvig</p>
      <p class="noindent"><b>Contribution: </b>Jens Braarvig</p>
      <p class="noindent"><b>Date of this version: </b>2020-07-31</p>
      <h4>
         <if test="fileDesc/sourceDesc/@xml:id" id=""></if>
         	  Source:
         	</h4>
      <ul class="dash">
         <li>Sylvain Lévi: Mahāyānasūtrālaṃkāra, Exposé de la doctrine du Grand Véhicule, vol.
            I, Paris 1907.</li>
      </ul>
      <p class="noindent"><b>Publisher: </b>Göttingen Register of Electronic Texts in Indian Languages (GRETIL), SUB Göttingen</p>
      <h4>Licence:</h4>
      <p>This e-text was provided to GRETIL in good faith that no copyright rights have been
         infringed.
         	 If anyone wishes to assert copyright over this file, please contact the GRETIL management
         at gretil(at)sub(dot)uni-goettingen(dot)de.
         	 The file will be immediately removed pending resolution of the claim.</p>
      <p><a href="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International
            License.</a></p>
      <h4>Interpretive markup:</h4>
      <ul class="dash">
         <li><span class="hi">highlighted text</span></li>
         <li><span class="note">remarks</span></li>
      </ul>
      <h4>Notes:</h4>
      <notesStmt xmlns="http://www.tei-c.org/ns/1.0">
         	
         <p xmlns="http://www.w3.org/1999/xhtml">This file has been created by mass conversion of GRETIL's Sanskrit corpus from <a href="http://gretil.sub.uni-goettingen.de/gretil/1_sanskr/4_rellit/buddh/asmahsbu.htm">asmahsbu.htm</a>. Due to the heterogeneity of the sources the header markup might be suboptimal. For
            the sake of transparency the header of the legacy file is documented in the &lt;note&gt; element below:</p>
         	
         <p xmlns="http://www.w3.org/1999/xhtml">
            	 Asanga: Mahayanasutralamkara, with Vasubandhu's commentary (Bhasya) = Msa
            <br />Based on the ed. by Sylvain Lévi: Mahāyānasūtrālaṃkāra, Exposé de la doctrine du Grand
            Véhicule, vol. I, Paris 1907.
            <br />
            <br />Input by Jens Braarvig, Oslo 2011
            <br />
            <br />For the actual input cf. THESAURUS LITERATURAE BUDDHICAE (TLB):
            <br />http://www2.hf.uio.no/polyglotta/index.php?page=volume&amp;vid=85
            <br />a division of BIBLIOTHECA POLYGLOTTA (BP): https://www2.hf.uio.no/polyglotta/
            <br />
            <br />BOLD for references and catchwords in commentary
            	</p>
         </notesStmt>
      <h4>Revisions:</h4>
      <ul class="dash">
         <li>2020-07-31: TEI encoding by mass conversion of GRETIL's Sanskrit corpus</li>
      </ul>
      <hr />
      <h2>Text</h2>
      <div xml:lang="sa-Latn">
         
         <span class="note"><span class="bold">Msa 1</span></span>
         
         <p>mahāyānasūtrālaṃkāraḥ</p>
         
         
         <p>|| oṃ ||</p>
         
         
         <p>namaḥ sarvabuddhabodhisatvebhyaḥ</p>
         
         
         <p>CHAPITRE I
            prathamo 'dhikāraḥ</p>
         
         
         <p>
            arthajño 'rthavibhāvanāṃ prakurute vācā padaiś cāmalair duḥkhasyottaraṇāya duḥkhitajane
            kāruṇyatas tanmayaḥ |<br />
            dharmasyottamayānadeśitavidheḥ satveṣu tadgāmiṣu śliṣṭām arthagatiṃ niruttaragataṃ
            pañcātmikāṃ darśayan || AMsa_1.1 ||
            </p>
         
         
         <p><span class="bold">arthajño 'rthavibhāvanāṃ prakurute</span> iti ka upadeśam ārabhya ko 'laṃkarotīti | arthajñaḥ | kam alaṃkāram alaṃkaroti |
            arthavibhāvanāṃ kurute | kena <span class="bold">vācā padaiś cāmalaiḥ</span> | amalayā vāceti pauruṣayā amalaiḥ padair yuktaiḥ sahitair iti vistaraḥ | na hi vinā
            vācā padavyañjanair artho vibhāvayituṃ sakyata iti | kasmai <span class="bold">duḥkhasyottaraṇāya duḥkhitajane kāruṇyatas tanmayaḥ</span> | duḥkhitajane yat kāruṇyaṃ tasmāt <span class="bold">kāruṇyataḥ</span> | <span class="bold">tanmaya</span> iti kāruṇyamayaḥ | kasyālaṃkāraṃ karoti | <span class="bold">dharmasyottamayānadeśitavidheḥ</span> | uttamayānasya deśito vidhir yasmin dharme tasya dharmasya | kasminn alaṃkaroti
            | <span class="bold">satveṣu tadgāmiṣu</span> | nimittasaptam yeṣām mahāyānagāmisatvanimittam ity arthaḥ | katividham alaṃkāraṃ
            karoti | pañcavidhaṃ | <span class="bold">śliṣṭām arthagatiṃ niruttaragatāṃ pañcātmikāṃ darśayan </span>| (<span class="bold">Msa 2</span>) śliṣṭam iti yuktāṃ niruttaragatām ity anuttarajñānagatāṃ | tām idānīṃ pañcātmikāṃ
            arthagatiṃ dvitīyena ślokena darśyati |</p>
         
         
         <p>
            ghaṭitam iva suvarṇaṃ vārijaṃ vā vibuddhaṃ sukṛtam iva subhojyaṃ bhujyamānaṃ kṣudhārtaiḥ
            |<br />
            vidita iva sulekho ratnapeṭeva muktā vivṛta iha sa dharmaḥ prītimagryāṃ dadhāti ||
            AMsa_1.2 ||
            </p>
         
         
         <p>anena ślokena pañcabhir dṛṣṭāntaiḥ sa hi dharmaḥ pañcavidham artham adhikṛtya deśitaḥ
            sādhyaṃ vyutpādyaṃ cintyam acintyaṃ pariniṣpannaṃ cādhigamārthaṃ pratyātmavedanīyaṃ
            bodhipakṣasvabhāvaṃ | so 'nena sūtrālaṃkāreṇa vivṛtaḥ prītim agrāṃ dadhādati | yathākramaṃ
            <span class="bold">ghaṭitasuvarṇādivat</span> | yadā sa dharmaḥ prakṛtyaiva guṇayuktaḥ kathaṃ so 'laṃkriyata ity asya codyasya
            parihārārthaṃ trtīyaḥ ślokaḥ |</p>
         
         
         <p>
            yathā bimbaṃ bhūṣāprakṛtiguṇavad darpaṇagataṃ viśiṣṭaṃ prāmodyaṃ janayati nṛṇāṃ darśanavaśāt
            |<br />
            tathā dharmaḥ soktaprakṛtiguṇayukto 'pi satataṃ vibhaktārthas tuṣṭiṃ janayati viśiṣṭām
            iha satām || AMsa_1.3 ||
            </p>
         
         
         <p>anena kiṃ darśayati | <span class="bold">yathā bimbaṃ bhūṣāprakṛtiguṇavad darśaṇagataṃ</span> darśanavaśād <span class="bold">viśiṣṭaṃ prāmodyaṃ janayaty</span> evaṃ sa dharmaḥ subhāṣitaiḥ prajkṛtyaiva guṇayukto 'pi satataṃ <span class="bold">vibhaktārthas tuṣṭiṃ viśiṣṭāṃ janayati</span> | buddhimatām atas tuṣṭiviśeṣotpādanād alaṃkṛta iva bhavatīti | ataḥ paraṃ tribhiḥ
            ślokais tasmin dharme trividham upaśaṃsaṃ darśayaty ādarotpādanārthaṃ |</p>
         
         
         <p>
            āghrāyamāṇakaṭukaṃ svādurasaṃ yathāuṣadhaṃ tadvat |<br />
            dharmarmo dvayavyavasthāstho vyañjanato 'rtho na ca jñeyaḥ || AMsa_1.4 ||
            </p>
         
         
         <p>
            rājeva durārādho dharmo 'yaṃ vipulagāḍhagambhīraḥ |<br />
            ārādhitaś ca tadvadvaraguṇadhanadāyako bhavati || AMsa_1.5 ||
            </p>
         
         
         <p>
            ratnaṃ jātyamanarthaṃrghaṃ yathā 'parīkṣakajanaṃ na toṣayati |<br />
            dharmas tathāyam abudhaṃ viparyayāt toṣayati tadvat || AMsa_1.6 ||
            </p>
         
         
         <p>trividho 'śaṃsaḥ | āvaraṇaprahāṇahetutvam auṣadhopamatvena | svayavyavastha iti (<span class="bold">Msa 3</span>) vyañjanārthavyavasthaḥ | vibhutvahetutvam abhijñādivaiśeṣikaguṇāiśvaryadānād rājopamatvena
            | āryadhanopabhogahetutvaṃ ca anarthajātyaratnopamatvena | parīkṣakajana āryajano
            veditavyaḥ | naivedaṃ mahāyānaṃ buddhavacanaṃ kutas tasyāyam anuśaṃso bhaviṣyatīty
            atra vipratipannas tasya buddhavacanatvaprasādhanārthaṃ kāraṇavibhājyam ārabhya ślokaḥ
            |</p>
         
         
         <p>
            ādāv avyākaraṇāt samapravṛtter agocarāt siddheḥ |<br />
            bhāvābhāve 'bhāvāt pratipakṣatvād rutānyatvāt || AMsa_1.7 ||
            </p>
         
         
         <p><span class="bold">ādāv avyākaraṇāt</span> yady etat saddharmāntarāye paścāt kenāpi utpāditaṃ | kasmād ādau bhavatā na vyākṛtam
            anāgatabhayavat | <span class="bold">samapravṛtteḥ</span> samakālaṃ ca śrāvakayānena mahāyānasya pravṛtter upalabhyate na paścād iti katham
            asyābuddhavacanatvaṃ vijñāyate | <span class="bold">agocarān</span> nāyam evam udāro gambhīraś ca dharmas tārkikāṇāṃ gocaraḥ | tīrtikaśāstreṣu tatprakārānupalambhād
            iti | nāyam anyair bhāṣito yujyate | ucyamāne 'pi tadanadhimukteḥ | <span class="bold">siddhe</span> athānyenābhisaṃbudhya bhāṣitaḥ | siddham asya buddhavacanatvaṃ | sa eva buddho yo
            'bhisaṃbudhya evam bhāṣate | <span class="bold">bhāvābhāve 'bhāvād</span> yadi mahāyānaṃ kiṃcid asti tasya bhāva siddhim idaṃ buddhavacanam ato 'nyasya mahāyānasyābhāvāt
            | atha nāsti tasyābhāve śrāvakayānasyāpy abhāvāt | śrāvakayānaṃ budhavacanaṃ na mahāyānam
            iti na yujyate vinā buddhayānena buddhānām anutpādāt | <span class="bold">pratipakṣatvād</span> bhāvyamānaṃ ca mahāyānaṃ sarvanirvikalpajñānāśrayatvena kleśānāṃ pratipakṣo bhavati
            tasmād buddhavacanaṃ | <span class="bold">rutānyatvāt</span> na cāsya yathārutam arthas tasmān na yathārutārthānusāreṇedam abuddhavacanaṃ veditavyaṃ
            | yad uktam ādāv avyākaraṇād ity anābhogād etad anāgataṃ bhagavatā na vyākṛtam iti
            kasyacit syād ata upekṣāyā ayoge ślokaḥ |</p>
         
         
         <p>
            pratyakṣacakṣuṣo buddhāḥ śāsanasya ca rakṣakāḥ |<br />
            adhvany anyanāvṛtajñānā upekṣāto na yujyate || AMsa_1.8 ||
            </p>
         
         <span class="note"><span class="bold">Msa 4</span></span>
         
         <p>anena kiṃ darśayati | tribhiḥ kāraṇair anāgatasya mahataḥ śāsanopadravasyopkeṣā na
            yujyate | buddhānām ayatnato jñānapravṛtteḥ <span class="bold">pratyakṣacakṣuṣkatayā śāsanarakṣayāś</span> ca yatnavatvāt | anāgatajñānasāmarthyāc ca sarvakālāvyāhatajñānatayeti | yad uktaṃ
            bhāvābhāve 'bhāvād iti | etad eva śrāvakayānaṃ mahāyānam etenaiva mahābodhiprāptir
            iti kasyacit syād ataḥ śrāvakayānasya mahāyānatvāyoge ślokaḥ |</p>
         
         
         <p>
            vaikalyato virodhād anupāyatvāt tathāpy anupadeśāt |<br />
            na śrāvakayānam idaṃ bhavati mahāyānadharmākhyam || AMsa_1.9 ||
            </p>
         
         
         <p><span class="bold">vaikalyāt</span> parārthopadeśasya na hi śrāvakayāne kaścit parārtha upadiṣṭaḥ śrāvakāṇām ātmano nirvidvirāgavimuktimātropāyopadeśāt
            | na ca svārtha eva pareṣūpadiśyamānaḥ parārtho bhavitum arhati | <span class="bold">virodhāt</span> svārthe hi paro niyujyamānaḥ svārtha eva prayujyate sa ātmana eva parinirvāṇārthaprayukto
            'nuttarāṃ samyaksaṃbodhim abhisaṃbhotsyata iti virodham etat | na ca śrāvakayānenaiva
            cirakālaṃ bodhau ghaṭamāno buddho bhavitum arhati | <span class="bold">anupāyatvāt</span> | anupāyo hi śrāvakayānaṃ buddhatvasya na cānupāyena ciram api prayujyamānaḥ prārthitam
            arthaṃ prāpnoti | śṛṅgād iva dugdhaṃ na bhastrayā | athānyathāpy atropadiṣṭaṃ yathā
            bodhisatvena prayoktavyaṃ | <span class="bold">tathāpy anupadeśān na śrāvakayānam eva mahāyānaṃ</span> bhavitum arhati | na hi sa tādṛśa upadeśa etasminn upalabhyate | viruddham vā cānyonyaṃ
            śrāvakayānaṃ cety anyonyavirodhe ślokaḥ |</p>
         
         
         <p>
            āśayasyopadeśasya prayogasya virodhataḥ |<br />
            upastambhasya kālasya yat hīnaṃ hīnam eva tat || AMsa_1.10 ||
            </p>
         
         
         <p>kathaṃ viruddhaṃ | pañcabhir virodhaiḥ | <span class="bold">āśayopadeśaprayoga upatambhakālavirodhaiḥ</span> | śrāvakayāne hy ātmaparinirvāṇāyaivāśayas tadartham evaupadeśas tadartham eva prayogaḥ
            parīttaś ca puṇyajñānasaṃbhārasaṃgṛhīta <span class="bold">upastambhaḥ kālena</span> cālpena tadarthaprāptir yāvat tribhir api janmabhiḥ | mahāyāne tu sarvaṃ viparyayeṇa
            | tasmād anyonyavirodhād <span class="bold">yad</span> yānaṃ <span class="bold">hīnaṃ hīnam eva tat</span> | na tan mahāyānaṃ bhavitum arhati | buddhavacanasyedaṃ lakṣaṇaṃ yat sūtre 'vatarati
            vinaye saṃdṛśyate dharmatāṃ ca na vilomayati | na caivaṃ mahāyānaṃ (<span class="bold">Msa 5</span>) sarvadharmaniḥsvabhāvatvopadeśāt | tasmān na buddhavacanam iti kasyacit syād ato
            lakṣaṇavirodhe ślokaḥ |</p>
         
         
         <p>
            svake 'vatārāt svasyaiva vinaye darśanād api |<br />
            audāryād api gāmbhīryād aviruddhaiva dharmatā || AMsa_1.11 ||
            </p>
         
         
         <p>anena ślokena kiṃ darśyati | <span class="bold">avataraty</span> evedaṃ svasmin mahāyānasūtre <span class="bold">svasya</span> ca śleśasya <span class="bold">vinayaḥ</span> saṃdṛśyate | yo mahāyāne bodhisatvānāṃ śleśa uktaḥ | vikalpaśleśā hi bodhisatvāḥ
            | <span class="bold">audāryagambhīryalakṣaṇatvāc</span> ca | na <span class="bold">dharmatāṃ</span> vilomayaty athaiva hi dharmatā mahābodhiprāpataye tasmān nāsti lakṣaṇa<span class="bold">virodhaḥ</span> | agocarād ity uktam atas tarkagocaratvāyoge ślokaḥ |</p>
         
         
         <p>
            niśrito 'niyato 'vyāpī sāṃvṛtaḥ khedavān api |<br />
            bālāśrayo matas tarkas tasyāto viṣayo na tat || AMsa_1.12 ||
            </p>
         
         
         <p>adṛṣṭasatyāśreyo hi tarkaḥ kaścid āgama<span class="bold">niśrito</span> bhavati | <span class="bold">aniyataś</span> ca bhavati kālāntareṇānyathā pratyavagamāt | <span class="bold">avyāpī</span> ca na sarvajñeyaviṣayaḥ | <span class="bold">sāṃvṛta</span>satyaviṣayaś ca na parmārthaviṣayaḥ | <span class="bold">khedavāṃś</span> ca pratibhānaparyādanāt | mahāyānas tu na niśritaṃ yāvat akhedavat | śatasāhasrikādyanekasūtropadeśāt
            | ato na <span class="bold">tarkasya tadviṣayaḥ</span> | anupāyatvāt śrāvakayāne na buddhatvaṃ prāptam ity uktam atha mahāyānaṃ katham upāyo
            yukta ity upāyatvayoge ślokaḥ |</p>
         
         
         <p>
            audāryād api gāmbhīryāt paripāko 'vikalpanā |<br />
            deśanā'to dvayasyāsmin sa copāyo niruttare || AMsa_1.13 ||
            </p>
         
         
         <p>anena ślokena kiṃ darśayati | prabhāv <span class="bold">audārya</span>deśanayā satvānāṃ <span class="bold">paripāko</span> prabhāv adhimuktito ghaṭanāt | <span class="bold">gāmbhīrya</span>deśanayā <span class="bold">avikalpanā ata</span> etasya <span class="bold">dvayasyāsmin</span> mahāyāne deśanā <span class="bold">sa copāyo niruttare</span> jñāne tābhyāṃ yathākramaṃ (<span class="bold">Msa 6</span>)satvānāṃ paripācanād ātmanaś ca buddhadharmaparipākād iti | ye punar asmāt trasanti
            tadartham asthānatrāsādīnave kāraṇatvena ślokaḥ |</p>
         
         
         <p>
            tadasthānatrāso bhavati jagatāṃ dāhakaraṇo mahāpuṇyaskandhaprasavakaraṇād dīrghasamayam
            |<br />
            agotro 'sanmitro 'kṛtamatir apūrvācitaśubhas trasaty asmin dharme patati mahato 'rthād
            gata iha || AMsa_1.14 ||
            </p>
         
         
         <p>trāsāsthāne trāsas <span class="bold">tadasthānatrāsaḥ | dāhakaraṇo bhavaty</span> apāyeṣu kiṃ kāraṇaṃ | <span class="bold">mahato apuṇyaskandhaprasavasya karaṇāt</span> | kiyantaṃ kālam iti <span class="bold">dīrghasamayaṃ</span> | evaṃ paścād ādīnavaḥ | yena ca kāraṇena yāvantaṃ ca kālaṃ tat saṃdarśayati | kiṃ
            punaḥ kāraṇe tu satīti caturvidhaṃ trāsakāraṇaṃ darśayati | <span class="bold">gotraṃ</span> cāsya na bhavati <span class="bold">sanmitraṃ</span> vā avyutpannamatir vā bhavati mahāyānadharmatāyāṃ pūrvaṃ vān<span class="bold">upacitaśubho</span> bhavati | <span class="bold">patati mahato 'rthād</span>iti mahābodhisaṃbhārārthāt | aprāptaparihāṇito 'paramādīnavaṃ darśayati | trāsakāraṇam
            uktam atrāsakāraṇaṃ vaktavyam ity atrāsakāraṇatve ślokaḥ |</p>
         
         
         <p>
            tadanyānyānyābhāvāt paramagahanatvād anugamāt vicitrasyākhyānād dhruvakathanayogād
            bahumukhāt |<br />
            yathākhyānaṃ nārthād bhagavati ca bhāvātigahanāt na dharme 'smiṃs trāso bhavati viduṣāṃ
            yonivicayāt || AMsa_1.15 ||
            </p>
         
         
         <p><span class="bold">tadanyānyānyābhāvād</span> iti tato 'nyasya mahāyānasthābhāvāt | atha śrāvakayānam eva mahānaṃ syād anyasya
            śrāvakasya pratyekabuddhasya vābhāvaḥ syāt | sarva eva hi buddhā bhaveyuḥ | <span class="bold">paramagahanatvāc</span> ca | sarvajñajñānamārgasyā<span class="bold">nugamāc</span> ca tulyakālapravṛttyā | <span class="bold">vicitrasyākhyānād</span> | vicitraś cātra saṃbhāramārga ākhyāyate na kevalaṃ śūnyataiva | tasmād abhiprāyikenānena
            bhavitavyam iti | <span class="bold">dhruvakathanayogād bahumukhād</span> abhīkṣṇaṃ cātra śūnyatā kathyate bahibhiś ca paryāyais teṣu teṣu sutrānteṣu tasmād
            bhavitavyam atra mahatā prayogena | anyathā hi sakṛt pratiṣedhamātrakṛtam abhaviṣyad
            iti | <span class="bold">yathākhyānaṃ nārthāt</span> na cāsya yathārutam artho 'smād api trāso na yuktaḥ | <span class="bold">bhagavati ca bhāvātigahanād</span> atigahanaś ca buddhānāṃ bhāvo durājñeyas tasmān nāsmabhis tadajñānāt trasitavyam
            iti | (<span class="bold">Msa 7</span>) evaṃ <span class="bold">yoniśaḥ pravicayād viduṣāṃ trāso na bhavati</span> | dūrānupraviṣṭajñānagocaratve ślokaḥ |</p>
         
         
         <p>
            śrutaṃ niśrityādau prabhavati manaskāra iha yo<br />
            manaskārāj jñānaṃ prabhavati ca tatvārthaviṣayam |<br />
            tato dharmaprāptiḥ prabhavati ca tasmin matirato<br />
            yadā pratyātmaṃ sā katham asati tasmin vyavasitiḥ || AMsa_1.16 ||
            </p>
         
         
         <p><span class="bold">śrutaṃ niśrityādau manaskāraḥ prabhavati yo</span> yoniśa ity arthaḥ | yoniśo manasikārāt tatvārthaviṣayaṃ jñānaṃ prabhavati lokottarā
            samyagdṛṣṭis <span class="bold">tatas</span> tat phalasya <span class="bold">dharmasya prāptis</span> tatas tasmin prāpte <span class="bold">matir</span> vimuktijñānaṃ prādurbhavati | evaṃ <span class="bold">yadā pratyātmaṃ sā matir bhavati</span> | <span class="bold">katham asati tasminn</span> eṣā <span class="bold">vyavasitir</span> niścayo bhavati naivedaṃ buddhavacanam iti | atrāsapadasthānatve ślokaḥ |</p>
         
         
         <p>
            ahaṃ na boddhā na gabhīraboddhā buddho gabhīraṃ kim atarkagamyaṃ |<br />
            kasmād gabhīrārthavidāṃ na mokṣa ity etad uttrāsapadaṃ na yuktam || AMsa_1.17 ||
            </p>
         
         
         <p>yadi tāvad <span class="bold">aham</span> asya <span class="bold">na boddhe</span>ty uttrāsapadaṃ tan na yuktaṃ | atha buddho 'pi <span class="bold">gambhīrasya</span> padārthasya <span class="bold">na boddhā</span> sa kiṃ <span class="bold">gabhīraṃ</span> deśayiṣyatīty uttrāsapadaṃ tad ayuktaṃ | atha <span class="bold">gambhīraṃ</span> kasmād <span class="bold">atarkagamyaṃ</span> ity uttrāsapadaṃ tan na yuktaṃ | atha <span class="bold">kasmād gabhīrārthavidām</span> evam <span class="bold">mokṣo na</span> tārkikāṇām ity <span class="bold">uttrāsapadaṃ tan na yuktaṃ</span> | anadhimuktita eva tat siddhau ślokaḥ |</p>
         
         
         <p>
            hīnādhimuktaḥ sunihīnadhātor hīnaiḥ sahāyaiḥ parivāritasya |<br />
            audāryagāmbhīryasudeśite 'smin dharme 'dhimuktir yadi nāsti siddham || AMsa_1.18 ||
            </p>
         
         
         <p>yasya <span class="bold">hīnā cādhimuktis</span> tataś ca <span class="bold">hīna</span> eva <span class="bold">dhātuḥ</span> samudāgata ālayavijñānabhāvanā | <span class="bold">hīnair</span> eva <span class="bold">sahāyaiḥ</span> samānādhimuktidhātukair yaḥ <span class="bold">parivāritas</span> tasyāsminn <span class="bold">audāryagāmbhīryasudeśite</span> mahāyāna<span class="bold">dharme yady adhimuktir nāsti</span> ata eva <span class="bold">siddham</span> utkṛṣṭam idaṃ mahāyānam iti | aśrutasūtrāntapratikṣepāyoge ślokaḥ |</p>
         
         
         <p>
            śrutānusāreṇa hi buddhimattāṃ labdhvā śrute yaḥ prakaroty avajñāṃ |<br />
            śrute vicitre sati cāprameye śiṣṭe kuto niścayam eti mūḍhaḥ || AMsa_1.19 ||
            </p>
         
         
         <p>kāmaṃ tāvad adhimuktir na syād aśrutānāṃ tu sūtrāntānām aviśeṣeṇa pratipakṣo na yuktiḥ
            | (<span class="bold">Msa 8</span>) <span class="bold">śrutānusāreṇa</span>iva <span class="bold">hi buddhimattvaṃ labdhvā yaḥ śruta</span> evā<span class="bold">vajñāṃ karoti mūḍhaḥ</span> sa saty evāva<span class="bold">śiṣṭe śrute vicitre</span> cā<span class="bold">prameye</span> ca <span class="bold">kutaḥ | </span>kāraṇān <span class="bold">niścayam eti</span> na tad buddhavacanam iti | na hi tasya śrutād anyad balam asti tasmād aśrutvā pratikṣepo
            na yuktaḥ | yad api ca śrutaṃ tad yoniśo manasi kartavyaṃ nāyoniśa ity ayoniśomanasikārādhīnave
            ślokaḥ |</p>
         
         
         <p>
            yathārute 'rthe parikalpyamāne svapratyayo hānim upaiti buddheḥ |<br />
            svākhyātatāṃ ca kṣipati kṣatiṃ ca prāpnoti dharme pratighāvatīva || AMsa_1.20 ||
            </p>
         
         
         <p><span class="bold">svapratyaya</span> iti svayaṃdṛṣṭapraāmarṣako na vijñānām antikād arthaparyeṣṭī | <span class="bold">hānim upaiti buddher</span> iti yathābhūtajñānād aprāptiparihānitaḥ | dharmasya ca <span class="bold">svākhyātatāṃ</span> prati<span class="bold">kṣipati</span> tan nidānaṃ cāpuṇyaprabhāvāt <span class="bold">kṣatiṃ prāpnoti | dharme</span> ca <span class="bold">pratighātam</span> āvaraṇaṃ ca dharmavyavasanasaṃvartanīyaṃ karmety ayam atrādīnavaḥ | ayathāvataś cārtham
            avijānato 'pi pratighāto na yukta iti pratighātāyoge ślokaḥ |</p>
         
         
         <p>
            manaḥ pradoṣaḥ prakṛtipraduṣṭo 'yathārute cāpi hy ayuktarūpaḥ |<br />
            prāg eva saṃdehagatasya dharme tasmād upekṣaiva varaṃ hy adoṣā || AMsa_1.21 ||
            </p>
         
         
         <p><span class="bold">prakṛtipraduṣṭa</span> iti prakṛtisāvadyaḥ | <span class="bold">tasmād upekṣaiva varaṃ</span> | kasmāt | sā <span class="bold">hy adoṣā</span> | pratighātas tu sadoṣaḥ |</p>
         
         
         <p>mahāyānasūtrālaṃkāre mahāyānasiddhyadhikāraḥ prathamaḥ</p>
         
         
         <p>CHAPITRE II
            dvitīyo 'dhikāraḥ</p>
         
         
         <p>śaraṇagamanaviśeṣasaṃgrahaślokaḥ</p>
         
         
         <p>
            ratnāni yo hi śaraṇapragato 'tra yāne jñeyaḥ sa eva paramaḥ śaraṇaṇagatānām |<br />
            sarvatragābhyupagamādhigamābhibhūtibhedaiś caturvidhamayārthaviśeṣaṇena || AMsa_2.1
            ||
            </p>
         
         
         <p><span class="bold">sa eva paramaḥ śaraṇaṃ gatānām</span> iti | kena kāraṇena | <span class="bold">caturvidhasvabhāvārthaviśeṣaṇena</span> | caturvidho 'rthaḥ <span class="bold">sarvatragābhyupagamādhigamābhibhūtibhedato</span> veditavyaḥ | (<span class="bold">Msa 9</span>) sarvatragārthaḥ | abhibhavārthaḥ | te punar uttaratra nirdekṣyante | tathāpy atra
            śaraṇapragatānāṃ bahuduṣkarakāryatvāt kecin notsahante ślokaḥ |</p>
         
         
         <p>
            yasmād ādau duṣkara eṣa vyavasāyo duḥsādho 'sau naikasahasrair api kalpaiḥ |<br />
            siddho yasmāt satvahitādhānamahārthas tasmād agre yāna ihāgraśaraṇārthaḥ || AMsa_2.2
            ||
            </p>
         
         
         <p>etena tasya śaraṇagamanavyavasāyasya praṇidhānapratipattiviśeṣābhyāṃ yaśohetutvaṃ
            darśayati | phalaprāptiviśeṣeṇa <span class="bold">mahārthatvaṃ</span> | purvādhikṛte sarvatragārthe ślokaḥ |</p>
         
         
         <p>
            sarvān satvāṃs tārayituṃ yaḥ pratipanno yano jñāne sarvagate kauśalyayuktaḥ |<br />
            yo nirvāṇe saṃsaraṇe 'py ekaraso 'sau saṃsṛtiśāntyekaraso 'sau jñeyo dhīmān eṣa hi
            sarvatraga evam || AMsa_2.3 ||
            </p>
         
         
         <p>etena caturvidhaṃ sarvatragārthaṃ ...
            ... asāṃketikaṃ dharmatā
            prātilambhikaṃ ceti prabhedalakṣaṇā pravṛttir audārikasūkṣmaprabhedena | śaraṇapratipattiviśeṣaṇe
            ślokaḥ |</p>
         
         
         <p>
            śaraṇagatim imāṃ gato mahārthāṃ guṇagaṇavṛddhim upaiti so 'prameyām |<br />
            sphurati jagad idaṃ kṛpāśayena prathayati cāpratimaṃ mahārthadharmam || AMsa_2.4 ||
            </p>
         
         
         <p>atra <span class="bold">śaraṇagamanasthāṃ mahārthāṃ</span> svaparārthapratipattibhyāṃ darśayati | svārthapratipattiḥ (<span class="bold">Msa 10</span>) punar bahuprakārā <span class="bold">'prameyaguṇavṛddhā</span> | aprameyatvaṃ tarkasaṃkhyā kālāprameyatayā veditavyaṃ | na hi sā guṇavṛddhis tarkeṇa
            prameyā na saṃkhyā na kālenātyantikatvāt | parārthapratipattir āśayataś ca karuṇā
            sphuraṇena prayogataś ca mahāyānadharmaprathanena | mahāyānaṃ hi mahāryadṛśāṃ dharmaḥ
            |</p>
         
         
         <p>mahāyānasūtrālaṃkāre śaraṇagamanādhikāro dvitīyaḥ</p>
         
         
         <p>CHAPITRE III
            tṛtīyo 'dhikāraḥ</p>
         
         
         <p>gotraprabhedasaṃgrahaślokaḥ</p>
         
         
         <p>
            satvāgratvaṃ svabhāvaś ca liṅgaṃ gotraprabhedatā |<br />
            ādīnavo 'nuśaṃsaś ca dvidhāupamyaṃ caturvidhā || AMsa_3.1 ||
            </p>
         
         
         <p>anena gotrasyāstitvam <span class="bold">agratvaṃ svabhāvo liṅgaṃ prabheda ādīnavo 'nuśaṃso dvidhāupamyaṃ</span> cety eṣa prabhedaḥ saṃgṛhītaḥ | ete ca prabhedāḥ pratyekaṃ <span class="bold">caturvidhāḥ</span> | anena gotrāstitvavibhāge ślokaḥ |</p>
         
         
         <p>
            dhātūnām adhimukteś ca pratipatteś ca bhedataḥ |<br />
            phalabhedopalabdheś ca gotrāstitvaṃ nirūpyate || AMsa_3.2 ||
            </p>
         
         
         <p>nānādhātukatvānām aparimāṇo dhātuprabhedo yathoktam akṣarāśisūtre | tasmād evaṃ jātīyako
            'pi dhātubhedaḥ pratyetavya iti | asti yānatraye gotrabhedaḥ | adhimuktibhedo 'pi
            satvānām upalabhyate prathamata eva kasyacit kvacid eva yāde 'dhimuktir bhavati so
            'ntareṇa gotrabhedaṃ na syāt | utpāditāyām api ca pratyayavaśenādhimuktau pratipattibheda
            upalabhyate kaścin nirvohā bhavati kaścin neti so 'ntareṇa gotraprabhedaṃ na syāt
            | phalabhedaś copalabhyate hīnamadhyaviśiṣṭā bodhayaḥ (<span class="bold">Msa 11</span>) so 'ntareṇa gotrabhedaṃ na syāt bījānurūpatvāt phalasya | agratvavibhāge ślokaḥ
            |</p>
         
         
         <p>
            udagratve 'tha sarvatve mahārthatve 'kṣayāya ca |<br />
            śubhasya tannimittatvāt gotrāgratvaṃ vidhīyate || AMsa_3.3 ||
            </p>
         
         
         <p>atra gotrasya caturvidhena nimittatvenāgratvaṃ darśayati | tad dhi gotraṃ kuśalamulānām
            udagratve nimittaṃ sarvatve mahārthatve akṣayatve ca | na hi śrāvakāṇāṃ tathodagrāṇi
            na ca sarvāṇi santi balavaiśāradyādyabhāvāt | na ca mahārthānyaparārthatvāt | na cākṣayāṇy
            anupadhiśeṣanirvāṇāvasānatvāt | lakṣaṇavibhāge ślokaḥ |</p>
         
         
         <p>
            prakṛtyā paripuṣṭaṃ ca āśrayaś cāśritaṃ ca tat |<br />
            sadasac caiva vijñeyaṃ guṇottāraṇatārthataḥ || AMsa_3.4 ||
            </p>
         
         
         <p>etena caturvidhaṃ gotraṃ darśayati | prakṛtisthaṃ samudānītam āśrayasvabhāvam āśritasvabhāvaṃ
            ca tad eva yathākramaṃ | tatpunarhetubhāvena sat phalabhāvenāsat | guṇottāraṇārthana
            gotraṃ veditavyaṃ guṇā uttaranty asmād uddhavantīti kṛtvā | liṅgavibhāge ślokaḥ |</p>
         
         
         <p>
            kāruṇyam adhimuktiś ca kṣāntiś cādiprayogataḥ |<br />
            samācāraḥ subhasyāpi gotre liṅgaṃ nirupyate || AMsa_3.5 ||
            </p>
         
         
         <p>caturvidhaṃ liṅgaṃ bodhisatvagotre | ādiprayogata eva kāruṇyaṃ satveṣu | adhimuktir
            mahāyānadharme | kṣāntirduṣkaracaryāyāṃ sahiṣṇutārthena | samācāraś ca pāramitāmayasya
            kuśalasyeti | prabhedavibhāge ślokaḥ |</p>
         
         
         <p>
            niyatāniyataṃ gotram ahāryaṃ hāryam eva ca |<br />
            pratyayair gotrabhedo 'yaṃ samāsena caturvidhaḥ || AMsa_3.6 ||
            </p>
         
         
         <p>samāsena caturvidhaṃ gotraṃ niyatāniyataṃ tadeva yathākramaṃ pratyayairahāryaṃ hāryaṃ
            ceti | ādīnavavibhāge ślokaḥ |</p>
         
         
         <p>
            kleśābhyāsaḥ kumitratvaṃ vidhātaḥ paratantratā |<br />
            gotrasyādīnavo jñeyaḥ samāsena caturvidhaḥ || AMsa_3.7 ||
            </p>
         
         
         <p>bodhisatvagotre samāsena caturvidha ādīnavaḥ yena gotrastho 'guṇeṣu pravartate | (<span class="bold">Msa 12</span>) kleśabāhulyaṃ | akalyāṇamitratā | upakaraṇavidhātaḥ | pāratantryaṃ ca | anuśaṃsavibhāge
            ślokaḥ |</p>
         
         
         <p>
            cirād apāyagamanam āśumokṣaś ca tatra ca |<br />
            tanuduḥkhopasaṃvittiḥ sodvegā satvapācanā || AMsa_3.8 ||
            </p>
         
         
         <p>caturvidho bodhisatvasya gotre 'nuśaṃsaḥ | cireṇāpāyān gacchati | kṣipraṃ ca tebhyo
            mucyate | mṛdukaṃ ca duḥkhaṃ teṣūpapannaḥ pratisaṃvedayate | saṃvignacetās tadupapannāṃś
            ca satvān karuṇayamānaḥ paripācayati | mahāsuvarṇagotrāupamye ślokaḥ |</p>
         
         
         <p>Comparaison avec une grande Famille d'or, en un vers.</p>
         
         
         <p>
            suvarṇagotravat jñeyam ameyaśubhatāśrayaḥ |<br />
            jñānanirmalatāyogaprabhāvāṇāṃ ca niśrayaḥ || AMsa_3.9 ||
            </p>
         
         
         <p>mahāsuvarṇagotraṃ hi caturvidhasya suvarṇasyāśrayo bhavati | prabhūtasya prabhāsvarasya
            nirmalasya karmaṇyasya ca | tatsādharmyeṇa bodhisatvagotram aprameyakuśalamūlāśrayaḥ
            | jñānāśrayaḥ | kleśanairmalyaprāptyāśrayaḥ | abhijñādiprabhāvāśrayaś ca | tasmān
            mahāsuvarṇagotropaṃ veditavyaṃ | mahāratnagotrāupamye ślokaḥ |</p>
         
         
         <p>
            suratnagotravat jñeyaṃ mahābodhinimittataḥ |<br />
            mahājñānasamādhyāryamahāsatvārthaniśrayāt || AMsa_3.10 ||
            </p>
         
         
         <p>mahāratnagotraṃ hi caturvidharatnāśrayo bhavati | jātyasya varṇasaṃpannasya saṃsthānasaṃpannasya
            pramāṇasaṃpannasya ca | tadupamaṃ bodhisatvagotraṃ veditavyaṃ mahābodhinimittatvāt
            mahājñānanimittatvād āryasamādhinimittatvāt cittasya hi saṃsthitiḥ samādhiḥ mahāsatvaparipākanimittatvāc
            ca bahusatvaparipācanāt | agotrannasthavibhāge ślokaḥ |</p>
         
         
         <p>
            aikāntiko duścarite 'sti kaścit kaścit samudghātitaśukladharmā |<br />
            amokṣabhāgīyaśubho 'sti kaścin nihīnaśuklo 'sty api hetuhīnaḥ || AMsa_3.11 ||
            </p>
         
         
         <p>aparinirvāṇadharmaka etasminn agotrastho 'bhipretaḥ | sa ca samādato dvividhaḥ | tatkālāparinirvāṇadharmā
            atyantaṃ ca | tatkālāparinirvāṇadharmā caturvidhaḥ | duścaritaikāntikaḥ samucchinnakuślamūlaḥ
            | hīnakuśalamūlaś cāparipūrṇasaṃbhāraḥ | (<span class="bold">Msa 13</span>) atyantāparinirvāṇadharmā tu hetuhīno yasya parinirvāṇagotram eva nāsti | prakṛtiparipuṣṭagotramāhātmye
            ślokaḥ |</p>
         
         
         <p>
            gāmbhīryāudāryavāde parahitakaraṇāyodite dīrghadharme ajñātvaivādhimuktir bhavati
            suvipulā saṃprapattikṣamā ca |<br />
            saṃpattiś cāvasāne dvayagataparamā yad bhavaty eva teṣāṃ tajjñeyaṃ bodhisatvaprakṛtiguṇavatas
            tatprapuṣṭāc ca gotrāt || AMsa_3.12 ||
            </p>
         
         
         <p>yadgābhīryāudāryavādini parahitakriyārthamukte vistīrṇe mahāyānadharme gāmbhīryāudāryārtham
            ajñātvaivādhimuktir vipulā bhavati | pratipattau cotsāhaḥ | saṃpattiś cāvasāne mahābodhirdvayagatāyāḥ
            saṃpatteḥ paramā tatprakṛtyā guṇavataḥ paripuṣṭasya ca bodhisatvagotrasya māhātmyaṃ
            veditavyaṃ | dvayagatā iti dvaye laukikāḥ śrāvakāś ca | parameti viśiṣṭā | phalato
            gotraviśeṣaṇe ślokaḥ |</p>
         
         
         <p>
            suvipulaguṇabodhivṛkṣavṛddhyai dhanasukhaduḥkhaśamopalabdhaye ca |<br />
            svaparahitasukhakriyāphalatvād bhavati samudagrasamūlam udagragotram etat || AMsa_3.13
            ||
            </p>
         
         
         <p>svaparahitaphalasya bodhivṛkṣasya praśastamūlatvam anena bodhisatvagotraṃ saṃdarśitaṃ
            |</p>
         
         
         <p>mahāyānasūtrālaṃkāre gotrādhikāras tṛtīyaḥ</p>
         
         
         <p>CHAPITRE IV
            caturtho 'dhikāraḥ</p>
         
         
         <p>cittotpādalakṣaṇe ślokaḥ |</p>
         
         
         <p>
            mahotsāhā mahārambhā mahārthātha mahodayā |<br />
            cetanā bodhisatvānāṃ dvayārthā cittasaṃbhavaḥ || AMsa_4.1 ||
            </p>
         
         
         <p><span class="bold">mahotsāhā</span> saṃnāhavīryeṇa gambhīraduṣkaradīrghakālapratikṣepotsahanāt | <span class="bold">mahārambhā</span> yathāsaṃnāhaprayogavīryeṇa | <span class="bold">mahārthā</span> ātmaparahitādhikārāt | <span class="bold">mahodayā</span>mahābodhisatvasamudāgamatvāt | (<span class="bold">Msa 14</span>) so 'yaṃ trividho guṇāḥ paridīpitaḥ puruṣakāraguṇo dvābhyāṃ padābhyām arthakriyāguṇaḥ
            phalaparigrahaguṇaś ca dvābhyāṃ | <span class="bold">dvayārthā</span> mahābodhisatvārthakriyālambanatvāt | iti triguṇā dvayālambanā ca <span class="bold">cetanā</span> cittotpāda ity ucyate | cittotpādabhede ślokaḥ |</p>
         
         
         <p>
            cittotpādo 'dhimokṣo 'sau śuddhādhyāśayiko 'paraḥ |<br />
            vaipākyo bhūmiṣu matas tathāvaraṇavarjitaḥ || AMsa_4.2 ||
            </p>
         
         
         <p>caturvidho bodhisatvānāṃ <span class="bold">cittotpādaḥ</span> | <span class="bold">ādhimokṣiko</span> 'dhimukticaryābhūmau | <span class="bold">śuddhādhyāśayikaḥ</span> saptasu bhūmiṣu | <span class="bold">vaipākiko</span> 'ṣṭamyādiṣu | anāvaraṇako buddhabhūmau | cittotpādaviniścaye catvāraḥ ślokāḥ |</p>
         
         
         <p>
            karuṇāmūla iṣṭo 'sau sadāsatvahitāśayaḥ |<br />
            dharmādhimokṣas tajjñānaparyeṣṭyālambanas tathā || AMsa_4.3 ||
            </p>
         
         
         <p>
            uttaracchandayāno 'sau pratiṣṭhāśīlasaṃvṛtiḥ |<br />
            utthāpanā vipakṣasya paripantho 'dhivāsanā || AMsa_4.4 ||
            </p>
         
         
         <p>
            śubhavṛddhyanuśaṃso 'bhau puṇyajñānamayaḥ sa hi |<br />
            sadā pāramitāyoganiryāṇaś ca sa kathyate || AMsa_4.5 ||
            </p>
         
         
         <p>
            bhūmiparyavasāno 'sau pratisvaṃ tatprayogataḥ |<br />
            vijñeyo bodhisatvānāṃ cittotpādaviniścayaḥ || AMsa_4.6 ||
            </p>
         
         
         <p>tathāyaṃ viniścayaḥ | kiṃmūla eṣa caturvidho bodhisatvānāṃ cittotpādaḥ kimāśayaḥ kimadhimokṣaḥ
            kimālambanaḥ kiṃyānaḥ kiṃpratiṣṭhaḥ kimādīnavaḥ kimanuśaṃsaḥ kiṃniryāṇaḥ kiṃparyavasāna
            iti | āha | <span class="bold">karuṇāmūlaḥ</span> | <span class="bold">sadāsatvahitāśayaḥ</span> | mahāyāna<span class="bold">dharmādhimokṣaḥ</span> | <span class="bold">tajjñānaparyeṣṭy</span>ākāreṇa <span class="bold">tajjñānālambanāt</span> | uttaro<span class="bold">ttaracchandayānaḥ|</span> | bodhisatva<span class="bold">śīlasaṃvarapratiṣṭhaḥ</span> | <span class="bold">paripantha</span> ādīnavaḥ | kaḥ punas tatparipantho | <span class="bold">vipakṣasyā</span>nyayānacittasyotthāpanā <span class="bold">'dhivāsanā</span> vā | <span class="bold">puṇyajñānamaya</span>kuśaladharma<span class="bold">vṛddhyanuśaṃsaḥ</span> | <span class="bold">sadā pāramitā</span>bhyāsa<span class="bold">niryāṇaḥ</span> | <span class="bold">bhūmiparyavasānaś</span> ca <span class="bold">pratisvaṃ</span> bhūmi<span class="bold">prayogāt</span> | yasyāṃ bhūmau yaḥ prayuktas tasya tadbhūmiparyavasānaḥ | samādānasāṃketikacittautpāde
            ślokaḥ |</p>
         
         
         <p>
            mitrabalād hetubalān mūlabalāc chrutabalāc chubhābhyāsāt |<br />
            adṛḍhadṛḍhodaya uktaś cittotpādaḥ parākhyānāt || AMsa_4.7 ||
            </p>
         
         <span class="note"><span class="bold">Msa 15</span></span>
         
         <p>yo hi parākhyānāc cittotpādaḥ paravijñāpanāt sa ucyate samādānasāṃketikaḥ | sa punar
            <span class="bold">mitrabalād</span> vā bhavati kalyāṇamitrānurodhāt | <span class="bold">hetubalād</span> vā gotrasāmarthyāt | kulśala<span class="bold">mūlabalād</span> vātītapuṣṭitaḥ | <span class="bold">chrutabalād</span> vā tatra tatra dharmaparyāye bhāṣyamāṇe bahūnāṃ bodhicittotpādāt | <span class="bold">śubhābhyāsād</span> vā dṛṣṭa iva dharme satataśravaṇodgrahaṇadhāraṇādibhiḥ | sa punar mitrabalād <span class="bold">adṛḍhodayo</span> veditavyaḥ | hetvādibalād <span class="bold">dṛḍhodayaḥ</span> pāramārthikacittotpāde sapta ślokāḥ |</p>
         
         
         <p>
            sūpāsitasaṃbuddhe susaṃbhṛtajñānapuṇyasaṃbhāre |<br />
            dharmeṣu nirvikalpajñānaprasavāt paramatāsya || AMsa_4.8 ||
            </p>
         
         
         <p>
            dharmeṣu ca satveṣu ca tatkṛtyeṣūttame ca buddhatve |<br />
            samacittopāttopalambhāt prāmodyaviśiṣṭatā tasya || AMsa_4.9 ||
            </p>
         
         
         <p>
            janmāudāryaṃ tasminn utsāhaḥ śuddhir āśayasyāpi |<br />
            kauśalyaṃ pariśiṣṭe niryāṇaṃ caiva vijñeyam || AMsa_4.10 ||
            </p>
         
         
         <p>
            dharmādhimuktibījāt pāramitāśreṣṭhamātṛto jātaḥ |<br />
            dhyānamaye sukhagarbhe karuṇā saṃvardhikā dhātrī || AMsa_4.11 ||
            </p>
         
         
         <p>
            audāryaṃ vijñeyaṃ praṇidhānamahādaśābhinirhārāt |<br />
            utsāho boddhavyo duṣkaradīrghādhikākhedāt || AMsa_4.12 ||
            </p>
         
         
         <p>
            āsannabodhibodhāt tadupāyajñānalābhataś cāpi |<br />
            āśayaśuddhir jñeyā kauśalyaṃ tv anyabhūmigatam || AMsa_4.13 ||
            </p>
         
         
         <p>
            niryāṇaṃ vijñeyaṃ yathāvyavasthānamanasikāreṇa |<br />
            tatkalpanatājñānād avikalpanayā ca tasyaiva || AMsa_4.14 ||
            </p>
         
         
         <p>prathamena ślokenopadeśapratipattyadhigamaviśeṣaiḥ pāramārthikatvaṃ cittotpādasya
            darśayati | sa ca pāramārthikaś cittotpādaḥ pramuditāyāṃ bhūmāv iti | <span class="bold">prāmodyaviśiṣṭāyās</span> tatra kāraṇaṃ darśayati | tatra <span class="bold">dharmeṣu</span> samacittatā dharmanairātmyapratibodhāt | <span class="bold">satveṣu</span> samacittatā ātmaparamatopagamāt | satva<span class="bold">kṛtyeṣu</span> samacittatā ātmana iva teṣāṃ duḥkhakṣayākāṅkṣaṇāt | <span class="bold">buddhatve</span> samacittatā taddharmadhātor ātmany abhedapratibodhāt | tasminn eva ca pāramārthikacottotpāde
            ṣaḍarthā veditavyāḥ | <span class="bold">janma audāryam utsāha āśayaśuddhiḥ pariśiṣṭakauśalyaṃ niryāṇaṃ ca</span> | tatra <span class="bold">janma</span> mātṛgarbhadhātrīviśeṣād veditavyaṃ | <span class="bold">audāryaṃ</span> daśamahāpraṇidhānābhinirhārāt | <span class="bold">utsāho dīrghakālikaduṣkarākhedāt</span> | <span class="bold">āśayaśuddhir āsannabodhi</span>jñānāt <span class="bold">tadupāyajñānalābhāc</span> ca | (<span class="bold">Msa 16</span>) pariśiṣṭa<span class="bold">kauśalyan</span> anyasu bhūmiṣu kauśalyaṃ | <span class="bold">niryāṇaṃ yathāvyavasthāna</span>bhūmi<span class="bold">manasikāreṇa</span> | kathaṃ manasikāreṇa tasya bhūmivyavasthānasya <span class="bold">kalpanājñānāt</span> kalpanāmātram etad iti | <span class="bold">tasyaiva ca</span> kalpanājñānasyā<span class="bold">vikalpanāt</span> | aupamyamāhātmye ṣaḍ ślokāḥ |</p>
         
         
         <p>
            pṛthivīsama utpādaḥ kalyāṇasuvarṇasaṃnibhaś cānyaḥ |<br />
            śuklanavacandrasadṛśo vahniprakhyo 'parocchrāyaḥ jñeyaḥ || AMsa_4.15 ||
            </p>
         
         
         <p>
            bhūyo mahānidhānavadanyo ratnākaro yathaivānyaḥ |<br />
            sāgarasadṛśo jñeyo vajraprakhyo 'calendranibhaḥ || AMsa_4.16 ||
            </p>
         
         
         <p>
            bhaiṣajyarājasadṛśo mahāsuhṛtsaṃnibho 'paro jñeyaḥ |<br />
            cintāmaṇiprakāśo dinakarasadṛśo 'paro jñeyaḥ || AMsa_4.17 ||
            </p>
         
         
         <p>
            gandharvamadhuraghoṣavadanyo rājopamo 'paro jñeyaḥ |<br />
            koṣṭhāgāraprakhyo mahāpathasamas yathaivānyaḥ || AMsa_4.18 ||
            </p>
         
         
         <p>
            yānasamo vijñeyo gandharvasamaś ca vetasagacetasaḥprabhavaḥ |<br />
            ānandaśabdasadṛśo mahānadīśrotasadṛśaś ca || AMsa_4.19 ||
            </p>
         
         
         <p>
            meghasadṛśaś ca kathitaś cittotpādo jinātmajānāṃ hi |<br />
            tasmāt tathā guṇāḍhyaṃ cittaṃ muditaiḥ samutpādyam || AMsa_4.20 ||
            </p>
         
         
         <p>prathamacitto<span class="bold">tpādo</span> bodhisatvāṇāṃ <span class="bold">pṛthivīsamaḥ</span> sarvabuddhadharmatatsaṃbhāraprasavasya pratiṣṭhābhūtatvāt | āśayasahagataś ca cittotpādaḥ
            <span class="bold">kalyāṇasuvarṇa</span>sadṛśo hitasukhādhyāśayasya vikārābhajanāt | prayogasahagataḥ <span class="bold">śukla</span>pakṣa<span class="bold">navacandro</span>pamaḥ kuśaladharmavṛddhigamanāt | adhyāśayasahagato <span class="bold">vahni</span>sadṛśa indhanākaraviśeṣeṇevāgnis tasyottarottaraviśeṣādhigamanāt | viśeṣādhigamāśayo
            hy adhyāśayaḥ | dānapāramitāsahagato <span class="bold">mahānidhānopama</span> āmiṣasaṃbhogenāprameyasatvasaṃtarpaṇād akṣayatvāc ca | śīlaparamitāsahagato <span class="bold">ratnākaro</span>pamaḥ sarvaguṇaratnānāṃ tataḥ prasavāt | kṣāntipāramitāsahagataḥ <span class="bold">sāgaro</span>pamaḥ saravāniṣṭoparipātair akṣobhyatvāt | vīryapāramitāsahagato <span class="bold">vajro</span>pamo dṛḍhatvād abhedyatayā | dhyānapāramitāsahagataḥ parvatarājopamo niṣkampatvād
            avikṣepataḥ | prajñāpāramitāsahagato <span class="bold">bhaiṣajyarājo</span>pamaḥ sarvakleśajñeyāvaraṇavyādhipraśamanāt | apramāṇasahagato <span class="bold">mahāsuhṛtsaṃnibhaḥ</span> sarvāvasthaṃ satvānupekṣakatvāt | abhijñāsahagataś <span class="bold">cintāmaṇi</span>sadṛśo yathādhimokṣaṃ tatphalasamṛddheḥ | saṃgrahavastusahagato <span class="bold">dinakarasadṛśo</span> vineyasasyaparipācanāt | pratisaṃvitsahagato <span class="bold">gandharvamadhuraghoṣo</span>pamo vineyāvarjakadharmadeśakatvāt | pratiśaraṇasahagato mahā<span class="bold">rājopamo</span> 'vipraṇāśahetutvāt | puṇyajñānasaṃbhārasahagataḥ <span class="bold">koṣṭhāgāro</span>pamo bahupuṇyajñānasaṃbhārakoṣasthānatvāt | bodhipakṣasahagato <span class="bold">mahā</span>rāja<span class="bold">patho</span>pamaḥ sarvāryapudgalayātānuyātatvāt | (<span class="bold">Msa 17</span>) śamathavipaśyanāsahagato <span class="bold">yāno</span>pamaḥ sukhavahanāt | dhāraṇāpratibhānasahagato <span class="bold">gandharva</span>upamaḥ udakadhāraṇākṣayodbhedasādharmyeṇa śrutaśrutadharmārthadhāraṇodbhedataḥ | dharmoddānasahagata
            <span class="bold">ānandaśabdasadṛśo</span> mokṣakāmānāṃ vineyānāṃ priyaśravaṇāt | ekāyanamārgasahagato <span class="bold">nadīśrota</span>samaḥ svarasavāhitvāt | anutpattikadharmakṣāntilābhe ekāyanatvaṃ tadbhūmigatānāṃ bodhisatvānām
            abhinnakāryakriyātvāt | upāyakauśalyasahagato <span class="bold">megho</span>pamaḥ sarvasatvārthakriyātadadhīnatvāt tuṣitabhavanavāsādisaṃdarśanataḥ | yathā meghāt
            sarvabhājanalokasaṃpattayaḥ | eṣa ca dvāviṃśatyupamaś cittotpāda āryākṣayamatisūtre
            'kṣagatānusāreṇānugantavyaḥ | cittānutpādaparibhāṣāyāṃ ślokaḥ |</p>
         
         
         <p>
            parārthacittāt tadupāyalābhato mahābhisaṃdhyarthasutatvadarśanāt |<br />
            mahārhacittodayavarjitā janāḥ śamaṃ gamiṣyanti vihāya tat sukham || AMsa_4.21 ||
            </p>
         
         
         <p>tena cittotpādena <span class="bold">varjitāḥ</span> satvāś caturvidhaṃ <span class="bold">sukhaṃ</span> na labhante yad bodhisatvānāṃ <span class="bold">parārthacintanāt</span> sukhaṃ | yac ca parārtho<span class="bold">pāyalābhāt</span> | yac ca <span class="bold">mahābhisaṃdhyarthasaṃdarśanāt</span> gambhīramahāyānasvatābhiprāyikārthavibodhataḥ | yac ca paramatvasya dharmanairātmyasya
            <span class="bold">saṃdarśanāt</span> sukhaṃ | cittotpādapraśaṃsāyāṃ durgatiparikhedanirbhayatām upādāya ślokaḥ |</p>
         
         
         <p>
            sahodayāc cittavarasya dhīmataḥ susaṃvṛtaṃ cittam anantaduṣkṛtāt |<br />
            sukhena duḥkhena ca modate sadā śubhī kṛpāluś ca vivardhanadvayam || AMsa_4.22 ||
            </p>
         
         
         <p>tasya <span class="bold">cittavarasya sahodayāt</span> bodhisatvasya <span class="bold">susaṃvṛtaṃ cittaṃ</span> bhavaty <span class="bold">ananta</span>satvādhiṣṭhānād (<span class="bold">Msa 18</span>) <span class="bold">duṣkṛtād</span> ato 'sya durgatito bhayaṃ na bhavati | sa ca <span class="bold">dvayaṃ vardhayan</span> śubhaṃ ca karma kṛpā ca nityaṃ ca <span class="bold">śubhī</span> bhavati <span class="bold">kṛpāluś ca</span> tena ca <span class="bold">sadā modate</span> | <span class="bold">sukhenā</span>pi śubhitvāt | <span class="bold">duḥkhenā</span>pi parārthakriyānimittena kṛpālutvāt | ato 'sya bahukartavyatāparikhedādapi bhayaṃ
            na bhavati | akaraṇasaṃvaralābhe ślokaḥ |</p>
         
         
         <p>
            yad ānapekṣaḥ svaśarīrajīvite parārtham abhyeti paraṃ pariśramam |<br />
            paroghātena tathāvidhaḥ kathaṃ sa duṣkṛte karmaṇi saṃpravatsyati || AMsa_4.23 ||
            </p>
         
         
         <p>asya piṇḍārtho yasya para eva priyataro nātmā <span class="bold">parārthaṃ svaśarīrajīvite ānapekṣatvāt</span> abhyeti paraṃ pariśramam | <span class="bold">sa katham</span> ātmārthaṃ <span class="bold">paroghātena duṣkṛte karmaṇi pravatsyatī</span>ti | cittāvyāvṛttau ślokau |</p>
         
         
         <p>
            māyopamān vīkṣya sa sarvadharmān udyānayātrām iva copapattīḥ |<br />
            kleśāc ca duḥkhāc ca bibheti nāsau saṃpattikāle 'tha vipattikāle || AMsa_4.24 ||
            </p>
         
         
         <p>
            svakā guṇāḥ satvahitāc ca modaḥ saṃcintyajanma rddhivikurvitaṃ ca |<br />
            vibhūṣaṇaṃ bhojanam agrabhūmiḥ krīḍāratir nityakṛpātmakānām || AMsa_4.25 ||
            </p>
         
         
         <p><span class="bold">māyopama</span>sarvadharmalakṣaṇāt sa bodhisatvaḥ <span class="bold">saṃpattikāle</span> kleśebhyo na <span class="bold">bibheti</span> | <span class="bold">udyānayātro</span>pamo<span class="bold">papattī</span>lakṣaṇāt <span class="bold">vipattikāle duḥkān na bibheti</span> | tasya kuto bhayād bodhicittaṃ vyāvartiṣyate | api ca svaguṇā maṇḍanaṃ bodhisatvānāṃ
            | parahitāt prītir <span class="bold">bhojanaṃ</span> | <span class="bold">saṃcintyo</span>papattir udyāna<span class="bold">bhūmiḥ</span> | <span class="bold">ṛddhivikurvitaṃ krīḍāratir</span> bodhisatvānām evāsti | nābodhisatvānāṃ |</p>
         
         
         <p>
            parārtham udyogavataḥ kṛpātmano hy avīcir apy eti yato 'sya ramyatām |<br />
            kutaḥ punas trasyati tādṛśo bhavan parāśrayair duḥkhasamudbhavair bhave || AMsa_4.26
            ||
            </p>
         
         
         <p>api ca yasya <span class="bold">parārtham udyogavataḥ</span> karuṇātmatvād <span class="bold">avīcir apy</span> ramyaḥ sa kathaṃ parārthanimittair <span class="bold">duḥkho</span>tpādair <span class="bold">bhave</span> punas trāsam āpatsyate yato 'sya duḥkhatrāsaḥ syāc cittasya vyāvṛttir bhavati | satvopekṣāpratiṣedhe
            ślokaḥ |</p>
         
         
         <p>
            mahākṛpācāryasadoṣitātmanaḥ parasya duḥkhair upataptacetasaḥ |<br />
            parasya kṛtye samupasthite punaḥ paraiḥ samādāpanato 'tilajjanā || AMsa_4.27 ||
            </p>
         
         <span class="note"><span class="bold">Msa 19</span></span>
         
         <p>yasya mahākaruṇācāryeṇa nityoṣito ātmā paraduḥkhaiś ca duḥkhitaṃ cetas tasyotpanne
            parārthaṃ karaṇīye yadi <span class="bold">paraiḥ samādāpanā</span> kartavyā bhavati <span class="bold">atilajjanā</span> | kausīdyaparibhāṣāyāṃ ślokaḥ |</p>
         
         
         <p>
            śirasi vinihitoccasatvabhāraḥ śithilagatir na hi śobhate 'grasatvaḥ |<br />
            svaparavividhabandhanātibaddhaḥ śataguṇam utsaham arhati prakartum || AMsa_4.28 ||
            </p>
         
         
         <p><span class="bold">śirasi</span> mahāntaṃ <span class="bold">satvabhāraṃ</span> vinidhāya bodhisatvaḥ <span class="bold">śithilaṃ</span> parākramamāṇo <span class="bold">na śobhate śataguṇaṃ</span> hi sa vīryaṃ kartum <span class="bold">arhati</span> śrāvakavīryāt tathā hi <span class="bold">svaparavavidhair vividhair</span> atyarthaṃ <span class="bold">baddhaḥ</span> kleśakarmajanmasvabhāvaiḥ |</p>
         
         
         <p>mahāyānasūtrālaṃkāre cittopādādhikāraś caturthaḥ</p>
         
         
         <p>CHAPITRE V
            pañcamo 'dhikāraḥ</p>
         
         
         <p>pratipattilakṣaṇe ślokaḥ |</p>
         
         
         <p>
            mahāśrayārambhaphalodayātmikā jinātmajānāṃ pratipattir iṣyate |<br />
            sadā mahādānamahādhivāsanā mahārthasaṃpādanakṛtyakārikā || AMsa_5.1 ||
            </p>
         
         
         <p>tatra <span class="bold">mahāśraya</span>cittotpādāśrayatvāt | mahā<span class="bold">rambhā</span>svaparārthārambhāt | <span class="bold">mahāphalodayā</span> mahābodhiphalatvāt | ata eva yathākramaṃ <span class="bold">mahādānā</span> sarvasatvopādānāt | <span class="bold">mahādhivāsanā</span> sarvaduḥkhādhivāsanāt | <span class="bold">mahārthasaṃpādanakṛtyakārikā</span> vipulasatvārthasaṃpādanāt | svaparārthanirviśeṣatve ślokaḥ |</p>
         
         
         <p>
            paratralabdhvātmasamānacittatāṃ svato 'dhi vā śreṣṭhatareṣṭatāṃ pare |<br />
            tathātmano 'nyārthaviśiṣṭasaṃjñinaḥ svakārthatā kā katamā parārthatā || AMsa_5.2 ||
            </p>
         
         
         <p><span class="bold">paratrātmasamānacittatāṃ</span> labdhvā 'dhimuktito vā sāṃketikacittotpādalābhe jñānato vā pāramārthikacittotpādalābhe
            | ātmato vā punaḥ paratra viśiṣṭatarām iṣṭatāṃ labdhvā tenaiva ca kāraṇenātmanaḥ parārthe
            <span class="bold">viśiṣṭasaṃjñino</span> bodhisatvasya (<span class="bold">Msa 20</span>) kaḥ svārthaḥ parārtho vā | nirviśeṣaṃ hi tasyobhayamityarthaḥ | parārthaviśeṣaṇe
            ślokaḥ |</p>
         
         
         <p>
            paratra loko na tathātinirdayaḥ pravartate tāpanakarmaṇā ripau |<br />
            yathā parārthaṃ bhṛśaduḥkhatāpane kṛpātmakaḥ svātmani saṃpravartate || AMsa_5.3 ||
            </p>
         
         
         <p>yathā svātmanaḥ parārtho viśiṣyate tat sādhayati parārtham ātmano 'tyarthaṃ saṃtāpanāt
            | parārthaprattipattivibhāge dvau ślokau |</p>
         
         
         <p>
            nikṛṣṭamadhyotttamadharmatāsthite sudeśanāvarjanatā 'vatāraṇā |<br />
            vinītir arthe paripācanā śubhe tathāvavādasthitibuddhimuktayaḥ || AMsa_5.4 ||
            </p>
         
         
         <p>
            guṇair viśiṣṭaiḥ samudāgamas tathā kulodayo vyākaraṇābhiṣiktatā |<br />
            tathāgatajñānam anuttaraṃ padaṃ parārtha eṣa tryadhiko daśātmakaḥ || AMsa_5.5 ||
            </p>
         
         
         <p>trividhe satvanikāye hīnamadhyaviśiṣṭagotrasthe trayodaśavidho bodhisatvasya parārthaḥ
            | sudeśanā 'nuśāsanyādeśanāpratihāryābhyāṃ | āvarjanā ṛddhiprātihāryeṇa | avatāraṇā
            śāsanābhyupagamanāt | <span class="bold">vinītir arthe</span> 'vatīrṇānāṃ saṃśayacchedanaṃ | <span class="bold">paripācanā</span> kuśale | <span class="bold">avavādaś</span> cittasthitiḥ | prajñā vimuktiḥ abhijñādibhir viśeṣakair guṇaiḥ | <span class="bold">samudāgamaḥ</span> | tathāgata<span class="bold">kule</span> janma | aṣṭamyāṃ bhūbhau vyākaraṇaṃ daśamyām abhiśekaś ca | saha <span class="bold">tathāgatajñānene</span>ty eṣa triṣu gotrastheṣu yathāyogaṃ trayodaśavidhaḥ parārtho bodhisatvasya | parārthapratipattisaṃpattau
            slokaḥ |</p>
         
         
         <p>
            janānurūpāviparītadeśanā nirunnatā cāpy amamā vicakṣaṇā |<br />
            kṣamā ca dāntā ca sudūragā 'kṣayā jinātmajānāṃ pratipattir uttamā || AMsa_5.6 ||
            </p>
         
         
         <p>yathā 'sau parārthapratipattiḥ saṃpannā bhavati tathā saṃdarśayati | kathaṃ cāsau
            saṃpannā bhavati | yadi gotrastha<span class="bold">janānurūpā 'viparītā ca deśanā</span> bhavati | <span class="bold">anunnatā</span> cāvarjanā | <span class="bold">amamā</span> cāvatāraṇā | na ṛddhā manyate na cāvatāritān satvān mamāyati | <span class="bold">vicakṣaṇā</span> cārthe vinītipratipattir bhavati | <span class="bold">kṣamā</span> ca śubhe paripācanāpratipattiḥ | <span class="bold">dāntā</span> cāvavādādipratipattiḥ | na hy adāntā 'vavādādiṣu pareṣāṃ samarthaḥ | <span class="bold">sudūragā</span> ca kulodayādipratipattiḥ | na hy adūragatayā pratipattyā kulodayādayaḥ pareṣāṃ kartuṃ
            śakyāḥ | sarvā caiṣā parārthapratipattir bodhisatvānām <span class="bold">akṣayā</span> (<span class="bold">Msa 21</span>) bhavaty abhyupagatasatvākṣayatvād ato 'pi saṃpannā veditavyā | <span class="bold">pratipatti</span>viśeṣaṇe dvau ślokau |</p>
         
         
         <p>
            mahābhaye kāmijanaḥ pravartate cale viparyāsasukhe bhavapriyaḥ |<br />
            pratisvam ādhipraśame śamapriyaḥ sadā tu sarvādhigame kṛpātmakaḥ || AMsa_5.7 ||
            </p>
         
         
         <p>
            jano vimūḍhaḥ svasukhārtham udyataḥ sadā tad aprāpya paraiti duḥkhatām |<br />
            sadā tu dhīro hi parārtham udyato dvayārtham ādhāya paraiti nirvṛtim || AMsa_5.8 ||
            </p>
         
         
         <p>tatra kāmānāṃ <span class="bold">mahābhaya</span>tvaṃ bahukāyikacaitasikaduḥkhadurgatigamanahetutvāt | calaṃ <span class="bold">viparyāsasukhaṃ</span> rūparūpyabhavapriyāṇām anityatvāt paramārthaduḥkhatvāc ca saṃskāraduḥkhatayā | ādhayaḥ
            kleśā veditavyā duḥkhādhānāt | <span class="bold">vimūḍho janaḥ sadā svasukhārthaṃ</span> pratipannaḥ sukhaṃ nāpnoti duḥkham evāpnoti | bodhisatvas tu parārthaṃ pratipannaḥ
            svaparārthaṃ saṃpādya nirvṛtisukhaṃ prāpnoty ayam asyāparaḥ pratipattiviśeṣaḥ |
            gocarapariṇāmane ślokaḥ |</p>
         
         
         <p>
            yathā yathā hy akṣavicitragocare pravartate cāragato jinātmajaḥ |<br />
            tathā tathā yuktasamānatāpadair hitāya satveṣv abhisaṃskaroti tat || AMsa_5.9 ||
            </p>
         
         
         <p>yena yena prakāreṇa cakṣurādīndriyagocare vicitre bodhisatvaḥ pravartate | īryāpathavyāpāracāre
            vartamānas tena tena prakāreṇa saṃbaddhasādṛśyavacanair <span class="bold">hitārthaṃ satveṣu tat sarvam abhisaṃskaroti</span> | yathā gocarapariśuddhisūtre vistareṇa nirdiṣṭaṃ | satveṣv akṣāntipratiṣedhe ślokaḥ
            |</p>
         
         
         <p>
            sadā 'svatantrīkṛtadoṣacetane jane na saṃdoṣam upaiti buddhimān |<br />
            akāmakāreṇa hi viprapattayo jane bhavantīti kṛpāvivṛddhitaḥ || AMsa_5.10 ||
            </p>
         
         
         <p>sadā kleśair <span class="bold">asvatantrī</span>kṛta<span class="bold">cetane jane na saṃdoṣam upaiti</span> bodhisatvaḥ | kiṃ kāraṇaṃ | (<span class="bold">Msa 22</span>)<span class="bold">akāmakārenaiṣāṃ vipratipattayo bhavantīti</span> viditva karuṇāvṛddhigamanāt | pratipattimāhātmye ślokaḥ |</p>
         
         
         <p>
            bhavagati sakalābhibhūyagantrī paramaśamānugatā prapattir eva |<br />
            vividhaguṇagaṇair vivardhamānā jagad upaguhya sadā kṛpāśayena || AMsa_5.11 ||
            </p>
         
         
         <p>caturvidhaṃ māhātmyaṃ saṃdarśayati |
            abhibhavamāhātmyaṃ <span class="bold">sakalaṃ</span> bhavatrayaṃ gatiṃ ca pañcavidhām abhibhayagamanāt | yathoktaṃ prajñāpārāmitāyāṃ |
            rūpaṃ cet subhūta bhāvo 'bhaviṣyan nābhāvā nadaṃ mahāyānaṃ sadevamānuṣāsuralokam abhibhūya
            niryāsyatīti vistaraḥ | nirvṛtimāhātmyam apratiṣṭhanirvāṇānugatatvāt | guṇavṛddhimāhātmyaṃ
            satvāparityāgamāhātmyaṃ ceti |</p>
         
         
         <p>mahāyānasūtrālaṃkāre pratipattyadhikāraḥ pañcamaḥ</p>
         
         
         <p>CHAPITRE VI
            ṣaṣṭho 'dhikāraḥ</p>
         
         
         <p>paramārthalakṣaṇavibhāge ślokaḥ |</p>
         
         
         <p>
            na san na cāsan na tathā na cānyathā na jāyate vyeti na cāvahīyate |<br />
            na vardhate nāpi viśudhyate punar viśudhyate tatparamārthalakṣaṇaṃ || AMsa_6.1 ||
            </p>
         
         
         <p>advayārtho hi paramārthaḥ | tam advayārthaṃ pañcabhir ākāraiḥ saṃdarśayati | <span class="bold">na sat</span>parikalpitaparatantralakṣaṇābhyāṃ <span class="bold">na cāsat</span>pariniṣpannalakṣaṇena | <span class="bold">na tathā</span> parikalpitaparatantrābhyāṃ pariniṣpannasyaikatvābhāvāt | <span class="bold">na cānyathā</span> tābhyām evānyatvābhāvāt | <span class="bold">na jāyate na ca vyety</span> anabhisaṃskṛtatvād dharmadhātoḥ | <span class="bold">na hīyate na ca vardhate</span> saṃkleśavyavadānapakṣayor nirodhotpāde tadavasthatvāt | <span class="bold">na viśudhyat</span>i prakṛtyasaṃkliṣṭatvāt na ca na viśudhyati āgantukopakleśavigamāt | ity etat pañcavidham
            advayalakṣaṇaṃ <span class="bold">paramārthalakṣaṇaṃ</span> veditavyaṃ | ātmadṛṣṭiviparyāsapratiṣedhe ślokaḥ |</p>
         
         
         <p>
            na cātmadṛṣṭiḥ svayam ātmalakṣaṇā na cāpi duḥsaṃsthitatā vilakṣaṇā |<br />
            dvayān na cānyad bhrama eṣa tatūditas tataś ca mokṣo bhramamātrasaṃkṣayaḥ || AMsa_6.2
            ||
            </p>
         
         <span class="note"><span class="bold">Msa 23</span></span>
         
         <p>na tāvad <span class="bold">ātmadṛṣṭir</span> evā<span class="bold">tmalakṣaṇā</span> | <span class="bold">nāpi duḥsaṃsthitatā</span> | tathā hi sā <span class="bold">vilakṣaṇā</span> ātmalakṣaṇāt parikalpitāt | sā punaḥ pañcopādānaskandhāḥ kleśadauṣṭhulyaprabhāvitatvāt
            | nāpy ato <span class="bold">dvayād anyad</span> ātmalakṣaṇam upapadyate | tasmān nāsty ātmā | <span class="bold">bhrama</span> eṣa tūtpanno yeyam ātmadṛṣṭis tasmād eva cātmābhāvān <span class="bold">mokṣo 'pi bhramamātrasaṃkṣayo</span> veditavyo na tu kaścin muktaḥ | viparyāsaparibhāṣāyāṃ dvau ślokau |</p>
         
         
         <p>
            kathaṃ jano vibhramamātram āśritaḥ paraiti duḥkhaprakṛtiṃ na saṃtatām |<br />
            avedako vedaka eva duḥkhito na duḥkhito dharmamayo na tanmayaḥ || AMsa_6.3 ||
            </p>
         
         
         <p>
            pratītyabhāvaprabhave kathaṃ janaḥ samakṣavṛttiḥ śrayate 'nyakāritam |<br />
            tamaḥ prakāraḥ katamo 'yam īdṛśo yato 'vipaśyan sadasan nirīkṣate || AMsa_6.4 ||
            </p>
         
         
         <p><span class="bold">kathaṃ</span> nāmāyaṃ loko <span class="bold">bhrāntimātram</span> ātmadarśanaṃ niśritya satatānubaddhaṃ duḥkhasvabhāvaṃ saṃskārāṇāṃ na paśyati | <span class="bold">avedako </span>jñānena tasyā duḥkhaprakṛteḥ | vedako 'nubhavena duḥkhasyāduḥkhito duḥkhasyāprahīṇatvāt
            | <span class="bold">na duḥkhito</span> duḥkhayuktasyātmano 'satvāt | <span class="bold">dharmamayo</span> dharmamātratvāt pudgalanairātmyena | na ca <span class="bold">dharmamayo</span> dharmanairātmyena | yadā ca loko bhāvānāṃ pratītyasamutpādaṃ pratyakṣaṃ paśyati taṃ
            taṃ pratyayaṃ pratītya te te bhāvā bhavantīti | tat katham etāṃ dṛṣṭiṃ <span class="bold">śrayate 'nyakāritaṃ</span> darśanādikaṃ na pratītyasamutpannam iti | <span class="bold">katamo 'yam īdṛśas</span> tamaḥprakāro lokasya yad vidyamānaṃ pratītyasamutpādam avipaśyan na vidyamānam ātmānaṃ
            <span class="bold">nirīkṣate</span> | śakyaṃ hi nāma tamasā vidyamānam adraṣṭuṃ syān na tvavidyamānaṃ draṣṭum iti | asaty
            ātmani śamajanmayoge ślokaḥ |</p>
         
         
         <p>
            ta cāntaraṃ kiṃcana vidyate 'nayoḥ sadarthavṛttyā śamajanmanor iha |<br />
            tathāpi janmakṣayato vidhīyate śamasya lābhaḥ śubhakarmakāriṇām || AMsa_6.5 ||
            </p>
         
         
         <p>na cāsti saṃsāranirvāṇayoḥ kiṃcin nānākaraṇaṃ paramārthavṛttyā nairātmyasya samatayā
            | <span class="bold">tathāpi janmakṣayān</span> mokṣaprāptir bhavaty eva <span class="bold">śubhakarmakāriṇāṃ</span> ye mokṣamārgaṃ bhāvayanti | viparyāsaparibhāṣāṃ kṛtvā tatpratipakṣapāramārthikajñānapraveśe
            catvāraḥ ślokāḥ |</p>
         
         
         <p>
            saṃbhṛtya saṃbhāram anantapāraṃ jñānasya puṇyasya ca bodhisatvaḥ |<br />
            dharmeṣu cintāsuviniśriś citatvāj jalpānvayām arthagatiṃ paraiti || AMsa_6.6 ||
            </p>
         
         <span class="note"><span class="bold">Msa 24</span></span>
         
         <p>
            arthān sa vijñāya ca jalpamātrān saṃtiṣṭhate tannibhacittamātre |<br />
            pratyakṣatām eti ca dharmadhātus tasmād viyukto dvayalakṣaṇena || AMsa_6.7 ||
            </p>
         
         
         <p>
            nāstīti cittāt param etya buddhyā cittasya nāstitvam upaiti tasmāt |<br />
            dvayasya nāstitvam upetya dhīmān saṃtiṣṭhate 'tadgatidharmaghātau || AMsa_6.8 ||
            </p>
         
         
         <p>
            akalpanājñānabalena dhīmataḥ samānuyātena samantataḥ sadā |<br />
            tadāśrayo gahvaradoṣasaṃcayo mahāgadeneva viṣaṃ nirasyate || AMsa_6.9 ||
            </p>
         
         
         <p>ekena saṃbhṛta<span class="bold">saṃbhāra</span>tvaṃ dharmacintāsuviniśritatvaṃ samādhiniśrityabhāvanāt manojalpāc ca teṣāṃ dharmāṇām
            arthaprakhyānāvagamāt tatpraveśaṃ darśayati | asaṃkhyeyaprabhedakālaṃ pāramasya paripūraṇam
            ity <span class="bold">anantapāraṃ</span> | dvitīyena mano<span class="bold">jalpamātrā</span>narthān viditvā tadābhāse cittamātre 'vasthānamiyaṃ bodhisatvasya nirvedhabhāgīyāvasthā
            | tataḥ pareṇa <span class="bold">dharmadhātoḥ pratyakṣato</span> gamane dvayalakṣaṇena viyukto grāhyagrāhakalakṣaṇena iyaṃ darśanamārgāvasthā | tṛtīyena
            yathāsau dhamadhātuḥ pratyakṣatām eti tad darśayati | kathaṃ cāsau dharmadhātuḥ pratyakṣatām
            eti | <span class="bold">cittād</span> anyadālambanaṃ grāhyaṃ nāstīty avagamya buddhyā tasyāpi cittamātrasya nāstitvāvagamanaṃ
            grāhyaṃbhāve grāhakābhāvāt | dvaye cāsya nāstitvaṃ viditvā dharmadhātau avasthānam
            atadgatir grāhyagrāhakalakṣaṇābhyāṃ rahita evaṃ dharmadhātuḥ pratyakṣatām eti | caturthena
            bhāvanāmārgāvasthāyām aśrayaparivartanāt pāramārthikajñānapraveśaṃ darśayati | sadā
            sarvatra samatānugatenā<span class="bold">vikalpajñānabalena</span> yatra tatsamatānugataṃ paratantre svabhāve <span class="bold">tadāśrayasya</span> dūra-anupraviṣṭasya doṣasaṃcayasya dauṣṭhulyalakṣaṇasya mahāgadeneva <span class="bold">viṣasya nirasanāt</span> | paramārthajñānamāhātmye ślokaḥ |</p>
         
         
         <p>
            munivihitasudharmasuvyavastho matim upadhāya samūladharmadhātau |<br />
            smṛtim agatim avagamya kalpamātrāṃ vrajati guṇārṇavapāramāśudhīraḥ || AMsa_6.10 ||
            </p>
         
         
         <p>buddha<span class="bold">vihite sudharme suvyavasthāpite</span> sa paramārthajñānapraviṣṭo bodhisatvaḥ saṃpiṇḍitadharmālambanasya <span class="bold">mūlacittasya dharmadhātau matim upanividhāya</span> yā smṛtir upalabhyate tāṃ sarvāṃ smṛtipravṛttiṃ kalpanāmātrām avagacchaty evaṃ <span class="bold">guṇārṇavasya pāraṃ</span> buddhatvam <span class="bold">āśu vrajatī</span>ty etat paramārthajñānasya māhātmyaṃ |</p>
         
         
         <p>mahāyānasūtrālaṃkāre tatvādhikāraḥ ṣaṣṭhaḥ</p>
         
         <span class="note"><span class="bold">Msa 25</span></span>
         
         <p>CHAPITRE VII
            saptamo 'dhikāraḥ</p>
         
         
         <p>prabhāvalakṣaṇavibhāge ślokaḥ |</p>
         
         
         <p>
            utpattivākcittaśubhāśubha-adhitatsthānaniḥsārapadā parokṣam |<br />
            jñānaṃ hi sarvatragasaprabhedeṣv avyāhataṃ dhīr agataḥ prabhāvaḥ || AMsa_7.1 ||
            </p>
         
         
         <p>pareṣām upapattau jñānaṃ cyutopapādābhijñā | <span class="bold">vāci</span> jñānaṃ divyaśrotrābhijñāyāṃ vācaṃ tatra gatvopapannā bhāṣante | <span class="bold">citte</span> jñānaṃ cetaḥparyāyābhijñā | pūrva<span class="bold">śubhāśubhā</span>dhāne jñānaṃ pūrvanivāsābhijñā | yatra vineyās tiṣṭhanti <span class="bold">tatsthāna</span>gamanajñānaṃ ṛddhiviṣayābhijñā | <span class="bold">niḥsaraṇe</span> jñānam āsravakṣayābhijñā yathā satvā upapattito niḥsarantīti | eṣu ṣaṭsvartheṣu sarvatra
            lokadhātau sapramedeṣu <span class="bold">padāparokṣam avyāhataṃ</span> jñānaṃ sa prabhāvo bodhisatvānāṃ ṣaḍabhijñāsaṃgṛhītaḥ | prabhāvalakṣaṇavibhāge svabhāvārtha
            uktaḥ | hetvartham ārabhya ślokaḥ |</p>
         
         
         <p>
            dhyānaṃ caturthaṃ suviśuddham etya niṣkalpanājñānaparigraheṇa |<br />
            yathāvyavasthānamanaskriyātaḥ prabhāvasiddhiṃ paramāṃ paraiti || AMsa_7.2 ||
            </p>
         
         
         <p>yena niśrayeṇa yena jñānena yena manasikāreṇa tasya prabhāvasya samudāgamas tatsaṃdarśayati
            | phalārtham ārabhya ślokaḥ |</p>
         
         
         <p>
            yenāryadivyāpratimair vihārair brāhmaiś ca nityaṃ viharaty udāraiḥ |<br />
            buddhāṃś ca satvāṃś ca sa dikṣu gatvā saṃmānayaty ānayate viśuddhim || AMsa_7.3 ||
            </p>
         
         
         <p>trividhaṃ phalam asya prabhāvasya saṃdarśayati | ātmana āryādisukhavihāram atulyaṃ
            cotkṛṣṭaṃ ca lokadhātvantareṣu gatvā buddhānāṃ pūjanaṃ satvānāṃ viśodhanaṃ ca | karmārthaṃ
            ṣaḍvidham ārabhya catvāraḥ ślokāḥ | darśanakarma saṃdarśanakarma cārabhya ślokaḥ |</p>
         
         
         <p>
            māyopamān paśyati lokadhātūn sarvān sasatvān savivartanāśān |<br />
            saṃdarśayaty eva ca tān yatheṣṭaṃ vaśī vicitrair api sa prakāraiḥ || AMsa_7.4 ||
            </p>
         
         <span class="note"><span class="bold">Msa 26</span></span>
         
         <p>svayaṃ ca sarva<span class="bold">lokadhātūnāṃ sasatvānāṃ savivarta</span>saṃvartānāṃ <span class="bold">māyopamatva</span>darśanāt | pareṣāṃ <span class="bold">yatheṣṭaṃ</span> tatsaṃdarśanāt | anyaiś ca <span class="bold">vicitraiḥ</span> kampanajvalanādi<span class="bold">prakāraiḥ</span> | daśavaśitālābhāt | yathā daśabhūmike 'ṣṭabhyāṃ bhūmau nirdiṣṭāḥ | raśmikarmārabhya
            ślokaḥ |</p>
         
         
         <p>
            Acte de rayonnement; un vers.<br />
            raśmipramokṣair bhṛśaduḥkhitāṃś ca āpāyikān svargagatān karoti |<br />
            mārānvayān kṣubdhavimānaśobhān saṃkampayaṃ srāsayate samārān || AMsa_7.5 ||
            </p>
         
         
         <p>dvividhaṃ raśmikarma saṃdarśayati | apāyopapannānāṃ ca prasādaṃ janayitvā svargopapādanaṃ
            | mārabhavanānāṃ ca samārakāṇāṃ kampanodvejanaṃ | vikrīḍanakarma cārabhya ślokaḥ |</p>
         
         
         <p>
            samādhivikrīḍitam aprameyaṃ saṃdarśayaty agragaṇasya madhye |<br />
            sakarmajanmottamanirmitaiś ca satvārtham ātiṣṭhati sarvakālam || AMsa_7.6 ||
            </p>
         
         
         <p><span class="bold">aprameyasamādhivikrīḍitasaṃdarśanāt</span> buddhaparṣanmaṇḍalamadhye trividhena nirmāṇena sadā satvārthakaraṇāc ca | trividhaṃ
            nirmāṇaṃ śilpakarmasthānanirmāṇaṃ | vineyavaśena yatheṣṭopapattinirmāṇaṃ | uttamanirmāṇaṃ
            ca tuṣitabhavanavāsādikaṃ | kṣetrapariśuddhikarma ārabhya ślokaḥ |</p>
         
         
         <p>
            jñānavaśitvāt samupaiti śuddhiṃ kṣetraṃ yathākāmanidarśanāya |<br />
            abuddhanāmeṣu ca buddhanāma saṃśrāvaṇāt tān kṣipate 'nyadhātau || AMsa_7.7 ||
            </p>
         
         
         <p>dvividhapāpaviśodhanayā | bhājanapariśodhanayā <span class="bold">jñānavaśitvād</span> yatheṣṭaṃ sphaṭikavaiduryādimayabuddhakṣetrasaṃdarśanataḥ | satvapariśodhanayā ca
            buddhanāmavirahiteṣu (<span class="bold">Msa 27</span>) lokadhātuṣūpapannānāṃ satvānāṃ <span class="bold">buddhanāmasaṃśrāvaṇayā</span> prasādaṃ grāhayitvā tadavirahiteṣu lokadhātuṣūpapādanāt | yogārtham ārabhya ślokaḥ
            |</p>
         
         
         <p>
            śakto bhavaty eva ca satvapāke saṃjātapakṣaḥ śakunir yathaiva |<br />
            buddhāt praśaṃsāṃ labhate 'timātrām ādeyavākyo bhavati prajānām || AMsa_7.8 ||
            </p>
         
         
         <p>trividhaṃ yogaṃ pradarśayati | satvaparipācanaśaktiyogaṃ praśaṃsāyogam ādeyavākyatāyogaṃ
            ca | vṛttyartham ārabhyaṃ ślokaḥ |</p>
         
         
         <p>
            ṣaḍdhāpy abhijñā trividhā ca vidyā aṣṭau vimokṣā 'bhibhuvas tathā'ṣṭau |<br />
            daśāpi kṛtsnāyatanāny ameyāḥ samādhayo dhīragataḥ prabhāvaḥ || AMsa_7.9 ||
            </p>
         
         
         <p>ṣaḍbhiḥ prabhedair bodhisatvasya prabhāvo vartate | abhijñāvidyāvimokṣābhibhvāyatanakṛtsnāyatanāpramāṇasamādhiprabhedaiḥ
            | evaṃ ṣaḍarthena vibhāgalakṣaṇena prabhāvaṃ darśayitvā tanmāhātmyodbhāvanārthaṃ ślokaḥ
            |</p>
         
         
         <p>
            sa hi paramavaśitvalabdhabuddhir jagadavaśaṃ svavaśe vidhāya nityam |<br />
            parahitakaraṇaikatābhirāmaś carati bhaveṣu hi siṃhavat sudhīraḥ || AMsa_7.10 ||
            </p>
         
         
         <p>trividhaṃ māhātmyaṃ darśayati | vaśitāmāhātmyaṃ svayaṃ paramajñānavaśitvaprāptyā kleśāsvavaśasya
            jagataḥ <span class="bold">svavaśe</span> sthāpanāt | abhiratimāhātmyaṃ sadā <span class="bold">parahitakriyaikārāmatvāt</span> | bhavanirbhayatāmāhātmyaṃ ca |</p>
         
         
         <p>prabhāvādhikāraḥ mahāyānasūtrālaṃkāre saptamaḥ</p>
         
         
         <p>CHAPITRE VIII
            aṣṭamo 'dhikāraḥ</p>
         
         
         <p>bodhisatvaparipāke saṃgrahaḥ ślokaḥ |</p>
         
         
         <p>
            rūciḥ prasādaḥ praśamo 'nukampanā kṣamātha medhā prabalatvam eva ca |<br />
            ahāryatāṅgaiḥ samupetatā bhṛśaṃ jinātmaje tatparipākalakṣaṇam || AMsa_8.1 ||
            </p>
         
         <span class="note"><span class="bold">Msa 28</span></span>
         
         <p><span class="bold">rucir</span> mahāyānadeśanādharme <span class="bold">prasādas</span> taddeśike <span class="bold">praśamaḥ</span> kleśānām <span class="bold">anukampā</span> satveṣu <span class="bold">kṣamā</span> duṣkaracaryāyāṃ <span class="bold">medhā</span> grahaṇadhāraṇaprativedheṣu <span class="bold">prabalatvam</span> adhigame <span class="bold">ahāryatā</span> māraparapravādibhiḥ prāhāṇikā<span class="bold">ṅgaiḥ</span> samanvāgatatvaṃ | <span class="bold">bhṛśam</span>iti rucyādīnām adhimātratvaṃ darśayati | eṣa samāsena bodhisatvānāṃ navaprakāra ātmaparipāko
            veditavyaḥ | ruciparipākam ārabhya ślokaḥ |</p>
         
         
         <p>
            sumitratāditrayam ugravīryatā parārdhaniṣṭhottamadharmasaṃgrahaḥ |<br />
            kṛpālusaddharmamahāparigrahe mataṃ hi samyakparipākalakṣaṇam || AMsa_8.2 ||
            </p>
         
         
         <p><span class="bold">sumitratāditrayaṃ</span> satpuruṣasaṃsevā saddharmaśravaṇaṃ yoniśomanasikāraś ca | <span class="bold">ugravīryatā</span> adhimātro vīryārambhaḥ | <span class="bold">parārdhaniṣṭhā</span> sarvācintyasthānanirvicikitsatā | <span class="bold">uttamadharmasaṃgraho</span> mahāyānadharmarakṣā tatpratipannānām upadravebhyo rakṣaṇāt | bodhisatvasya mahāyānadharmaparigraham
            adhikṛtyedaṃ ruciparipākalakṣaṇaṃ veditavyaṃ | yena kāraṇena paripacyate sumitratāditrayeṇa
            | yaś ca tasyāḥ paripāka ugravīryaparārdhaniṣṭhāyuktaḥ svabhāvaḥ | yatkarma cottamadharmasaṃgrahakaraṇāt
            tad etena paridīpitaṃ | prasādaparipākam ārabhya ślokaḥ |</p>
         
         
         <p>
            guṇajñatāthāśusamādhilābhitā phalānubhūtir manaso 'dhyabhedatā |<br />
            jinātmaje śāstari saṃprapattaye mataṃ hi samyakparipākalakṣaṇam || AMsa_8.3 ||
            </p>
         
         
         <p>tatparipāko 'pi kāraṇataḥ svabhāvataḥ karmataś ca paridīpitaḥ | <span class="bold">guṇajñatā</span> ity api sa bhagavāṃs tathāgata iti vistareṇa kāraṇaṃ | avetya prabhāvalābhād abhedyacittatā
            svabhāvaḥ | <span class="bold">āśusamādhilābhas</span> tat<span class="bold">phala</span>sya cābhijñādikasya pratyanubhavanaṃ karma | praśamaparipākam ārabhya ślokaḥ |</p>
         
         
         <p>
            susaṃvṛttiḥ kliṣṭavitarkavarjanā nirantarāyo 'tha śubhābhirāmatā |<br />
            jīnātmaje kleśavinodanāya tan mataṃ hi samyakparipākalakṣaṇam || AMsa_8.4 ||
            </p>
         
         
         <p>kleśavinodanā bodhisatvasya praśamaḥ | tatparipāko 'pi kāraṇataḥ svabhāvataḥ karmataś
            ca paridīpitaḥ | indriyāṇāṃ smṛtisaṃprajanyābhyāṃ <span class="bold">susaṃvṛtiḥ</span> kāraṇaṃ | (<span class="bold">Msa 29</span>)<span class="bold">kliṣṭavitarkavarjanā</span> svabhāvaḥ | pratipakṣabhāvanāyāṃ <span class="bold">nirantarāyatvaṃ</span> kuśalābhirāmatā ca karma | kṛpāparipākalakṣaṇam adhikṛtya ślokaḥ |</p>
         
         
         <p>
            kṛpā prakṛtyā paraduḥkhadarśanaṃ nihīnacittasya ca saṃpravarjanam |<br />
            viśeṣagatvaṃ jagadagrajanmatā parānukampāparipākalakṣaṇam || AMsa_8.5 ||
            </p>
         
         
         <p>sva<span class="bold">prakṛtyā</span> ca gotreṇa <span class="bold">paraduḥkhadarśanena</span> nihīnayānaparivarjanatayā ca paripacyata iti kāraṇaṃ | <span class="bold">viśeṣagāmitvaṃ</span> paripākavṛddhigamanāt svabhāvaḥ | sarvalokaśreṣṭhātmabhāvatā karmāvinivartanīyabhūmau
            | kṣāntiparipākalakṣaṇam ārabhya ślokaḥ |</p>
         
         
         <p>
            dhṛtiḥ prakṛtyā pratisaṃkhyabhāvanā suduḥkhaśītādyadhivāsanā sadā |<br />
            viśeṣagāmitvaśubhābhirāmatā mataṃ kṣamāyāḥ paripākalakṣaṇam || AMsa_8.6 ||
            </p>
         
         
         <p><span class="bold">dhṛtiḥ</span> sahanaṃ kṣāntir iti paryāyās tatparipāke gotraṃ pratisaṃkhyānaṃ bhāvanā ca kāraṇaṃ
            | tīvrāṇāṃ <span class="bold">śītādiduḥkhānām adhivāsanā</span> svabhāvaḥ | kṣamasya <span class="bold">viśeṣagāmitvaṃ</span> kuśalā<span class="bold">bhirāmatā</span> ca karma | medhāparipākam ārabhya ślokaḥ |</p>
         
         
         <p>
            vipākaśuddhiḥ śravaṇādyamoṣatā praviṣṭatā sūktaduruktayos tathā |<br />
            smṛter mahābuddhyudaye ca yogyatā sumedhatāyāḥ paripākalakṣaṇam || AMsa_8.7 ||
            </p>
         
         
         <p>tatra medhānukūlā <span class="bold">vipākaviśuddhiḥ</span> kāraṇaṃ | śrutacintitabhāvitacirakṛtacirabhāṣitānām <span class="bold">asaṃmoṣatā</span> subhāṣitadurbhāṣitārthasu<span class="bold">praviṣṭatā</span> ca <span class="bold">smṛter</span> medhāparipākasvabhāvaḥ | lokottaraprajñotpādanayogyatā karma | balavatvapratilambhaparipākam
            ārabhya ślokaḥ |</p>
         
         
         <p>
            śubhadvayena dvayadhātupuṣṭatā phalodaye cāśrayayogyatā parā |<br />
            manorathāptir jagadagrabhūtatā balopalambhe paripākalakṣaṇam || AMsa_8.8 ||
            </p>
         
         
         <p>tatra puṇyajñānadvayena tasya puṇyajñānadvayasya bīja<span class="bold">puṣṭatā</span> tatparipāke kāraṇaṃ | adhigamaṃ praty<span class="bold">āśrayayogyatā</span> tatparipākasvabhāvaḥ | <span class="bold">manoratha</span>saṃpattir <span class="bold">jagadagrabhūtatā</span> ca karma | ahāryatāparipākam ārabhya ślokaḥ |</p>
         
         
         <p>
            sudharmatāyuktivicāraṇāśayo viśeṣalābhaḥ parapakṣadūṣaṇam |<br />
            punaḥ sadā māranirantarāyatā ahāryatāyāḥ paripākalakṣaṇam || AMsa_8.9 ||
            </p>
         
         <span class="note"><span class="bold">Msa 30</span></span>
         
         <p>tatparipākasya saddharme <span class="bold">yuktivicāraṇā</span>kṛta <span class="bold">āśayaḥ</span> kāraṇaṃ | māranirantarāyatā svabhāvo yadā māro na punaḥ śaknoty antarāyaṃ kartuṃ
            | <span class="bold">viśeṣā</span>dhigamaḥ <span class="bold">parapakṣadūṣaṇaṃ</span> ca karma | prāhāṇikāṅgasamanvāgamaparipākam adhikṛtya ślokaḥ |</p>
         
         
         <p>
            śubhācayo 'thāśrayayatnayogyatā vivekatodagraśubhābhirāmatā |<br />
            jinātmaje hy aṅgasamanvaye punar mataṃ hi samyakparipākalakṣaṇam || AMsa_8.10 ||
            </p>
         
         
         <p>tatparipākasya kāraṇaṃ kuśalamūlopacayaḥ | <span class="bold">āśrayasya</span> vīryārambhakṣamatvaṃ svabhāvaḥ | <span class="bold">viveko</span>tkṛṣṭatā kuśalā<span class="bold">bhirāmatā</span> ca karma | navavidhātmaparipākamāhātmyam ārabhya ślokaḥ |</p>
         
         
         <p>
            iti navavidhavas tu pācitātmā paraparipācanayogyatām upetaḥ |<br />
            śubhadharmamayasatatapravardhitātmā bhavati sadā jagato 'grabandhubhūtaḥ || AMsa_8.11
            ||
            </p>
         
         
         <p>dvividhaṃ tanmāhātmyaṃ | paraparipāke pratiśaraṇatvaṃ | <span class="bold">satataṃ</span> dharmakāyavṛddhiś ca | tata eva <span class="bold">jagato 'grabandhubhūtaḥ</span> | satvaparipākavibhāge ekādaśa ślokāḥ |</p>
         
         
         <p>
            vraṇe 'pi bhojye paripāka iṣyate yathaiva tatsrāvaṇabhogayogyatā |<br />
            tathāśraye 'smin dvayapakṣaśāntatā tāṃ tathopabhogatvasuśāntapakṣatā || AMsa_8.12
            ||
            </p>
         
         
         <p>anena paripākasvabhāvaṃ darśayati | yathā <span class="bold">vraṇasya</span> srāvaṇayogyatā <span class="bold">paripākaḥ</span> | <span class="bold">bhojanasya</span> ca bhogayogyatā | evaṃ satvānām <span class="bold">āśraye</span> vraṇabhojanasthānīye srāvaṇasthānīyaṃ <span class="bold">vipakṣaśamanaṃ</span> | bhogasthānīyaś ca pratipakṣopabhogaḥ | tadyogyatā āśrayasya paripāka iti | vipakṣapratipakṣāv
            atra pakṣadvayaṃ veditavyaṃ | dvitīyaḥ ślokaḥ |</p>
         
         
         <p>
            vipācanoktā paripācanā tathā prapācanā cāpy anupācanāparā |<br />
            supācanā cāpy adhipācanā matā nipācanotpācananā ca dehiṣu || AMsa_8.13 ||
            </p>
         
         
         <p>anena paripākaprabhedaṃ darśayati | kleśavigamena pācananā <span class="bold">vipācanā</span> | sarvato yānatrayeṇa pācanā <span class="bold">paripācanā</span> | vāhyaparipākaviśiṣṭatvāt prakṛṣṭā pācanā <span class="bold">prapācanā</span> | yathāvineyadharmadeśanāt tadanurūpā pācanā <span class="bold">anupācanā</span> | satkṛtya pācanā <span class="bold">supācanā</span> | adhigamena pācanā <span class="bold">adhipācanā</span> aviparītārthena | (<span class="bold">Msa 31</span>)nityā pācanā <span class="bold">nipācanā</span> aparihāṇīyārthena | krameṇottarottarapācanā <span class="bold">utpācanā</span> | ity ayam aṣṭaprakāraḥ paraparipākaprabhedaḥ | tṛtīyacaturthau ślokau |</p>
         
         
         <p>
            hitāśayeneha yathā jinātmajo vyavasthitaḥ sarvajagadvipācayan |<br />
            tathā na mātā na pitā na bandhavaḥ suteṣu bandhuṣv api suvyavasthitāḥ || AMsa_8.14
            ||
            </p>
         
         
         <p>
            tathājano nātmani vatsalo mataḥ kuto 'pi susnigdhaparāśraye jane |<br />
            yathā kṛpātmā parasatvavatsalo hite sukhe caiva niyojanātmataḥ || AMsa_8.15 ||
            </p>
         
         
         <p>ābhyāṃ kiṃ darśayati | yādṛśenā<span class="bold">śayena</span> bodhisatvaḥ satvān paripācayati tam āśayaṃ darśayati | mātāpitṛbāndhavāśayaviśiṣṭaṃ
            lokātmavātsalyaviśiṣṭaṃ ca hitasukhasaṃyojanāt | ātmavatsalas tu loka ātmānaṃ hite
            ca sukhe ca saṃniyojayati | avaśiṣṭaiḥ ślokair yena prayogeṇa satvān paripācayati
            taṃ pāramitāpratipattyā saṃdarśayati | yādṛśena dānena yathā satvān paripācayati tad
            ārabhya ślokaḥ |</p>
         
         
         <p>
            na bodhisatvasya śarīrabhogayoḥ pareṣv adeyaṃ punar asti sarvathā |<br />
            anugraheṇa dvividhena pācayan paraṃ samair dānaguṇair na tṛpyate || AMsa_8.16 ||
            </p>
         
         
         <p>trividhena dānena pācayati | sarvasva<span class="bold">śarīrabhoga</span>dānena aviṣamadānena atṛptidānena ca | kathaṃ paripācayati dṛṣṭadharmasaṃparāyā<span class="bold">nugraheṇa</span> | avighātenecchāparipūrṇāt | anāgatena ca saṃgṛhya kuśalapratiṣṭhāpanāt | yādṛśena
            śīlena yathā satvān paripācayati tad ārabhya ślokaḥ |</p>
         
         
         <p>
            sadā prakṛtyādhyavihiṃsakaḥ svayaṃrato 'pramatto 'tra paraṃ niveśayan |<br />
            paraṃparānugrahakṛt dvidhā pare vipākaniṣyandaguṇena pācakaḥ || AMsa_8.17 ||
            </p>
         
         
         <p>pañcavidhena śīlena | dhruvaśīlena <span class="bold">prakṛti</span>śīlena paripūrṇaśīlenādhyavihiṃsakatvāt | paripūrṇo hy avihiṃsako <span class="bold">'dhyavihiṃsakaḥ</span> | daśakuśalakarmapathaparipūritaḥ | yathoktaṃ dvitīyāyāṃ bhamau | adhigamaśīlena
            <span class="bold">svayaṃratatayā</span> nirantarāskhalitaśīlena cāpramattatayā | kathaṃ ca paripācayati | śīle saṃniveśanāt
            | <span class="bold">dvidhānugraha</span>kriyayā(<span class="bold">Msa 32</span>) dṛṣṭadharme saṃparāye ca | saṃparāyānugrahaṃ pareṣu <span class="bold">vipākaniṣyandaguṇābhyāṃ</span> paraṃparayā karoti | tadvipākaniṣyandayor anyonyānukūlyenāvyavacchedāt | yādṛśyā
            kṣāntyā yathā satvān paripācayati tad ārabhya ślokaḥ |</p>
         
         
         <p>
            pare 'pakāriṇyupakāribuddhimān pramarṣayann ugram api vyatikramam |<br />
            upāyacittair apakāramarṣaṇaiḥ śubhe samādāpayate 'pakāriṇaḥ || AMsa_8.18 ||
            </p>
         
         
         <p><span class="bold">apakāriṇi</span> pare upakāribuddhyā pragāḍhāpakāramarṣaṇakṣāntyā paripācayati | <span class="bold">upakāribuddhitvaṃ</span> punaḥ kṣāntipāramitāparipūryānukūlyavṛttitā veditavyaṃ | kathaṃ paripācayati | dṛṣṭadharmānugraheṇa
            cāpakāramarṣaṇāt | saṃparāyānugraheṇa co<span class="bold">pāya</span>jñas tair <span class="bold">apakāramarṣaṇair</span> āvarjyāpakāriṇāṃ kuśale samādāpanāt | yādṛśena vīryeṇa yathā satvān paripācayati
            tad ārabhya ślokaḥ |</p>
         
         
         <p>
            punaḥ sa yatnaṃ paramaṃ samāśrito na khidyate kalpasahasrakoṭibhiḥ |<br />
            jinātmajaḥ satvagaṇaṃ prapācayan paraikacittasya śubhasya kāraṇāt || AMsa_8.19 ||
            </p>
         
         
         <p>adhimātradīrghakālākhede vīryeṇa dīrghakālākheditvam anantasatvaparipācanāt | <span class="bold">paraikacittasya</span> kuśalasyārthe <span class="bold">kalpasahasrakoṭibhir</span> akhedāt | ata evoktaṃ bhavati yathā paripācayati | kuśalacittasaṃniyojanāt dṛṣṭadharmasaṃparāyānugraheṇeti
            yādṛśena dhyānena yathā satvān paripācayati tad ārabhya ślokaḥ |</p>
         
         
         <p>
            vaśitvam āgamya manasy anuttaraṃ paraṃ samāvarjayate 'tra śāsane |<br />
            nihatya sarvām avamānakāmatāṃ śubhena saṃvardhayate ca taṃ punaḥ || AMsa_8.20 ||
            </p>
         
         
         <p>prāptā<span class="bold">nuttaravaśitvena</span> dhyānena nirāmiṣeṇa ca nihatasarvāvamānābhilāṣeṇa paripācayati | buddhaśāsane parasyāvarjanād
            āvarjitasya ca kuśaladharmasaṃvardhanāt paripācayati | yādṛśyā prajñayā yathā satvān
            paripācayati tadārabhya ślokaḥ |</p>
         
         
         <p>
            sa tatvabhāvārthanaye suniścitaḥ karoti satvān suvinītasaṃśayān |<br />
            tataś ca te tajjinaśāsanād arād vivardhayante svaparaṃ guṇaiḥ śubhaiḥ || AMsa_8.21
            ||
            </p>
         
         
         <p>sa bodhisatvas <span class="bold">tatvārthanaye</span> cābhiprāyārthanaye ca <span class="bold">suviniścitayā</span> prajñayā paripācayati | (<span class="bold">Msa 33</span>) kathaṃ paripācayati satvānāṃ saṃśayavinayanāt | tataś ca <span class="bold">śāsana</span>bahumānāt teṣām ātmaparaguṇasaṃvardhakatvena | niyamanaślokaḥ |</p>
         
         
         <p>
            iti sugatigatau śubhatraye vā jagad akhilaṃ kṛpayā sa bodhisatvaḥ |<br />
            tanuparamavimadhyamaprakārair vinayati lokasamānabhāvagatyā || AMsa_8.22 ||
            </p>
         
         
         <p>anena yatra ca vinayati <span class="bold">sugatigamane</span> yānatraye vā | yac ca vinayati <span class="bold">jagadakhilaṃ</span> | yena ca vinayati <span class="bold">kṛpayā</span> | yaś ca vinayati bodhisatvaḥ | yādṛśaiś ca paripācanaprakārais <span class="bold">tanuparamavimadhyamaprakāraiḥ</span> | yāvantaṃ ca kālaṃ tatparidīpanāt samāsena paripākamāhātmyaṃ darśayati | tatra tanuḥ
            prakāro 'dhimukticaryābhūmau bodhisatvasya paramo 'ṣṭamyādiṣu vimadhyamaḥ saptasu
            veditavyaḥ yāval lokasya bhāvas tatsamānayā gatyā atyantam ity arthaḥ |</p>
         
         
         <p>mahāyānasūtrālaṃkāre paripākādhikāro 'ṣṭamaḥ</p>
         
         
         <p>CHAPITRE IX
            navamo 'dhikāraḥ</p>
         
         
         <p>sarvākārajñatāyāṃ dvau ślokau | tṛtīyas tayor eva nirdeśabhūtaḥ |</p>
         
         
         <p>
            ameyair duṣkaraśatair ameyaiḥ kuśalācayaiḥ |<br />
            aprameyeṇa kālena ameyāvaraṇakṣayāt || AMsa_9.1 ||
            </p>
         
         
         <p>
            sarvākārajñatāvāptiḥ sarvāvaraṇanirmalā |<br />
            vivṛtā ratnapeṭeva buddhatvaṃ samudāhṛtam || AMsa_9.2 ||
            </p>
         
         
         <p>
            kṛtvā duṣkaram adbhutaṃ śramaśataiḥ saṃcityasarvaśubhaṃ kālenottamakalpayānamahatā
            sarvāvṛtīnāṃ kṣayāt |<br />
            sūkṣmasyāvaraṇasya bhūmiṣu gatasyotpāṭanād buddhatā ratnānām iva sā prabhāvamahatāṃ
            peṭā samuddhātitā || AMsa_9.3 ||
            </p>
         
         
         <p>samudāgamataḥ svabhāvata aupamyataś ca buddhatvam udbhāvitaṃ | yāvadbhir <span class="bold">duṣkaraśatair</span> yāvadbhiḥ <span class="bold">kuśalasaṃbhārair</span> yāvatā <span class="bold">kālena</span> yāvataḥ kleśajñeyā<span class="bold">varaṇasya</span> prahāṇāt samudāgacchatyayaṃ samudāgamaḥ | <span class="bold">sarvākārajñatāvāptiḥ sarvāvaraṇanirmalā</span> svabhāvaḥ | (<span class="bold">Msa 34</span>) vivṛtā ratna<span class="bold">peṭā</span> tadaupamyaṃ | tasyaiva buddhatvasyādvayalakṣaṇe sānubhāve dvau ślokau |</p>
         
         
         <p>
            sarvadharmāś ca buddhatvaṃ dharmo naiva na kaścana |<br />
            śukladharmamayaṃ tac ca na ca tais tannirūpyate || AMsa_9.4 ||
            </p>
         
         
         <p>
            dharmaratnanimittatvāl labdharatnākaropamam |<br />
            śubhasya nimittatvāl labdhameghopamaṃ matam || AMsa_9.5 ||
            </p>
         
         
         <p><span class="bold">sarvadharmāś ca buddhatvaṃ</span> tathatāyā abhinnatvāt tadviśuddhiprabhāvitatvāc ca buddhatvasya na ca kaś ciddharmo
            'sti parikalpitena dharmasvabhāvena <span class="bold">śukladharmamayaṃ</span> ca buddhatvaṃ pāramitādīnāṃ kuśalānāṃ tadbhāvena parivṛtteḥ | na ca tais tān nirdiśyate
            pāramitādīnāṃ pāramitādibhāvenāpariniṣpatter idam advayalakṣaṇaṃ | ratnākarameghopamatvam
            anubhāvaḥ | deśanā dharmaratnānāṃ tatprabhavatvāt kuśalasasyānāṃ ca vineyasaṃtānakṣetreṣu
            |</p>
         
         
         <p>
            buddhatvaṃ sarvadharmaḥ samuditam atha vā sarvadharmavyapetaṃ prodbhūter dharmaratnapratatasumahato
            dharmaratnākarābham |<br />
            bhūtānāṃ śuklasasya prasavasumahato hetuto meghabhūtaṃ dānād dharmāmbuvarṣapratatasuvihitasyākṣayasya
            prajāsu || AMsa_9.6 ||
            </p>
         
         
         <p>anena tṛtīyena ślokena tam evārthaṃ nirdiśati | sumahataḥ pratatasya dharmaratnasya
            <span class="bold">prodbhūter</span> nimittatvād ratnākarābhaṃ bhūtānāṃ mahataḥ śuklasasya prasavahetutvān meghabhūtaṃ
            | mahataḥ <span class="bold">suvihitasyākṣayasya dharmāmbuvarṣasya dānāt</span> prajāsv ity ayam atra padavigraho veditavyaḥ | tasyaiva buddhatvasya śaraṇatvānuttarye
            pañca ślokāḥ |</p>
         
         
         <p>
            paritrāṇaṃ hi buddhatvaṃ sarvakleśagaṇāt sadā |<br />
            sarvaduścaritebhyaś ca janmamaraṇato 'pi ca || AMsa_9.7 ||
            </p>
         
         
         <p>anena saṃkṣepataḥ kleśakarmajanmasaṃkleśa<span class="bold">paritrāṇā</span>rthena śaraṇatvaṃ darśayati |</p>
         
         
         <p>
            upadravebhyaḥ sarvebhyo apāyād anupāyataḥ |<br />
            satkāyād dhīnayānāc ca tasmāc charaṇam uttamam || AMsa_9.8 ||
            </p>
         
         
         <p>anena dvitīyeno<span class="bold">padravā</span>diparitrāṇād vistareṇa | tatra sarvopadravaparitrāṇatvaṃ (<span class="bold">Msa 35</span>) yad buddhānubhāvena andhāś cakṣūṃṣi pratilabhante badhirāḥ śrotraṃ vikṣiptacittāḥ
            svasthacittamītayaḥ śāmyantīty evam ādi | <span class="bold">apāya</span>paritrāṇatvaṃ buddhaprabhayā tadgatānāṃ mokṣaṇāt tadagamane ca pratiṣṭhāpanāt | <span class="bold">anupāya</span>paritrāṇatvaṃ tīrthikadṛṣṭivyutthāpanāt | satkāyaparitrāṇatvaṃ yānadvayena parinirvāpaṇāt
            | <span class="bold">hīnayāna</span>paritrāṇatvam aniyatagotrāṇāṃ mahāyānaikāyanīkaraṇāt |</p>
         
         
         <p>
            śaraṇam anupamaṃ tacchreṣṭhabuddhatvam iṣṭaṃ jananamaraṇasarvakleśapāpeṣu rakṣā |<br />
            vividhabhayagatānāṃ sarvarakṣāpayānaṃ pratatavividhaduḥkhāpāyanopāyagānāṃ || AMsa_9.9
            ||
            </p>
         
         
         <p>anena tṛtīyena tasyaiva śaraṇatvasyānupamaśreṣṭhasya cānuttaryaṃ tenaivārthena darśayati
            |</p>
         
         
         <p>
            bauddhair dharmair yac ca susaṃpūrṇaśarīraṃ yat saddharme vetti sa satvān pravinetum
            |<br />
            yātaṃ pāraṃ yatkṛpayā sarvajagatsu tad buddhatvaṃ śreṣṭham iha eṣyaṃ śaraṇānām ||
            AMsa_9.10 ||
            </p>
         
         
         <p>anena caturthena yaiḥ kāraṇais tat tathānuttaraṃ śaraṇaṃ bhavati tat saṃdarśayati
            | <span class="bold">bauddhair dharmair</span> balavaiśāradyādibhiḥ <span class="bold">susaṃpūrṇā</span>svabhāvatvāt | svārthaniṣṭhām adhikṛtya saddharmasatvavinayopāyajñānāt karuṇāpāragamanāc
            ca parārthaniṣṭhām adhikṛtya |</p>
         
         
         <p>
            ālokāt kālāt sarvasatvānāṃ buddhatvaṃ śaraṇaṃ mahat |<br />
            sarvavyasanasaṃpattivyāvṛttyabhyudaye matam || AMsa_9.11 ||
            </p>
         
         
         <p>anena pañcamena ślokena yāvantaṃ kālaṃ yāvatāṃ satvānāṃ yatrārthe <span class="bold">śaraṇaṃ</span> bhavati tat samāsena darśayati | yatrārthe iti <span class="bold">sarvavyasanavyāvṛttau saṃpattyabhyudaye</span> ca | āśrayaparāvṛttau ṣaṭ ślokāḥ |</p>
         
         
         <p>
            kleśajñeyavṛtīnāṃ satatam anugataṃ bījam utkṛṣṭakālaṃ yasminn astaṃ prayātaṃ bhavati
            suvipulaiḥ sarvahāniprakāraiḥ |<br />
            buddhatvaṃ śukladharmapravaraguṇayutā āśrayasyānyathāptis tatprāptir nirvikalpād viṣayasumahato
            jñānamārgāt suśuddhāt || AMsa_9.12 ||
            </p>
         
         
         <p>anena vipakṣabījaviyogataḥ pratipakṣasaṃpattiyogataś cāśrayaparivṛttiḥ paridīpitā
            | (<span class="bold">Msa 36</span>) yathā ca tatprāptir dvividhamārgalābhāt | suviśuddhalokottarajñānamārgalābhāt |
            tatpṛṣṭhalabdhānantajñeyaviṣayajñānamārgalābhāc ca | <span class="bold">utkṛṣṭakālam</span> ity anādikālaṃ | <span class="bold">suvipulaiḥ sarvahāniprakārair</span> iti bhūmiprakāraiḥ |</p>
         
         
         <p>
            sthitaś ca tasmin sa tathāgato jagan mahācalendrastha ivābhyudīkṣate |<br />
            śamābhirāmaṃ karūṇāyate janamaghābhirāme 'nyajane tu kā kathā || AMsa_9.13 ||
            </p>
         
         
         <p>anena dvitīyenānyāśrayaparāvṛttibhyas tadviśeṣaṃ darśayati | tatstho hi <span class="bold">mahācalendrastha iva</span> dūrāntaranikṛṣṭaṃ lokaṃ paśyati | dṛṣṭvā ca karuṇāyate śrāvakapratyekabuddhān api
            prāg eva tadanyān |</p>
         
         
         <p>
            pravṛttir ūddhittir avṛtir āśrayo nivṛttir āvṛttir atho dvayādvayā |<br />
            samāviśiṣṭā api sarvagātmikā tathāgatānāṃ parivṛttir iṣyate || AMsa_9.14 ||
            </p>
         
         
         <p>anena tṛtīyena taddaśaprabhedaṃ darśayati | sā hi tathāgatānāṃ parivṛttiḥ parārthavṛttir
            iti <span class="bold">pravṛttiḥ</span> | sarvadharmaviśiṣṭatvād utkṛṣṭā vṛttir ity <span class="bold">udvṛttiḥ</span> | saṃkleśahetāv <span class="bold">avṛttiḥ</span> | <span class="bold">āśraya</span> iti yo 'sau parivṛttyāśrayastaṃ darśayati | saṃkleśān nivṛttito <span class="bold">nivṛttiḥ</span> | ātyantikatvād āyatā vṛttir ity <span class="bold">āvṛttiḥ</span> | abhisaṃbodhiparinirvāṇadarśanavṛttyā <span class="bold">dvayā</span> vṛttiḥ | saṃsāranirvāṇāpratiṣṭhitatvāt saṃskṛtāsaṃskṛtatvenā<span class="bold">dvayā</span> vṛttiḥ | vimuktisāmānyena śrāvakapratyekabuddha<span class="bold">samā</span> vṛttiḥ | balavaiśāradyādibhiḥ buddhadharmair asamatvād <span class="bold">viśiṣṭā</span> vṛttiḥ | sarvayānopadeśagatatvāt <span class="bold">sarvagatā</span> vṛttiḥ |</p>
         
         
         <p>
            yathāmbaraṃ sarvagataṃ sadāmataṃ tathaiva tat sarvagataṃ sadāmatam |<br />
            yathāmbaraṃ rūpagaṇeṣu sarvagaṃ tathaiva tat satvagaṇeṣu sarvagam || AMsa_9.15 ||
            </p>
         
         
         <p>anena caturthena tatsvabhāvasya buddhatvasya sarvagatatvaṃ darśayati | ākāśasādharmyeṇoddeśanirdeśataḥ
            pūrvāparārdhābhyāṃ | <span class="bold">satvagaṇeṣu sarvagatatvaṃ</span> buddhatvasyātmatvena sarvasatvopagamane pariniṣpattito veditavyaṃ |</p>
         
         
         <p>
            yathodabhājane bhinne candrabimbaṃ na dṛśyate |<br />
            tatha duṣṭeṣu satveṣu buddhabimbaṃ na dṛśyate || AMsa_9.16 ||
            </p>
         
         <span class="note"><span class="bold">Msa 37</span></span>
         
         <p>anena pañcamena sarvagatatve 'pyabhājanabhūteṣu satveṣu a<span class="bold">buddhabimba</span>darśanaṃ dṛṣṭāntena sādhayati |</p>
         
         
         <p>
            yathāgnir jvalate 'nyatra punar anyatra śāmyati |<br />
            buddheṣv api tathā jñeyaṃ saṃdarśanamadarśanam || AMsa_9.17 ||
            </p>
         
         
         <p>anena ṣaṣṭhena buddhavineyeṣu satsu buddhotpādāt tad<span class="bold">darśanaṃ</span> | vinīteṣu parinirvāṇāt tad<span class="bold">adarśanaṃ</span> agnijvalanaśamanasādharmyeṇa sādhayati | anābhogāpratiprasrabdhabuddhakāryatve catvāraḥ
            ślokāḥ |</p>
         
         
         <p>
            aghaṭitebhyas tūryebhyo yathā syāc chabdasaṃbhavaḥ |<br />
            tathā jine vinābhogaṃ deśanāyāḥ samudbhavaḥ || AMsa_9.18 ||
            </p>
         
         
         <p>
            yathā maṇer vinā yatnaṃ svaprabhāvasanidarśanam |<br />
            buddheṣv api vinābhogaṃ tathā kṛtyanidarśanam || AMsa_9.19 ||
            </p>
         
         
         <p>ābhyāṃ ślokābhyām anābhogena buddhakāryaṃ sādhayaty <span class="bold">aghaṭitatūrya</span>śabda<span class="bold">maṇiprabhāva</span>sādharmyeṇa |</p>
         
         
         <p>
            yathākāśe avicchinnā dṛśyante lokataḥ kriyāḥ |<br />
            yathaivānāsrave ghātau avicchinnā jinakriyāḥ || AMsa_9.20 ||
            </p>
         
         
         <p>
            yathākāśe kriyāṇāṃ hi hānir abhyudayaḥ sadā |<br />
            yathaivānāsrave dhātau buddhakāryodayavyayaḥ || AMsa_9.21 ||
            </p>
         
         
         <p>ābhyām apy apratiprasrabdhabuddhakāryatvaṃ buddhakṛtyasyāvicchedāt | <span class="bold">ākāśa</span> iva loka<span class="bold">kriyāṇām</span> avicchede 'pi cānyānyakriyo<span class="bold">dayavyayas</span> tathaiva | anāsravadhātugāmbhīrye ṣoḍaśa ślokāḥ |</p>
         
         
         <p>
            paurvāparyāviśiṣṭāpi sarvāvaraṇanirmalā |<br />
            na śuddhā nāpi cāśuddhā tathatā buddhatā matā || AMsa_9.22 ||
            </p>
         
         
         <p>paurvāparyeṇa viśiṣṭatvān na śuddhā | paścāt sarvāvaraṇanirmalatvān nāśuddhā malavigamāt
            |</p>
         
         
         <p>
            śūnyatāyāṃ viśuddhāyāṃ nairātmyān mārgalābhataḥ |<br />
            buddhāḥ śuddhātmalābhitvāt gatā ātmamahātmatām || AMsa_9.23 ||
            </p>
         
         <span class="note"><span class="bold">Msa 38</span></span>
         
         <p>tatra cānāsrave dhātau buddhānāṃ paramātmā nirdiśyate | kiṃ kāraṇaṃ | agranairātmyātmakatvāt
            | agraṃ <span class="bold">nairātmyaṃ viśuddhā</span> tathatā sā ca buddhānām ātmā svabhāvārthena tasyāṃ viśuddhāyām agraṃ nairātmyam ātmānaṃ
            buddhā labhante śuddhaṃ | ataḥ <span class="bold">śuddhātmalābhitvāt</span> buddhā ātmamāhātmyaṃ prāptā ity anenābhisaṃdhinā buddhānām anāsrave dhātau paramātmā
            vyavasthāpyate |</p>
         
         
         <p>
            na bhāvo nāpi cābhāvo buddhatvaṃ tena kathyate |<br />
            tasmād buddhatathāpraśne avyākṛtanayo mataḥ || AMsa_9.24 ||
            </p>
         
         
         <p>tenaiva kāraṇena buddhatvaṃ <span class="bold">na bhāva</span> ucyate | pudgaladharmābhāvalakṣaṇatvāt tadātmakatvāc ca buddhatvasya | <span class="bold">nābhāva</span> ucyate tathatālakṣaṇabhāvāt | ato buddhasya bhāvābhāva<span class="bold">praśne</span> bhavati tathāgataḥ paraṃ maraṇān na bhavatīty evamādir <span class="bold">avyākṛtanayo mataḥ</span> |</p>
         
         
         <p>
            dāhaśāntir yathā lohe darśane timirasya ca |<br />
            cittajñāne tathā bauddhe bhāvābhāvo na śasyate || AMsa_9.25 ||
            </p>
         
         
         <p><span class="bold">yathā ca lohe dāhaśāntir darśane ca timiram etasya</span> śāntir na bhāvo dāhatimirayor abhāvalakṣaṇatvāt | nābhāvaḥ śāntilakṣaṇena bhāvāt
            | evaṃ buddhānāṃ <span class="bold">cittajñāne</span> ca dāhatimirasthānīyayo rāgāvidyayoḥ śāntir <span class="bold">na bhāvaḥ śasyate</span> tadabhāvaprabhāvitatvāc cetaḥprajñāvimuktyā nābhāvas tena tena vimuktilakṣaṇena bhāvāt
            |</p>
         
         
         <p>
            buddhānām amale dhātau naikatā bahutā na ca |<br />
            ākāśavad adehatvāt pūrvadehānusārataḥ || AMsa_9.26 ||
            </p>
         
         
         <p><span class="bold">buddhānām</span> anāsrava<span class="bold">dhātau naikatvaṃ</span> pūrvadehānusāreṇa | na bahutvaṃ dehābhāvād <span class="bold">ākāśavat</span> |</p>
         
         
         <p>
            balādibuddhadharmeṣu bodhī ratnākaropamā |<br />
            jagatkuśalasasyeṣu mahāmeghopamā matā || AMsa_9.27 ||
            </p>
         
         
         <p>
            puṇyajñānasupūrṇatvāt pūrṇacandropamā matā |<br />
            jñānālokakaratvāc ca mahādityopamā matā || AMsa_9.28 ||
            </p>
         
         <span class="note"><span class="bold">Msa 39</span></span>
         
         <p>etau ratnākarameghopamatve <span class="bold">pūrṇacandramahādityopama</span>tve ca ślokau gatārthau |</p>
         
         
         <p>
            ameyā raśmayo yadvad vyamiśrā bhānumaṇḍale |<br />
            sadaikakāryā vartante lokam ālokayanti ca || AMsa_9.29 ||
            </p>
         
         
         <p>
            yathaivānāsrave dhātau buddhānām aprameyatā |<br />
            miśraikakāryā kṛtyeṣu jñānālokakarā matā || AMsa_9.30 ||
            </p>
         
         
         <p>ekena <span class="bold">vyāmiśraraśmy</span> ekakāryasyopamatayā sādharaṇakarmatāṃ darśayati | raśmīnām <span class="bold">ekakāryatvaṃ</span> pācanaśoṣaṇasamānakāryatvād veditavyaṃ | dvitīyenānāsrave dhātau miśraikakāryatvaṃ
            nirmāṇādikṛtyeṣu |</p>
         
         
         <p>
            yathaikaraśminiḥsārāt sarvaraśmiviniḥsṛtiḥ |<br />
            bhānos tathaiva buddhānāṃ jñeyā jñānaviniḥsṛtiḥ || AMsa_9.31 ||
            </p>
         
         
         <p>ekakāle <span class="bold">sarvaraśmiviniḥsṛtyā</span> sa ca buddhānām ekakāle jñānapravṛttiṃ darśayati |</p>
         
         
         <p>
            yathaivādityaraśmīnāṃ vṛttau nāsti mamāyitam |<br />
            tathaiva buddhajñānānāṃ vṛttau nāsti mamāyitam || AMsa_9.32 ||
            </p>
         
         
         <p>
            yathā sūryaikamuktābhai raśmibhir bhāsyate jagat |<br />
            sakṛt jñeyaṃ tathā sarvaṃ buddhajñānaiḥ prabhāsyate || AMsa_9.33 ||
            </p>
         
         
         <p>mamatvābhāve jagajjñeyaprabhāsena ca | yathākramaṃ ślokau gatārthau |</p>
         
         
         <p>
            yathaivādityaraśmīnāṃ meghādyāvaraṇaṃ matam |<br />
            tathaiva buddhajñānānām āvṛtiḥ satvaduṣṭatā || AMsa_9.34 ||
            </p>
         
         
         <p>yathā raśmīnāṃ <span class="bold">meghādyāvaraṇam</span> aprabhāsena | tathā <span class="bold">buddhajñānānām</span> āvaraṇaṃ satvānām ābhājanatvena duṣṭatā pañcakaṣāyātyutsadatayā |</p>
         
         
         <p>
            yathā pāṃśuvaśād vastre raṅgacitrāvicitratā |<br />
            tathā 'vedhavaśān muktau jñānacitrāvicitratā || AMsa_9.35 ||
            </p>
         
         
         <p><span class="bold">yathā pāṃśuviśeṣeṇa vastre raṅgavicitratā</span> kvacid <span class="bold">avicitratā</span> | tathaiva pūrvaprāṇidhānacaryābalādhānaviśeṣāt(<span class="bold">Msa 40</span>) buddhānāṃ <span class="bold">vimuktau jñānavicitratā</span> bhavati | śrāvakapratyekabuddhānāṃ vimuktāv <span class="bold">avicitratā</span> |</p>
         
         
         <p>
            gāmbhīryam amale dhātau lakṣaṇasthānakarmasu |<br />
            buddhānām etad uditaṃ raṅgair vākāśacitraṇā || AMsa_9.36 ||
            </p>
         
         
         <p>etad anāsravadhātau buddhānāṃ trividhaṃ <span class="bold">gāmbhīryam</span> evam uktaṃ | lakṣaṇagāmbhīryaṃ caturbhiḥ ślokaiḥ | sthānagāmbhīryaṃ pañcamenaikatvapṛthaktvābhyām
            asthitatvāt | karmagāmbhīryaṃ daśabhiḥ | tat punar lakṣaṇagāmbhīryaṃ viśuddhilakṣaṇaṃ
            paramātmalakṣaṇam avyākṛtalakṣaṇaṃ vimuktilakṣaṇaṃ cārabhyoktaṃ | karmagāmbhīryaṃ
            bodhipakṣādiratnāśrayatvakarma satvaparipācanakarma niṣṭhāgamanakarma dharmadeśanākarma
            nirmāṇādikṛtyakarma jñānapravṛttikarma avikalpanakarma citrākārajñānakarma jñānāpravṛttikarma
            vimuktisāmānyajñānaviśeṣakarma cārabhyoktaṃ | seyamanāsrave dhātau niṣprapañcatvād
            ākāśopame gāmbhīryaprabhedadeśanā yathā <span class="bold">raṅgair ākāśacitraṇī</span> veditavyā |</p>
         
         
         <p>
            sarveṣām aviśiṣṭāpi tathatā śuddhim āgatā |<br />
            tathāgatatvaṃ tasmāc ca tadgarbhāḥ sarvadehinaḥ || AMsa_9.37 ||
            </p>
         
         
         <p><span class="bold">sarveṣāṃ nirviśiṣṭā tathatā</span> tadviśuddhisvabhāvaś ca tathāgataḥ | ataḥ sarve satvās tathāgatagarbhā ity ucyate
            | vibhutvāvibhāge ślokā ekādaśa |</p>
         
         
         <p>
            śrāvakāṇāṃ vibhutvena laukikasyābhibhūyate |<br />
            pratyekabuddhebhyo manaḥbuddhabhaumena śrāvakasyābhibhūyate || AMsa_9.38 ||
            </p>
         
         
         <p>
            bodhisatvavibhutvasya tatkalāṃ nānugacchati |<br />
            tathāgatavibhutvasya tatkalāṃ nānugacchati || AMsa_9.39 ||
            </p>
         
         
         <p>ābhyāṃ tāvad dvābhyāṃ prabhāvotkarṣaviśeṣeṇa buddhānāṃ vibhutvaṃ darśayati |</p>
         
         
         <p>
            aprameyam acintyaṃ ca vibhutvaṃ bauddham iṣyate |<br />
            yasya yatra yathā yāvat kāle yasmin pravartate || AMsa_9.40 ||
            </p>
         
         
         <p>anena tṛtīyena prakāraprabhedagāmbhīryaviśeṣābhyāṃ katham <span class="bold">aprameyaṃ</span> kathaṃ vā<span class="bold">cintyam</span> ity āha | yasya pudgalasyārthe tat <span class="bold">pravartate</span> yatra lokadhātau yathā tādṛśaiḥ prakārair <span class="bold">yāvad</span> alpaṃ (<span class="bold">Msa 41</span>) vā bahu vā <span class="bold">yasmin kāle</span> | avaśiṣṭaiḥ ślaukeḥ manovṛttibhedena vibhutvabhedaṃ darśayati |</p>
         
         
         <p>
            pañcendriyaparāvṛttau vibhutvaṃ labhyate param |<br />
            sarvārthavṛttau sarveṣāṃ guṇadvādaśaśatodaye || AMsa_9.41 ||
            </p>
         
         
         <p><span class="bold">pañcendriyaparāvṛttau</span> dvividhaṃ <span class="bold">vibhutvaṃ paramaṃ labhyate</span> | sarveṣāṃ pañcānām indriyāṇāṃ <span class="bold">sarva</span>pañcā<span class="bold">rthavṛttau</span> | tatra pratyekaṃ <span class="bold">dvādaśaguṇaśato</span>tpattau |</p>
         
         
         <p>
            manaso 'pi parāvṛttau vibhutvaṃ labhyate param |<br />
            vibhutvānucare jñāne nirvikalpe sunirmale || AMsa_9.42 ||
            </p>
         
         
         <p>manasaḥ parāvṛttau <span class="bold">vibhutvānucare</span> nirvikalpe suviśuddhe <span class="bold">jñāne</span> paramaṃ <span class="bold">vibhutvaṃ labhyate</span> | yena sahitaṃ sarvaṃ vibhutvajñānaṃ pravartate |</p>
         
         
         <p>
            sārthodgrahaparāvṛttau vibhutvaṃ labhyate param |<br />
            kṣetraśuddhau yathākāmaṃ bhogasaṃdarśanāya hi || AMsa_9.43 ||
            </p>
         
         
         <p><span class="bold">artha</span>parāvṛttau <span class="bold">udgraharparāvṛttau</span> ca <span class="bold">kṣetraviśuddhi</span>vibhutvaṃ paramaṃ labhyate yena <span class="bold">yathākāmaṃ bhogasaṃdarśanaṃ</span> karoti |</p>
         
         
         <p>avyāghāte sadākālaṃ sarveṣāṃ jñānakarmaṇām || AMsa_9.44 ||</p>
         
         
         <p><span class="bold">vikalpaparāvṛttau sarveṣāṃ jñānānāṃ karmaṇāṃ</span> ca sarva<span class="bold">kālam</span> avyāghāte paramaṃ vibhutvaṃ labhyate |</p>
         
         
         <p>
            pratiṣṭhāyāḥ parāvṛttau vibhutvaṃ labhyate param |<br />
            apratiṣṭhitanirvāṇaṃ buddhānām acale male pade || AMsa_9.45 ||
            </p>
         
         
         <p><span class="bold">pratiṣṭhāparāvṛttāv apratiṣṭhitanirvāṇaṃ</span> paramaṃ vibhutvaṃ labhyate <span class="bold">buddhānām</span> anāsrave dhātau |</p>
         
         
         <p>
            maithunasya parāvṛttau vibhutvaṃ labhyate param |<br />
            buddhasaukhyavihāre 'tha dārā 'saṃkleśadarśane || AMsa_9.46 ||
            </p>
         
         <span class="note"><span class="bold">Msa 42</span></span>
         
         <p><span class="bold">maithunasya parāvṛttau</span> dvayor <span class="bold">buddhasukhavihāre</span> ca <span class="bold">dārā 'saṃkleśadarśane</span> ca |</p>
         
         
         <p>
            ākāśasaṃjñāvyāvṛttau vibhutvaṃ labhyate param |<br />
            cintitārthasamṛddhau ca gatirūpavibhāvane || AMsa_9.47 ||
            </p>
         
         
         <p><span class="bold">ākāśasaṃjñāvyāvṛttau</span> dvayor eva <span class="bold">cintitārthasamṛddhau ca</span> yena gaganagarbho bhavati | <span class="bold">gatirūpavibhāvane</span> ca yatheṣṭagamanād ākāśavaśīkaraṇāc ca |</p>
         
         
         <p>
            ity ameyaparāvṛttāv ameyavibhutā matā |<br />
            acintyakṛtyānuṣṭhānād buddhānām amalāśraye || AMsa_9.48 ||
            </p>
         
         
         <p>ity anena mukhenāprameyā parāvṛttiḥ | tatra cāprameyaṃ vibhutvam <span class="bold">acintyakarmānuṣṭhānaṃ buddhānām</span> anāsrave dhātau veditavyaṃ | tasyaiva buddhasya satvaparipākanimittatve sapta ślokāḥ
            |</p>
         
         
         <p>
            śubhe vṛddho loko vrajati suviśuddhau paramatāṃ śubhe cānārabdhvā vrajati śubhavṛddhau
            paramatām |<br />
            vrajaty evaṃ loko diśi diśi jinānāṃ sukathitair apakvaḥ pakvo vā na ca punar aśeṣaṃ
            dhruvam iha || AMsa_9.49 ||
            </p>
         
         
         <p>anena yādṛśasya paripākasya nimittaṃ bhavati taddarśayati | upacitakuśalamūlānāṃ ca
            vimuktau paramatāyām anupacitakuśalamūlānāṃ ca kuśalamūlopacaye | apakvaḥ <span class="bold">śubhavṛddhau paramatāṃ</span> vrajanapākaṃ vrajati pakvaḥ <span class="bold">suviśuddhau paramatāṃ vrajati</span> | evaṃ ca nityakālaṃ vrajati na ca niḥśeṣaṃ lokasyānantatvāt |</p>
         
         
         <p>
            tathā kṛtvā caryāṃ kṛcchrāvāpyāṃ paramaguṇayogād bhutavartī mahābodhiṃ nityāṃ dhruvam
            aśaraṇānāṃ ca śaraṇam |<br />
            labhante yaddhīrā daśadig sadā sadā sarvasamayaṃ tad āścaryaṃ loke suvidhacaraṇān
            nādbhutam api || AMsa_9.50 ||
            </p>
         
         
         <p>anena dvitīyena paripakvānāṃ bodhisatvānāṃ paripākasyā<span class="bold">ścaryaṃ</span> nāścaryaṃ | (<span class="bold">Msa 43</span>) lakṣaṇaṃ <span class="bold">sadā sarvasamayam</span> iti nityaṃ nirantaraṃ ca tad anubhūya mārgacaraṇaṃ <span class="bold">suvidhicaraṇaṃ</span> |</p>
         
         
         <p>
            kvaciddharmāñ ca kaṃ dharmyaṃ cakraṃ bahumukhaśatair darśayati yaḥ kvacij janmāntardhiṃ
            kvacid api vicitrāṃ janacarīm |<br />
            kvacitkṛtsnāṃ bodhiṃ kvacid api ca nirvāṇam asakṛt na ca sthānāt tasmād vicalati sa
            sarvaṃ ca kurute || AMsa_9.51 ||
            </p>
         
         
         <p>anena tṛtīyena yugapadbahumukhaparipācanopāyaprayoge nimittatvaṃ darśayati | yathā
            yatrasthaḥ satvān vinayati | vicitrā janacarī jātakabhedena | <span class="bold">na ca sthānāc calatī</span>ty anāsravād dhātoḥ |</p>
         
         
         <p>
            na buddhānām evaṃ bhavati mama pakvo 'yam iti cāprapācyo 'yaṃ dehī api ca adhunāpācyata
            iti |<br />
            vinā saṃskāraṃ tu prapacam upayāty eva janatā śubhair dharmair nityaṃ diśi diśi samantāt
            trayamukham || AMsa_9.52 ||
            </p>
         
         
         <p>anena caturthena tatparipākaprayoganimittatvam anabhisaṃskāreṇa daśayati | trayamukham
            iti yānatrayeṇa |</p>
         
         
         <p>
            yathāyatnaṃ bhānuḥ pratataviṣadair aṃśavisaraiḥ prapākakaṃ sasyānāṃ diśi diśi samantāt
            prakurūte |<br />
            tathā dharmārko 'pi praśamavidhidharmāṃśuvisaraiḥ prapākaṃ sasyānāṃ diśi diśi samantāt
            prakurūte || AMsa_9.53 ||
            </p>
         
         
         <p>anena pañcamenānabhisaṃskāraparipācanadṛṣṭāntaṃ darśayati |</p>
         
         
         <p>
            yathaikasmād dīpād bhavati sumahān dīpanicayo 'prameyo 'saṃkhyeyo na ca sa punar eti
            vyayamataḥ |<br />
            yathaikasmād buddhād pākābhavati sumahān paripākapākanicayo 'prameyo 'saṃkhyeyo na
            ca punar eti punar upaiti vyayamataḥ || AMsa_9.54 ||
            </p>
         
         <span class="note"><span class="bold">Msa 44</span></span>
         
         <p>anena ṣaṣṭhena paraṃparayā paripācanaṃ |</p>
         
         
         <p>
            yathā toyais tṛptiṃ vrajati na mahāsāgara iva na vṛddhiṃ vā yāti pratataviṣadāmbu
            praviśanaiḥ |<br />
            tathā bauddhau dhātuḥ satatasamitaiḥ śuddhiviśanair na tṛptiṃ vṛddhiṃ vā vrajati paramāścaryam
            iha tat || AMsa_9.55 ||
            </p>
         
         
         <p>anena saptamena paripakvānāṃ vimuktipraveśe samudrodāharaṇena dharmadhātor atṛptiṃ
            cāvakāśadānād avṛddhiṃ dhyānādhikatvāt | dharmadhātuviśuddhau catvāraḥ ślokāḥ |</p>
         
         
         <p>
            sarvadharmadvayāvāratathatāśuddhilakṣaṇaḥ |<br />
            vastujñānatadālambavaśitākṣayalakṣaṇaḥ || AMsa_9.56 ||
            </p>
         
         
         <p>eṣa svabhāvārtham ārabhyaikaḥ ślokaḥ | kleśajñeyāvaraṇadvayāt sarvadharmatathatāviśuddhilakṣaṇaś
            ca | vastutadālambanajñānayor akṣayavaśitālakṣaṇaś ca |</p>
         
         
         <p>| sarvatas tathatājñānabhāvanā samudāgamaḥ |
            sarvasatvadvayādhānasarvathākṣayatā phalam || AMsa_9.57 ||</p>
         
         
         <p>eṣa hetvarthaṃ phalārthaṃ cārabhya dvitīyaḥ ślokaḥ | sarvatastathatājñānabhāvanā dharmadhātuviśuddhihetuḥ
            | <span class="bold">sarvata</span> iti sarvadharmaparyāyamukhaiḥ | <span class="bold">sarvasatvānāṃ sarvathā hitasukhadvayādhānākṣayatā phalaṃ</span> |</p>
         
         
         <p>
            kāyavākcittanirmāṇaprayogopāyakarmakaḥ |<br />
            samādhidhāraṇīdvāradvayāmeyasamanvitaḥ || AMsa_9.58 ||
            </p>
         
         
         <p>eṣa karmārthaṃ yogārthaṃ cārabhya tṛtīyaḥ ślokaḥ | trividhiṃ kāyādinirmāṇaṃ karma
            samādhidhāraṇīmukhābhyāṃ dvayena cāprameyeṇa puṇyajñānasaṃbhāreṇa samanvāgamo yogaḥ
            |</p>
         
         
         <p>
            svabhāvadharmasaṃbhoganirmāṇair bhinnavṛttikaḥ |<br />
            dharmadhātur viśuddho 'yaṃ buddhānāṃ samudāhṛtaḥ || AMsa_9.59 ||
            </p>
         
         <span class="note"><span class="bold">Msa 45</span></span>
         
         <p>eṣa vṛttyartham ārabhya caturthaḥ ślokaḥ | svābhāvikasāṃbhogikanairmāṇikakāyavṛttyā
            bhinnavṛttikaḥ | buddhakāyavibhāge sapta ślokāḥ |</p>
         
         
         <p>
            svābhāviko 'tha sāṃbhogyaḥ kāyo nairmāṇiko 'paraḥ |<br />
            kāyabhedā hi buddhānāṃ prathamas tu dvayāśrayaḥ || AMsa_9.60 ||
            </p>
         
         
         <p>trividhiḥ kāyo buddhānāṃ | svābhāviko dharmakāya āśrayaparāvṛttilakṣaṇaḥ | sāṃbhogiko
            yena parṣanbhaṇḍaleṣu dharmasaṃbhogaṃ karoti | nairmāṇiko yena nirmāṇena satvārthaṃ
            karoti |</p>
         
         
         <p>
            sarvadhātuṣu sāṃbhogyo bhitro gaṇaparigrahaiḥ |<br />
            kṣetraiś ca nāmabhiḥ kāyair dharmasaṃbhogaceṣṭitaiḥ || AMsa_9.61 ||
            </p>
         
         
         <p>tatra sāṃbhogikaḥ sarvalokadhātuṣu parṣanmaṇḍalabuddhakṣetranām aśarīradharmasaṃbhogakriyābhir
            bhinnaḥ |</p>
         
         
         <p>
            samaḥ sūkṣmaś ca tacchiṣṭaḥ kāyaḥ svābhāviko mataḥ |<br />
            saṃbhogavibhutāhetur yatheṣṭaṃ bhogadarśane || AMsa_9.62 ||
            </p>
         
         
         <p>svābhāvikaḥ sarvabuddhānāṃ samo nirviśiṣṭatayā | sūkṣmo durjñānatayā | tena sāṃbhogikena
            kāyena saṃbaddhaḥ saṃbhogavibhutve ca hetur yatheṣṭaṃ bhogadarśanāya |</p>
         
         
         <p>
            ameyaṃ buddhanirmāṇaṃ kāyo nairmāṇiko mataḥ |<br />
            dvayor dvayārthasaṃpattiḥ sarvākārā pratiṣṭhitā || AMsa_9.63 ||
            </p>
         
         
         <p>nairmāṇikas tu kāyo buddhānām aprameyaprabhedaṃ buddhanirmāṇaṃ sāṃbhogikaḥ svāthasaṃpattilakṣaṇaḥ
            | nairmāṇikaḥ parārthasaṃpattilakṣaṇaḥ | evaṃ dvayārthasaṃpattir yathākramaṃ dvayoḥ
            pratiṣṭhitāḥ sāṃbhogike ca kāye nairmāṇike ca |</p>
         
         
         <p>
            śilpajanmamahābodhisadānirvāṇadarśanaiḥ |<br />
            buddhanirmāṇakāyo 'yaṃ mahāmāyo mahopāyo vimocane || AMsa_9.64 ||
            </p>
         
         
         <p>sa punar nirmāṇakāyaḥ sadā vineyārthaṃ śilpasya vīṇāvādanādibhiḥ | janmanaś cābhisaṃbodheś
            ca (<span class="bold">Msa 46</span>)
            nirvāṇasya ca darśanair vimocane mahopāyatvāt parārthasaṃpattilakṣaṇo veditavyaḥ |</p>
         
         
         <p>
            tribhiḥ kāyais tu vijñeyo buddhānāṃ kāyasaṃgrahaḥ |<br />
            sāśrayaḥ svaparārtho yas tribhiḥ kāyair nirdarśitaḥ || AMsa_9.65 ||
            </p>
         
         
         <p>tribhiś ca kāyair buddhānāṃ sarvakāyasaṃgraho veditavyaḥ | ebhis tribhiḥ kāyaiḥ sāśrayaḥ
            svaparārtho nidarśitaḥ | dvayoḥ svaparārthaprabhāvitatvāt dvayoś ca tadāśritatvād
            yathā pūrvam uktaṃ |</p>
         
         
         <p>
            āśrayeṇāśayenāpi karmaṇā te samā matāḥ |<br />
            prakṛtyā 'sraṃsanenāpi prabandhenaiṣu nityatā || AMsa_9.66 ||
            </p>
         
         
         <p>te ca trayaḥ kāyāḥ sarvabuddhānāṃ yathākramaṃ tribhir nirviśeṣā āśrayeṇa dharmadhātor
            abhinnatvāt āśayena pṛthak buddhāśayasyābhāvāt | karmaṇā ca sādhāraṇakarmakatvāt |
            teṣu ca triṣu kāyeṣu yathākramaṃ trividhā nityatā veditavyā yena nityakāyās tathāgatā
            ucyante | prakṛtyā nityatā svābhāvikasya svabhāvena nityatvāt | asraṃsanena sāṃbhogikasya
            dharmasaṃbhāgo vicchedāt | prabandhena nairmāṇikasyāntarvyaye punaḥ punar nirmāṇadarśanāt
            | buddhajñānavibhāge daśa ślokāḥ |</p>
         
         
         <p>
            ādarśajñānamacalaṃ trayajñānaṃ tadāśritam |<br />
            samatāpratyavekṣāyāṃ kṛtyānuṣṭhāna eva ca || AMsa_9.67 ||
            </p>
         
         
         <p>caturvidhaṃ buddhānāṃ jñānam ādarśajñānaṃ samatājñānaṃ pratyavekṣājñānaṃ kṛtyānuṣṭhānajñānaṃ
            ca | ādarśajñānam acalaṃ trīṇi jñānāni tadāśritāni calāni |</p>
         
         
         <p>
            ādarśajñānamamamāparicchinnaṃ sadānugam |<br />
            sarvajñeyeṣv asaṃmūḍhaṃ na ca teṣv āmukhaṃ sadā || AMsa_9.68 ||
            </p>
         
         
         <p>ādarśajñānam amamam aparicchinnaṃ deśataḥ sadānugaṃ kālataḥ | sarvajñeyeṣv asaṃmūḍhaṃ
            sadāvaraṇavigamāt na ca teṣv āmukham anākāratvāt |</p>
         
         
         <p>
            sarvajñānanimittatvān mahājñānākaropamam |<br />
            saṃbhogabuddhatā jñānapratibimbodayāc ca tat || AMsa_9.69 ||
            </p>
         
         <span class="note"><span class="bold">Msa 47</span></span>
         
         <p>teṣāṃ ca samatādijñānānāṃ sarvaprakārāṇāṃ hetutvāt sarvajñānānāmākaropamaṃ | saṃbhogabuddhatvatajjñānapratibimbodayācca
            tadādarśajñānam ity ucyate |</p>
         
         
         <p>
            satveṣu samatājñānaṃ bhāvanāśuddhito 'malaṃ matam |<br />
            apratiṣṭhasaśamāviṣṭaṃ samatājñānamiṣyate || AMsa_9.70 ||
            </p>
         
         
         <p>yadbodhisatvenābhisamayakāleṣu samatājñānaṃ pratilabdhaṃ tadbhāvanāśuddhito budhiprāptasyāpratiṣṭhitanirvāṇe
            niviṣṭaṃ samatājñānamiṣyate |</p>
         
         
         <p>
            mahāmaitrīkṛpābhyāṃ ca sarvakālānugaṃ matam |<br />
            yathādhimokṣaṃ satvānāṃ buddhabimbanidarśakam || AMsa_9.71 ||
            </p>
         
         
         <p>mahāmaitrīkaruṇābhyāṃ sarvakālānugaṃ yathādhimokṣaṃ ca satvānāṃ buddhabimbanidarśakaṃ
            | yataḥ kecit satvās tathāgataṃ nīlavarṇaṃ paśyanti kecit pītavarṇam ity evamādi |</p>
         
         
         <p>
            pratyavekṣaṇakaṃ jñāne jñeyeṣv avyāhataṃ sadā |<br />
            dhāraṇīnāṃ samādhīnāṃ nidhānopamam eva ca || AMsa_9.72 ||
            </p>
         
         
         <p>
            pariṣanmaṇḍale sarvavibhūtīnāṃ nidarśakam |<br />
            sarvasaṃśayavicchedi mahādharmapravarṣakam || AMsa_9.73 ||
            </p>
         
         
         <p>pratyavekṣaṇakaṃ jñānaṃ yathāślokaṃ |</p>
         
         
         <p>
            kṛtyānuṣṭhānatājñānaṃ nirmāṇaiḥ sarvadhātuṣu |<br />
            citrāprameyācintyaiś ca sarvasatvārthakārakam || AMsa_9.74 ||
            </p>
         
         
         <p>kṛtyānuṣṭhānajñānaṃ sarvalokadhātuṣu nirmāṇair nānāprakārair aprameyair acintyaiś
            ca sarvasatvārthakaraṃ |</p>
         
         
         <p>
            kṛtyaniṣpattibhir bhedaiḥ saṃkhyākṣetraiś ca sarvadā |<br />
            acintyaṃ buddhanirmāṇaṃ vijñeyaṃ tac ca sarvathā || AMsa_9.75 ||
            </p>
         
         
         <p>tac ca buddhanirmāṇaṃ sadā sarvathā cācintyaṃ veditavyaṃ | kṛtyakriyābhedataḥ saṃkhyātakṣetrataś
            ca |</p>
         
         
         <p>
            dhāraṇāt samacittāc ca samyagdharmaprakāśanāt |<br />
            kṛtyānuṣṭhānataś caiva caturjñānasamudbhavaḥ || AMsa_9.76 ||
            </p>
         
         <span class="note"><span class="bold">Msa 48</span></span>
         
         <p>tatra dhāraṇāt śrutānāṃ dharmāṇāṃ | samacittatā sarvasatveṣv ātmaparasamatayā | śeṣaṃ
            gatārthaṃ | buddhānekatvāpṛthaktve ślokaḥ |</p>
         
         
         <p>
            gotrabhedād avaiyarthyāt sākalyād apy anāditaḥ |<br />
            abhedān naikabuddhatvaṃ bahutvaṃ cāmalāśraye || AMsa_9.77 ||
            </p>
         
         
         <p>eka eva buddha ity etann eṣyate | kiṃ kāraṇaṃ | gotrabhedāt | anantā hi buddhagotrāḥ
            satvāḥ | tatraika evābhisaṃbuddho nānye 'bhisaṃbhotsyanta iti | kuta etat | puṇyajñānasaṃbhāravaiyarthyaṃ
            ca syād anyeṣāṃ bodhisatvānām anabhisaṃbodhān na ca yuktaṃ vaiyarthyaṃ | tasmād avaiyarthyād
            api naika eva buddhaḥ satvārthakriyāsākalyaṃ ca na syāt | buddhasya buddhatve kasyacit
            apratiṣṭhāpanād etac ca na yuktaṃ | na ca kaścid ādibuddho 'sti vinā saṃbhāreṇa buddhatvāyogād
            vinā cānyena buddhena saṃsthānāyogād ity anāditvād apy eko buddho na yuktaḥ | bahutvam
            api neṣyate buddhānāṃ dharmakāyasyābhedād anāsrave dhātau | buddhatvopāyapraveśe catvāraḥ
            ślokāḥ |</p>
         
         
         <p>
            yā 'vidyamānatā saiva paramā vidyamānatā |<br />
            sarvathā 'nupalambhaś ca upalambhaḥ paro mataḥ || AMsa_9.78 ||
            </p>
         
         
         <p>yā parikalpitena svabhāvenāvidyamānatā saiva paramā vidyamānatā pariniṣpannena svabhāvena
            | yaś ca sarvathā 'nupalambhaḥ parikalpitasya svabhāvasya sa eva parama upalambhaḥ
            pariniṣpannasvabhāvasya |</p>
         
         
         <p>
            bhāvanā paramā ceṣṭā bhāvanām avipaśyatām |<br />
            pratilambhaḥ paraś ceṣṭaḥ pratilambhaṃ ca paśyatām || AMsa_9.79 ||
            </p>
         
         
         <p>saiva paramā bhāvanā yo bhāvanāyā anupalambhaḥ | sa eva paramaḥ pratilambho yaḥ pratilambhānupalambhaḥ
            |</p>
         
         
         <p>
            paśyatāṃ gurutvaṃ tāṃ dīrghaṃ nimittaṃ vīryam ātmanaḥ |<br />
            mānināṃ bodhisatvānāṃ dūre bodhir nirūpyate || AMsa_9.80 ||
            </p>
         
         
         <p>ye ca gurutvaṃ bahutvaṃ paśyanti adbhutadharmayuktaṃ | dīrghaṃ ca kālaṃ paśyanti tatsamudāgamāya
            | nimittaṃ na paśyanti cittālambanaṃ | ātmanaś ca vīryaṃ vayam ārabdhavīryā (<span class="bold">Msa 59</span>) buddhatvaṃ prāpsyāma iti | teṣām evaṃ mānināṃ bodhisatvānām aupalambhikatvāt dūre
            bodhir nirūpyate |</p>
         
         
         <p>
            paśyatām kalpanāmātraṃ sarvam etad yathoditaṃ |<br />
            akalpabodhisatvānāṃ prāptā bodhir nirūpyate || AMsa_9.81 ||
            </p>
         
         
         <p>kalpanāmātraṃ tv etat sarvam iti paśyatāṃ tasyāpi kalpanāmātrasyāvikalpanād akalpabodhisatvānām
            anutpattikadharmakṣāntilābhāvasthāyām arthataḥ prāptaiva bodhir ity ucyate | buddhānām
            anyonya naikakāryatve catvāraḥ ślokāḥ |</p>
         
         
         <p>
            bhinnāśrayā bhinnajalāś ca nadyaḥ alpodakāḥ kṛtyapṛthaktvakāryāḥ |<br />
            jalāśritaprāṇitanūpabhogyā bhavanti pātālamasaṃpraviṣṭāḥ || AMsa_9.82 ||
            </p>
         
         
         <p>
            samudraviṣṭāś ca bhavanti sarvā ekāśrayā ekamahājalāś ca |<br />
            miśraikakāryāś ca mahopabhogyā jalāśritaprāṇigaṇasya nityam || AMsa_9.83 ||
            </p>
         
         
         <p>
            bhinnāśrayā bhinnamatāś ca dhīrāḥ svalpāvabodhāḥ pṛthagātmakṛtyāḥ |<br />
            parīttasatvārthasadopabhogyā bhavanti buddhatvam asaṃpraviṣṭāḥ || AMsa_9.84 ||
            </p>
         
         
         <p>
            buddhatvaviṣṭāś ca bhavanti sarve ekāśrayā ekamahāvabodhāḥ |<br />
            miśrekakāryāś ca mahopabhogyāḥ sadā mahāsatvagaṇasya te hi || AMsa_9.85 ||
            </p>
         
         
         <p>tatra bhinnāśraya nadyaḥ svabhājanabhedāt | kṛtyapṛthaktvakāryāḥ pṛthaktvena kṛtyakaraṇāt
            | tanūpabhogyā ity alpānām upabhogyāḥ | śeṣaṃ gatārthaṃ | buddhatvaprotsahane ślokaḥ
            |</p>
         
         
         <p>
            iti nirupamaśukladharmayogād hitasukhahetutayā ca buddhabhūmeḥ |<br />
            śubhaparamasukhākṣayākaratvāt śubhamatir arhati bodhicittam āptum || AMsa_9.86 ||
            </p>
         
         
         <p>nirupamaśulkadharmayogāt svārthasaṃpattitaḥ | hitasukhahetutvāc ca buddhatvasya parārthasaṃpattiḥ
            | anavadyotkṛṣṭākṣayasukhākaratvāc ca sukhavihāro viśeṣataḥ | buddhimān ahīnabodhicittam
            ādātuṃ tatpraṇidhānaparigrahāt |</p>
         
         
         <p>mahāyānasūtrālaṃkāre bodhyadhikāro navamaḥ</p>
         
         <span class="note"><span class="bold">Msa 50</span></span>
         
         <p>CHAPITRE X
            daśamo 'dhikāraḥ</p>
         
         
         <p>
            uddānam<br />
            ādiḥ siddhiḥ śaraṇaṃ gotraṃ citte tathaiva cotpādaḥ |<br />
            svaparārthas tatvārthaḥ prabhāvaparipākabodhiś ca || AMsa_10.1 ||
            </p>
         
         
         <p>eṣa ca bodhyadhikāra ādim ārabhya yāvat bodhipaṭalānusāreṇānugantavyaḥ | adhimuktiprabhedalakṣaṇavibhāge
            ślokau |</p>
         
         
         <p>
            jātājātā grāhikā grāhyabhūtā mitrādāttā svātmato bhrāntikā ca |<br />
            abhrāntānyā āmukhā naiva cānyā ghoṣācārā caiṣikā cekṣikā ca || AMsa_10.2 ||
            </p>
         
         
         <p>jātā atītapratyutpannā | ajātā anāgatā | grāhikā ādhyātmikī yayālambanam adhimucyate
            | grāhyabhūtā bāhyā yānālambanatvenādhimucyate | mitrādāttā audārikī | svātmataḥ sūkṣmā
            | bhrāntikā hīnā viparītādhimokṣāt | abhrāntikā praśāntā | āmukhā antike samavahitapratyayatvāt
            | anāmukhā dūre viparyayāt | ghoṣācārā śrutamayī | eṣikā cintāmayī | īkṣikā bhāvanāmayī
            pratyavekṣaṇāt |</p>
         
         
         <p>
            hāryā kīrṇā 'vyāvakīrṇā vipakṣair hīnodārā āvṛtā 'nāvṛtā ca |<br />
            yuktā 'yuktā saṃbhṛtā 'saṃbhṛtā ca gāḍhaṃ viṣṭā dūragā cādhimuktiḥ || AMsa_10.3 ||
            </p>
         
         
         <p>hāryā mṛdvī | vyavakīrṇā madhyā | avyavakīrṇā vipakṣair adhimātrā | hīnā'nyayāne |
            udārā mahāyāne | āvṛtā sāvaraṇā viśeṣagamanāya | anāvṛtā nirāvaraṇā | yuktā sātatyasatkṛtyaprayogāt
            | ayuktā tadvirahitā | saṃbhṛtādhigamayogyā | (<span class="bold">Msa 51</span>) asaṃbhṛtā viparyayāt | gāḍhaṃ viṣṭā bhūmipraviṣṭā | dūragā pariśiṣṭāsu bhūmiṣu |
            adhimuktiparipanthe trayaḥ ślokāḥ |</p>
         
         
         <p>
            amanaskārabāhulyaṃ kauśīdyaṃ yogavibhramaḥ |<br />
            kumitraṃ śubhadaurbālyam ayoniśomanaskriyā || AMsa_10.4 ||
            </p>
         
         
         <p>jātāyā amanasikārabāhulyaṃ paripanthaḥ | ajātāyāḥ kauśīdyaṃ grāhyagrāhakabhūtāyā yogavibhramas
            tathaivābhiniveśāt | mitrādāttāyāḥ kumitraṃ viparītagrāhaṇāt | svātmato 'dhimukteḥ
            kuśalamūladaurbalyaṃ | abhrāntāyā ayoniśo amanasikāraḥ paripanthas tadvirodhitvāt
            |</p>
         
         
         <p>
            pramādo 'lpaśrutatvaṃ ca śrutacintālpatuṣṭatā |<br />
            śamamātrābhimānaś ca tathā 'parijayo mataḥ || AMsa_10.5 ||
            </p>
         
         
         <p>āmukhāyāḥ pramādas tasyā apramādakṛtatvāt | ghoṣācārāyā alpaśrutatvaṃ nītārthasūtrāntāśravaṇāt
            | eṣikāyāḥ śrutamātrasaṃtuṣṭatvam alpacintāsaṃtuṣṭatvaṃ ca | īkṣikāyāś cintāmātrasaṃtuṣṭatvaṃ
            śamathamātrābhimānaś ca | hāryāvyavakīrṇayor aparijayaḥ paripanthaḥ |</p>
         
         
         <p>
            anudvegas tathodvega āvṛtiś cāpy ayuktatā |<br />
            asaṃbhṛtiś ca vijñeyā'dhimuktiparipanthatā || AMsa_10.6 ||
            </p>
         
         
         <p>hīnāyā anudvegaḥ saṃsārāt | udārāyā udvegaḥ | anāvṛtāyāś cāvṛttiḥ | yuktāyā ayuktatā
            | saṃbhṛtāyā asaṃbhṛtiḥ paripanthaḥ | adhimuktāv anuśaṃse pañca ślokāḥ |</p>
         
         
         <p>
            puṇyaṃ mahadakaukṛtyaṃ saumanasyaṃ sukhaṃ mahat |<br />
            avipraṇāśaḥ sthairyaṃ ca viśeṣagamanaṃ tathā || AMsa_10.7 ||
            </p>
         
         
         <p>
            dharmābhisamayaś cātha svaparārthāptir uttamā |<br />
            kṣiprābhijñatvam ete hi anuśaṃsādhimuktitaḥ || AMsa_10.8 ||
            </p>
         
         <span class="note"><span class="bold">Msa 52</span></span>
         
         <p>jātāyāṃ pratyutpannāyāṃ puṇyaṃ mahat | atītāyām akaukṛtyam avipratisārāt | grāhikāyāṃ
            grāhyabhūtāyāṃ ca mahatsaumanasyaṃ samādhiyogāt | kalyāṇamitrajanitāyām avipraṇāśaḥ
            | svayam adhimuktau sthairyaṃ | bhrāntikāyāmāmukhāyāṃ śrutamayādikāyāṃ ca yāvat madhyāyāṃ
            viśeṣagamanaṃ | adhimātrāyāṃ dharmābhisamayaḥ | hīnāyāṃ svārthaprāptiḥ | udārāyāṃ
            parārthaprāptiḥ paramā | anāvṛtayuktasaṃbhṛtādiṣu śulkapakṣāsu kṣiprābhijñatvam anuśaṃsaḥ
            |</p>
         
         
         <p>
            kāmināṃ sā śvasadṛśī kūrmaprakhyā samādhinām |<br />
            bhṛtyopamā svārthināṃ sā rājaprakhyā parārthinām || AMsa_10.9 ||
            </p>
         
         
         <p>yathā śvā duḥkhārtaḥ satatam avitṛptaḥ kṣudhitako yathā kūrmaś cāsau jalavivarake
            saṃkucitakaḥ | yathā bhṛtyo nityam upacakitamūrtir vicarati | yathā rājā rājñāṃ viṣaye
            vaśavartī viharati |</p>
         
         
         <p>
            tathā kāmisthātṛsvaparajanakṛtyārtham udite viśeṣo vijñeyaḥ satatam adhimuktayā vividhayā
            |<br />
            mahāyāne tasya vidhivad iha matvā paramatāṃ bhṛśaṃ tasmin dhīraḥ satatam iha tām eva
            vṛṇuyāt || AMsa_10.10 ||
            </p>
         
         
         <p>api khalu kāminām adhimuktiḥ śvasadṛśī laukikasamādhigatānāṃ kūrmaprakhyā svārthavatāṃ
            bhṛtyopamā | rājaprakhyā parārthavatāṃ | etam evārthaṃ pareṇopapādya mahāyānādhimuktau
            samādāpayati | adhimuktilayapratiṣedhe ślokāḥ |</p>
         
         
         <p>
            manuṣaṣya bhūtāḥ saṃbodhiṃ prāpnuvanti pratikṣaṇam |<br />
            aprameyā yataḥ satvā layaṃ nāto 'dhivāsayet || AMsa_10.11 ||
            </p>
         
         
         <p>tribhiḥ kāraṇair layo na yuktaḥ | yato manuṣabhūtā bodhiṃ prāpnuvanti | nityaṃ prāpnuvanti
            | aprameyāś ca prāpnuvanti |
            adhimuktipuṇyaviśeṣaṇe dvau ślokau |</p>
         
         
         <p>
            yathā puṇyaṃ prasavate pareṣāṃ bhojanaṃ dadat |<br />
            na tu svayaṃ sa bhuñjānas tathā puṇyamahodayaḥ || AMsa_10.12 ||
            </p>
         
         <span class="note"><span class="bold">Msa 53</span></span>
         
         <p>
            sūtrokto labhyate dharmāt parārthāśrayadeśitāt |<br />
            na tu svārthāśrayād dharmād deśitād upalabhyate || AMsa_10.13 ||
            </p>
         
         
         <p>yathā bhojanaṃ dadataḥ puṇyam utpadyate parārthādhikārāt | na tu svayaṃ bhuñjānasya
            svārthādhikārāt | evaṃ parārthāśrayadeśitāt mahāyānadharmāt teṣu teṣu sūtreṣūktaḥ
            puṇyodayo mahāṃl labhyate | na tu svārthāśrayadeśitāt śrāvakayānadharmāt | adhimuktiphalaparigrahe
            ślokaḥ |</p>
         
         
         <p>
            iti vipulagatau mahoghamahāryadharme janiya sadā matimān mahādhimuktim |<br />
            vipulasatatapuṇyatadvivṛddhiṃ vrajati guṇair asamair mahātmatāṃ ca || AMsa_10.14 ||
            </p>
         
         
         <p>yatra yādṛśyādhimuktyā yo yatphalaṃ parigṛhlāti | vistīrṇe mahāyānadharme 'pariṇīyayodārādhimuktyā
            matimān trividhaṃ phalaṃ parigṛhṇāti | vipulapuṇyavṛddhiṃ tasyā evādhimukter vṛddhiṃ
            taddhetukāṃ cātulyaguṇamahātmatāṃ buddhatvaṃ |</p>
         
         
         <p>mahāyānasūtrālaṃkāre adhimuktyadhikāro daśamaḥ</p>
         
         
         <p>CHAPITRE XI
            ekādaśo 'dhikāraḥ</p>
         
         
         <p>dharmaparyeṣṭyadhikāre ālambanaparyeṣṭau catvāraḥ ślokāḥ</p>
         
         
         <p>
            piṭakatrayaṃ dvayaṃ vā saṃgrahataḥ kāraṇair navabhir iṣṭam |<br />
            vāsanabodhanaśamanaprativedhais tad vimocayati || AMsa_11.1 ||
            </p>
         
         
         <p>piṭakatrayaṃ sūtravinayābhidharmāḥ | tad eva trayaṃ hīnayānāgrayānabhedena dvayaṃ
            bhavati | śrāvakapiṭakaṃ bodhisatvapiṭakaṃ ca | tatpunas trayaṃ dvayaṃ vā kenārthena
            piṭakam ity āha | saṃgrahataḥ sarvajñeyārthasaṃgrahād veditavyaṃ | kena kāraṇena trayaṃ
            | navabhiḥ kāraṇair vicikitsāpratipakṣeṇa sūtraṃ yo yatrārthe saṃśayitas tasya tanniścayārthaṃ
            deśanāt | antadvayānuyogapratipakṣeṇa vinayaḥ sāvadyaparibhogapratiṣedhataḥ kāmasukhallikānuyogāntasyānavadyaparibhogānujñānata
            ātmaklamathānuyogāntasya | svayaṃdṛṣṭiparāmarṣapratipakṣeṇābhidharmo 'viparītadharmalakṣaṇābhidyotanāt
            | (<span class="bold">Msa 54</span>) punaḥ śikṣātrayadeśanā sūtreṇa adhiśīlādhicittasaṃpādanatā vinayena śīlavato 'vipratisārādavipratisāreṇa
            samādhilābhāt | adhiprajñāsaṃpādanābhidharmeṇāviparītārthapravicayāt | punar dharmārthadeśanā
            sūtreṇa | dharmārthaniṣpattirvinayena kleśavinayasaṃyuktasasya tayoḥ prativedhāt |
            dharmārthasāṃkathyaviniścayakauśalyam abhidharmeṇeti | ebhir nabhiḥ kāraṇaiḥ piṭakatrayam
            iṣṭaṃ | tac ca saṃsārād vimocanārthaṃ | kathaṃ punas tad vimocayati | vāsanabodhaśamanaprativedhais
            tad vimocayati | śrutena cittavāsanataḥ | cintayā bodhanataḥ | bhāvanayā śamathena
            śamanataḥ | vipaśyanayā prativedhataḥ |</p>
         
         
         <p>
            sūtrābhidharmavinayāś caturvidhārthā matāḥ samāsena |<br />
            teṣāṃ jñānād dhīmān sarvākārajñatām eti || AMsa_11.2 ||
            </p>
         
         
         <p>te ca sūtravinayābhidharmāḥ pratyekaṃ caturvidhārthāḥ samāsatas teṣāṃ jñānād bodhisatvaḥ
            sarvajñatāṃ prāpnoti | śrāvakas tv ekasyā api gāthāyā artham ājñāyāsravakṣyaṃ prāpnoti
            |</p>
         
         
         <p>
            āśrayato lakṣaṇato dharmād arthāc ca sūcanāt sūtram |<br />
            abhimukhato 'thābhīkṣṇyād abhibhavagatito 'bhidharmaś ca || AMsa_11.3 ||
            </p>
         
         
         <p>kathaṃ pratyekaṃ caturvidhārthaḥ | āśrayakṣaṇadharmārthasūcanāt sūtraṃ | tatrāśrayo
            yatra deśe deśitaṃ yena yasmai ca | lakṣaṇaṃ saṃvṛtisatyalakṣaṇaṃ paramārthasatyalakṣaṇaṃ
            ca | dharmāḥ skandhāyatanadhātvāhārapratītyasamutpādādayaḥ | artho 'nusaṃdhiḥ | abhimukhatvād
            abhīkṣṇatvād abhibhavanād abhigamanāc cābhidharmo veditavyaḥ | nirvāṇābhimukho dharmo
            'bhidharmaḥ satyabodhipakṣavimokṣamukhādideśanāt | abhīkṣṇaṃ dharmo 'bhidharma ekaikasya
            dharmasya rūpyarūpisanidarśanādiprabhedena bahulanirdeśāt | abhibhavatīty abhidharmaḥ
            parapravādābhibhavanād vivādādhikaraṇādibhiḥ | abhigamyate sūtrārtha etenety abhidharmaḥ
            |</p>
         
         
         <p>
            āpatter utthānād vyutthānān niḥsṛteś ca vinayatvam |<br />
            pudgalataḥ prajñapteḥ pravibhāgaviniścayāc caiva || AMsa_11.4 ||
            </p>
         
         
         <p>āpattitaḥ samutthānato vyutthānato niḥsaraṇataś ca veditavyaḥ | tatrāpattiḥ (<span class="bold">Msa 55</span>) pañcāpattinikāyāḥ | samutthānam āpattīnām ajñānāt pramādāt kleśaprācuryādanādarāc
            ca | vyutthānam āśayato na daṇḍakarmataḥ | niḥsaraṇaṃ saptavidhaṃ | pratideśanā |
            abhyupagamaḥ śikṣādattakādīnāṃ daṇḍakarmaṇaḥ | samavadyotaḥ prajñapte śikṣāpade punaḥ
            paryāyeṇa | ajñānāt prasrabdhiḥ samagreṇa saṃghena śikṣāpadastha pratiprasrambhaṇāt
            | āśrayaparivṛttir bhikṣubhikṣuṇyoḥ strīpuruṣavyañjanaparivartanād asādhāraṇā vedāpattiḥ
            | bhūtapratyavekṣā dharmoddānākaraiḥ pratyavekṣāviśeṣaḥ | dharmatāpratilambhaś ca
            satyadarśanena kṣudrānukṣudrāpannābhāve dharmapratilambhāt | punaś caturvidhenārthena
            vinayo veditavyaḥ | pudgalato yam āgamya śikṣā prajñapyate | prajñaptito yadā 'rocite
            pudgalāparādhe śāstā saṃnipātya saṃghaśikṣāṃ prajñāpayati | pravibhāgato yaḥ prajñapte
            śikṣāpade tad uddeśasya vibhāgaḥ | viniścayataś ca tatrāpattiḥ kathaṃ bhavaty anāpattir
            veti nirdhāraṇāt | ālambanalābhaparyeṣṭau trayaḥ ślokāḥ |</p>
         
         
         <p>
            ālambanaṃ mato dharmaḥ ādhyātmaṃ bāhyakaṃ dvayam |<br />
            lābho dvayor dvayārthena dvayoś cānupalambhataḥ || AMsa_11.5 ||
            </p>
         
         
         <p>..... bāhyam ādhyātmikaṃ bāhyaṃ ca | tatra grāhakabhūtaṃ kāyādikamādhyātmikaṃ grāhyabhūtaṃ
            bāhyaṃ tayor eva tathatādvayaṃ | tatra dvayor ādhyātmikabāhyayor ālambanayor dvayārthena
            lābho yathākramaṃ | yadi grāhyārthād grāhakārtham abhinnaṃ paśyati grāhakārthāc ca
            grāhyārthaṃ dvayasya punaḥ samastasyādhyātmikabāhyālambanasya tathatāyā lābhas tayor
            eva dvayor anupalambhād veditavyaḥ |</p>
         
         
         <p>
            manojalpair yathoktārthaprasannasya pradhāraṇāt |<br />
            arthakhyānasya jalpāc ca nāmni sthānāc ca cetasaḥ || AMsa_11.6 ||
            </p>
         
         <span class="note"><span class="bold">Msa 56</span></span>
         
         <p>
            dharmālambanalābhaḥ syāt tribhir jñānaiḥ śrutādibhiḥ |<br />
            trividhālambanalābhaś ca pūrvoktas tat samāśritaḥ || AMsa_11.7 ||
            </p>
         
         
         <p>dharmālambanalābhaḥ punas tribhir jñānair bhavati śrutacintābhāvanāmayaiḥ | tatra
            samāhitena cetasā manojalpair yathoktārthaprasannasya tatpradhāraṇāt | śrutamayena
            jñānena tallābhaḥ manojalpair iti saṃkalpaiḥ | prasannasyety adhimuktasya niścitasya
            | pradhāraṇād iti pravicayāt | jalpād arthakhyānasya pradhāraṇāc cintāmayena tallābhaḥ
            | yadi manojalpād evāyam arthaḥ khyātīti paśyati nānyan manojalpād yathoktaṃ dvayālambanalābhe
            | cittasya nāmni sthānāt bhāvanāmayena jñānena tallābho veditavyo dvayānupalambhād
            yathoktaṃ dvayālambanalābhe | ata eva ca sa pūrvoktas trividhālambanalābho dharmālambanalābhasaṃniśrito
            veditavyaḥ | manasikāraparyeṣṭau pañca ślokāḥ |</p>
         
         
         <p>
            tridhātukaḥ kṛtyakaraḥ sasaṃbādhāśrayo 'paraḥ |<br />
            adhimuktiniveśī ca tīvracchandakaro 'paraḥ || AMsa_11.8 ||
            </p>
         
         
         <p>
            hīnapūrṇāśrayo dvedhā sajalpo 'jalpa eva ca |<br />
            jñānena saṃprayuktaś ca yogopaniṣadātmakaḥ || AMsa_11.9 ||
            </p>
         
         
         <p>
            saṃbhinnālambanaś cāsau vibhinnālambanaḥ sa ca |<br />
            pañcadhā saptadhā caiva parijñā pañcadhā 'sya ca || AMsa_11.10 ||
            </p>
         
         
         <p>
            catvāraḥ saptatriṃśac ca ākārā bhāvanāgatāḥ |<br />
            mārgadvayasvabhāvo 'sau dvyanuśaṃsaḥ pratīcchakaḥ || AMsa_11.11 ||
            </p>
         
         
         <p>
            prayogī vaśavartī ca parītto vipulātmakaḥ |<br />
            yogināṃ hi manaskāra eṣa sarvātmako mataḥ || AMsa_11.12 ||
            </p>
         
         
         <p>aṣṭādaśavidho manaskāraḥ | dhātuniyataḥ kṛtyakara āśrayavibhakto 'dhimuktiniveśakaś
            cchandajanakaḥ samādhisaṃniśrito jñānasaṃprayuktaḥ saṃbhinnālambano vibhinnālambanaḥ
            parijñāniyato bhāvanākārapraviṣṭaḥ śamathavipaśyanāmārgasvabhāvo 'nuśaṃsamanaskāraḥ
            pratīcchakaḥ prāyogikamanaskāro vaśavartimanaskāraḥ parīttamanaskāro vipulamanaskāraś
            ca | tatra dhātuniyato yaḥ śrāvakādigotraniyataḥ | kṛtyakaro yaḥ saṃbhṛtasaṃbhārasya
            | āśrayavibhakto yaḥ sasaṃbādhagṛhasthāśrayo 'saṃbādhapravrajitāśrayaś ca | adhimuktiniveśako
            yo buddhānusmṛtisahagataḥ | cchandajanako (<span class="bold">Msa 57</span>) yas tat saṃpratyayasahagataḥ | samādhisaṃniśrito yaḥ samantakamaulasamādhisahagataḥ
            savitarkasavicāramātrāvitarkāvicārasahagataś ca | jñānasaṃprayukto yo yogopaniṣad
            yogasahagataḥ sa punaryathākramaṃ śrutacintāmanyo bhāvanāmayaś ca | saṃbhinnālambanaḥ
            pañcavidhaḥ sūtroddānagāthānipātayāvadudgṛhītayāvaddeśitālambanaḥ | vibhinnālambanaḥ
            saptavidho nāmālambanaḥ padālambano vyañjanālambanaḥ pudgalanairātmyālambano dharmanairātmyālambano
            rūpidharmālambano 'rūpidharmālambanaś ca | tatra rūpidharmālambano yaḥ kāyālambanaḥ
            | arūpidharmālambano yo vedanācittadharmālambanaḥ | parijñāniyato yaḥ parijñeye vastuni
            parijñeye 'rthe parijñāyāṃ parijñāphale tatpravedanāyāṃ ca | tatra parijñeyaṃ vastu
            duḥkhaṃ parijñeyo 'rthas tasyaivānityaduḥkhaśūnyānātmatā | parijñā mārgaḥ | parijñāphalaṃ
            vimuktiḥ | tatpravedanā vimuktijñānadarśanaṃ | bhāvanākārapraviṣṭaś caturākārabhāvanaḥ
            saptatriṃśadākārabhāvanaś ca | tatra caturākārabhāvanaḥ pudgalanairātmyākārabhāvano
            dharmanairātmyākārabhāvano darśanākārabhāvano jñānākārabhāvanaś ca | tatra saptatriṃśadākārabhāvanaḥ
            | aśubhākārabhāvano duḥkhākārabhāvano 'nityākārabhāvano 'nātmākārabhāvanaḥ smṛtyupasthāneṣu
            | pratilambhākārabhāvano nisevanākārabhāvano vinirdhāvanākārabhāvanaḥ pratipakṣākārabhāvanaḥ
            samyakprahāṇeṣu | saṃtuṣṭiprātipakṣikamanaskārabhāvano yadā cchandaṃ janayati | vikṣepasaṃśayaprātipakṣikamanaskārabhāvano
            yadā vyāyacchate vīryam ārabhate yathākramaṃ | auddhatyaprātipakṣikasamādhyākārabhāvano
            yadā cittaṃ pradadhāti | layaprātipakṣikasamādhyākārabhāvano yadā cittaṃ pragṛhṇāti
            | ete yathākramaṃ caturṣu ṛddhipādeṣu veditavyāḥ | sthitacittasya lokottarasaṃpattisaṃpratyayākārabhāvano
            yathā saṃpratyayākārabhāvana evaṃ vyavasāyākārabhāvano dharmāsaṃpramoṣākārabhāvanaś
            cittasthityākārabhāvanaḥ pravicayākārabhāvana indriyeṣu | eta eva pañca nirlikhitavipakṣamanaskārā
            baleṣu | saṃbodhisaṃprakhyānākārabhāvanas tatraiva vicayotsāhasaumanasyakarmaṇyatā
            cittasthitisamatākārabhāvanāḥ saptasaṃbodhyaṅgeṣu | prāptiniścayākārabhāvanaḥ parikarmabhūmisaṃrakṣaṇākārabhāvanaḥ
            parasaṃprāptyākārabhāvana āryakāntaśīlapraviṣṭākārabhāvanaḥ saṃlikhitavṛttisamudācārakārabhāvanaḥ
            pūrvaparibhāvitapratilabdhamārgābhyāsākārabhāvano dharmasthitinimittāsaṃpramoṣākārabhāvano
            'nimittasthityāśrayaparivṛttyākārabhāvanaś ca mārgāṅgeṣu | śamathavipaśyanābhāvanāmārgasvabhāvayor
            na kaścin nirdeśaḥ | anuśaṃsamanaskāro dvividho dauṣṭhulyāpakarṣaṇo (<span class="bold">Msa 58</span>) dṛṣṭinimittāpakarṣaṇaśca | pratīcchako yo dharmasrotasi buddhabodhisatvānām antikād
            avavādagrāhakaḥ | prāyogikamanaskāraḥ pañcavidhaḥ samādhigocare | saṃkhyopalakṣaṇaprāyogiko
            yena sūtrādiṣu nāmapadavyañjanasaṃkhyām upalakṣayate | vṛttyupalakṣaṇaprāyogiko yena
            dvividhāṃ vṛttim upalakṣayate parimāṇavṛttiṃ ca vyañjanānām aparimāṇavṛttiṃ ca nāmapadayoḥ
            | parikalpopalakṣaṇaprāyogiko yena dvayam upādāya dvayaparikalpam upalakṣayate | nāmaparikalpam
            upādāyārthaparikalpam arthaparikalpamupādāya nāmaparikalpam aparikalpam akṣaraṃ |
            kramopalakṣaṇaprāyogiko yena nāmagrahaṇapūrvikām arthagrahaṇapravṛttim upalakṣayate
            | prativedhaprāyogikaś ca | sa punar ekādaśavidho veditavya āgantukatvaprativedhataḥ
            saṃprakhyānanimittaprativedhato 'rthānupalambhaprativedhata upalambhānupalambhaprativedhato
            dharmadhātuprativedhataḥ pudgalanairātmyaprativedhato dharmanairātmyaprativedhato
            hīnāśayaprativedhata udāramāhātmyāśayaprativedhato yathādhigamadharmavyavasthānaprativedhato
            vyavasthāpitadharmaprativedhataś ca | vaśavartimanaskārasrividhaḥ āvaraṇasuviśuddhaḥ
            kleśajñeyāvaraṇasuviśuddho guṇābhinirhārasuviśuddhaś ca | dharmatatvaparyeṣṭau dvau
            ślokau |</p>
         
         
         <p>
            tatvaṃ yat satataṃ dvayena rahitaṃ bhrānteś ca saṃniśrayaḥ śakyaṃ naiva ca sarvathābhilapituṃ
            yañ cāprapañcātmakam |<br />
            jñeyaṃ heyam atho viśodhyamamalaṃ yac ca prakṛtyā matam yasyākāśasuvarṇavārisadṛśī
            kleśād viśuddhirmatā || AMsa_11.13 ||
            </p>
         
         
         <p>satataṃ dvayena rahitaṃ tatvaṃ parikalpitaḥ svabhāvo grāhyagrāhakalakṣaṇenātyantamasatvāt
            | bhrānteḥ saṃniśrayaḥ paratantras tena tatparikalpanāt | anabhilāpyam aprapañcātmakaṃ
            ca pariniṣpannaḥ svabhāvaḥ | tatra prathamaṃ tatvaṃ parijñeyaṃ dvitīyaṃ praheyaṃ tṛtīyaṃ
            viśodhyaṃ cāgantukamalādviśuddhaṃ ca prakṛtyā yasya prakṛtyā viśuddhasyākāśasuvarṇavārisadṛśī
            kleśād viśuddhiḥ | na hy ākāśādīni prakṛtyā aśuddhāni | na cāgantukamalāpagamād eṣāṃ
            viśuddhir neṣyata iti |</p>
         
         
         <p>
            na khalu jagati tasmād vidyate kiṃcid anyaj jagad api tad aśeṣaṃ tatra saṃmūḍhabuddhi
            |<br />
            katham ayam abhirūḍho lokamohaprakāro yadasadabhiniviṣṭaḥ satsamantād vihāya || AMsa_11.14
            ||
            </p>
         
         <span class="note"><span class="bold">Msa 59</span></span>
         
         <p>na khalu tasmād evaṃlakṣaṇād dharmadhātoḥ kiṃcit anyal loke vidyate dharmatāyā dharmasyābhinnatvāt
            | śeṣaṃ gatārthaṃ | tatve māyopamaparyeṣṭau pañcadaśa ślokāḥ |</p>
         
         
         <p>
            yathā māyā tathā'bhūtaparikalpo nirucyate |<br />
            yathā māyākṛtaṃ tadvat dvayabhrāntirnirucyate || AMsa_11.15 ||
            </p>
         
         
         <p>yathā māyā yantraparigṛhītaṃ bhrāntinimittaṃ kāṣṭhaloṣṭādikaṃ tathābhūtaparikalpaḥ
            paratantraḥ svabhāvo veditavyaḥ | yathā māyākṛtaṃ tasyāṃ māyāyāṃ hastyaśvasuvarṇādyākṛtis
            tadbhāvena pratibhāsitā tathā tasminn abhūtaparikalpe dvayabhrāntirgrāhyagrāhakatvena
            pratibhāsitā parikalpitasvabhāvākārā veditavyā |</p>
         
         
         <p>
            yathā tasmin na tadbhāvaḥ paramārthas tatheṣyate |<br />
            yathā tasyopalabdhis tu tathā saṃvṛtisatyatā || AMsa_11.16 ||
            </p>
         
         
         <p>yathā tasmin na tadbhāvo māyākṛte hastitvādyabhāvas tathā tasmin paratantre paramārtha
            iṣyate parikalpitasya dvayalakṣaṇasyābhāvaḥ | yathā tasya māyākṛtasya hastyādibhāvenopalabdhis
            tathābhūtaparikalpasya saṃvṛtisatyatopalabdhiḥ |</p>
         
         
         <p>
            tadabhāve yathā vyaktis tannimittasya labhyate |<br />
            tathāśrayaparāvṛttāv asatkalpasya labhyate || AMsa_11.17 ||
            </p>
         
         
         <p>yathā māyākṛtyasyābhāve tasya nimittasya kāṣṭhādikasya vyaktir bhūtārthopalabhyate
            tathāśrayaparāvṛttau dvayabhrāntyabhāvād abhūtaparikalpasya bhūto 'rtha upalabhyate
            |</p>
         
         
         <p>
            tannimitte yathā loko hy abhrāntaḥ kāmataś caret |<br />
            parāvṛttāv aparyas taḥ kāmacārī tathā patiḥ yatiḥ || AMsa_11.18 ||
            </p>
         
         
         <p>yathā tannimitte kāṣṭhādāv abhrānto lokaḥ kāmataś carati svatantras tathā 'śrayaparāvṛttvaparyasta
            āryaḥ kāmacārī bhavati svatantraḥ |</p>
         
         
         <p>
            tadākṛtiś ca tatrāsti tadbhāvaś ca na vidyate |<br />
            tasmād astitvanāstitvaṃ māyādiṣu vidhīyate || AMsa_11.19 ||
            </p>
         
         <span class="note"><span class="bold">Msa 60</span></span>
         
         <p>eṣa śloko gatārthaḥ</p>
         
         
         <p>
            na bhāvas tatra cābhāvo nābhāvo bhāva eva ca |<br />
            bhāvābhāvāviśeṣaś ca māyādiṣu vidhīyate || AMsa_11.20 ||
            </p>
         
         
         <p>na bhāvas tatra cābhāvo yas tadākṛtibhāvo nāsau na bhāvaḥ | nābhāvo bhāva eva ca yo
            hastitvādyabhāvo nāsau na bhāvaḥ | tayoś ca bhāvābhāvayor aviśeṣo māyādiṣu vidhīyate
            | ya eva hi tatra tadākṛtibhāvaḥ | sa eva hastitvādyabhāvaḥ | ya eva hastitvādyabhāvaḥ
            sa eva tadākṛtibhāvaḥ |</p>
         
         
         <p>
            tathā dvayābhatātrāsti tadbhāvaś ca na vidyate |<br />
            tasmād astitvanāstitvaṃ rūpādiṣu vidhīyate || AMsa_11.21 ||
            </p>
         
         
         <p>tathā 'trābhūtaparikalpe dvayābhāsatāsti dvayabhāvaś ca nāsti | tasmād astitvanāstitvaṃ
            rūpādiṣu vidhīyate 'bhūtaparikalpasvabhāveṣu |</p>
         
         
         <p>
            na bhāvas tatra cābhāvo nābhāvo bhāva eva ca |<br />
            bhāvābhāvāviśeṣaś ca rūpādiṣu vidhīyate || AMsa_11.22 ||
            </p>
         
         
         <p>na bhāvas tatra cābhāvaḥ | yā dvayābhāsatā |
            nābhāvo bhāva eva ca | yā dvayatā nāstitā | bhāvābhāvāviśeṣaś ca rūpādiṣu vidhīyate
            | ya eva hi ābhāsatāyā bhāvaḥ sa eva dvayasyābhāva iti |</p>
         
         
         <p>
            samāropāpavādābhapratiṣedhārtham iṣyate |<br />
            hīnayānena yānasya pratiṣedhārtham eva ca || AMsa_11.23 ||
            </p>
         
         
         <p>kim arthaṃ punar ayaṃ bhāvābhāvayor aikāntikatvam aviśeṣaś ceṣyate | yathākramaṃ |
            samāropāpavādābhapratiṣedhārtham iṣyate | hīnayānagamanapratiṣedhārthaṃ ca | abhāvasya
            hy abhāvatvaṃ viditvā samāropaṃ na karoti | bhāvasya bhāvatvaṃ viditvāpavādaṃ na karoti
            | tayoś cāviśeṣaṃ viditvā na bhāvād udvijayate tasmān na hīnayānena niryāti |</p>
         
         
         <p>
            bhrānter nimittaṃ bhrāntiś ca rūpavijñaptir iṣyate |<br />
            arūpiṇī ca vijñaptir abhāvāt syān na cetarā || AMsa_11.24 ||
            </p>
         
         
         <p>rūpabhrānter yā nimittavijñaptiḥ sā rūpavijñaptir iṣyate rūpākhyā | sā tu (<span class="bold">Msa 61</span>) rūpabhrāntir arūpiṇī vijñaptiḥ | abhāvād rūpāvijñapter itarāpi na syād arūpiṇī vijñaptiḥ
            | kāraṇābhāvāt |</p>
         
         
         <p>
            māyāhastyākṛtigrāhabhrānter dvayam udāhṛtam |<br />
            dvayaṃ tatra yathā nāsti dvayaṃ caivopalabhyate || AMsa_11.25 ||
            </p>
         
         
         <p>
            bimbasaṃkalikāgrāhabhrānter dvayam udāhṛtam |<br />
            dvayaṃ tatra yathā nāsti dvayaṃ caivopalabhyate || AMsa_11.26 ||
            </p>
         
         
         <p>māyāhastyākṛtigrāhyabhrāntito dvayam udāhṛtaṃ | grāhyaṃ grāhakaṃ ca tatra yathā nāsti
            dvayaṃ caivopalabhyate | pratibimbaṃ saṃkalikāṃ ca manasikurvataḥ tadgrāhabhrānter
            dvayam udāhṛtaṃ pūrvavat |</p>
         
         
         <p>
            tathā bhāvāt tathābhāvād bhāvābhāvaviśeṣataḥ |<br />
            sadasanto 'tha māyābhā ye dharmā bhrāntilakṣaṇāḥ || AMsa_11.27 ||
            </p>
         
         
         <p>ye dharmā bhrāntilakṣaṇā vipakṣasvabhāvās te sadasanto māyopamāś ca | kiṃ kāraṇaṃ
            | santas tathā bhāvād abhūtaparikalpatvena | asantas tathā 'bhāvāt grāhyagrāhakatvena
            | tayoś ca bhāvābhāvayor aviśiṣṭatvāt santo 'pya santo 'pi māyāpi caivaṃlakṣaṇās tasmān
            māyopamāḥ |</p>
         
         
         <p>
            tathā 'bhāvāt tathā '; bhāvāt tathā 'bhāvād alakṣaṇāḥ |<br />
            māyopamāś ca nirdiṣṭā ye dharmāḥ prātipakṣikāḥ || AMsa_11.28 ||
            </p>
         
         
         <p>ye 'pi prātipakṣikā dharmā buddhenopadiṣṭāḥ smṛtyupasthānādayas te 'pyalakṣaṇā māyāś
            ca nirdiṣṭāḥ | kiṃ kāraṇaṃ tathā 'bhāvād yathā bālair gṛhyante | tathā 'bhāvād yathā
            deśitāḥ | tathā 'bhāvād yathā saṃdarśitā buddhena garbhāvakramaṇajanmābhiniṣkramaṇābhisaṃbodhyādayaḥ
            | evam alakṣaṇā avidyamānāś ca khyānti tasmān māyopamāḥ |</p>
         
         
         <p>
            māyārājaiva cānyena māyārājñā parājitaḥ |<br />
            ye sarvadharmān paśyanti nirmārās te jinātmajāḥ || AMsa_11.29 ||
            </p>
         
         <span class="note"><span class="bold">Msa 62</span></span>
         
         
         <p>ye prātipakṣikā dharmās te māyārājasthānīyāḥ saṃkleśaprahāṇe vyavadānādhipatyāt |
            ye 'pi sāṃkleśikā dharmās te 'pi rājasthānīyāḥ saṃkleśanirvṛttāv ādhipatyāt | atas
            taiḥ prātipakṣikaiḥ saṃkleśaparājayo māyārājñeva rājñaḥ parājayo draṣṭavyaḥ | tajjñānāc
            ca bodhisatvā nirmānāḥ] bhavanti ubhayapakṣe | aupamyārthe ślokaḥ |</p>
         
         
         <p>
            māyāsvapnamarīcibimbasadṛśāḥ prodbhāsaśrutkopamā vijñeyodakacandrabimbasadṛśā nirmāṇatulyāḥ
            punaḥ |<br />
            ṣaṭ ṣaṭ dvau ca punaś ca ṣaṭ dvayamatā ekaikaśaś ca trayaḥ saṃskārāḥ khalu tatra tatra
            kathitā buddhair vibuddhottamaiḥ || AMsa_11.30 ||
            </p>
         
         
         <p>yat tūktaṃ bhagavatā māyopamā dharmā yāvan nirmāṇopamā iti | tatra māyopamā dharmāḥ
            ṣaḍādhyātmikāny āyatanāni | asaty ātmajīvāditve tathā prakhyānāt | svapnopamāḥ ṣaṭ
            bāhyāny āyatanāni tadupabhogasyāvastukatvāt | marīcikopamau dvau dharmo cittaṃ caitasikāś
            ca bhrāntikaratvāt | pratibimbopamāḥ punaḥ ṣaḍ evādhyātmikāny āyatanāni pūrvakarmapratibimbatvāt
            | pratibhāsopamāḥ ṣaḍ eva bāhyāny āyatanāny ādhyātmikānām āyatanānāṃ chāyābhūtatvāt
            tadādhipatyotpattitaḥ | ṣaṭ dvayaṃ matāḥ ṣaṭ dvayamatāḥ | pratiśrutkopamā deśanādharmāḥ
            | udakacandrabimbopamāḥ samādhisaṃniśritā dharmāḥ samādher udakasthānīyatvād acchatayā
            | nirmāṇopamāḥ saṃcintyabhavopapattiparigrahe 'saṃkliṣṭasarvakriyāprayogatvāt | jñeyaparyeṣṭau
            ślokaḥ |</p>
         
         
         <p>
            abhūtakalpo na bhūto nābhūto 'kalpa eva ca |<br />
            na kalpo nāpi cākalpaḥ sarvaṃ jñeyaṃ nirucyate || AMsa_11.31 ||
            </p>
         
         
         <p>abhūtakalpo yo na lokottarajñānānukūlaḥ kalpaḥ | na bhūto nābhūto yas tadanukūlo yāvan
            nirvedhabhāgīyaḥ | akalpas tathatā lokottaraṃ ca jñānaṃ | na kalpo (<span class="bold">Msa 63</span>) nāpi cākalpo lokottarapṛṣṭhalabdhaṃ laukikaṃ jñānaṃ | etāvac ca sarvaṃ jñeyaṃ |
            saṃkleśavyavadānaparyeṣṭau ślokadvayaṃ |</p>
         
         
         <p>
            svadhātuto dvayābhāsāḥ sāvidyākleśavṛttayaḥ |<br />
            vikalpāḥ saṃpravartante dvayadravyavivarjitāḥ || AMsa_11.32 ||
            </p>
         
         
         <p>svadhātuta iti bhāvāṅgād ālayavijñānataḥ | dvayābhāsā iti grāhyagrāhakābhāsāḥ | sahāvidyayā
            kleśaiś ca vṛttir eṣāṃ ta ime sāvidyākleśavṛttayaḥ | dvayadravyavivarjitā iti grāhyadravyeṇa
            grāhakadravyeṇa ca | evaṃ kleśaḥ paryeṣitavyaḥ |</p>
         
         
         <p>
            ālambanaviśeṣāptiḥ svadhātusthānayogataḥ |<br />
            ta eva hy advayābhāsā vartante carmakāṇḍavat || AMsa_11.33 ||
            </p>
         
         
         <p>ālambanaviśeṣāptir iti yo dharmālambanalābhaḥ pūrvam uktaḥ | svadhātusthānayogata
            iti svadhātur vikalpānāṃ tathatā tatra sthānaṃ nāmni sthānāc cetasaḥ | yogata ity
            abhyāsāt | bhāvanāmārgeṇa ta eva vikalpā advayābhāsā vartante parāvṛttāśrayasya |
            carmavat kāṇḍavac ca | yathā hi kharatvāpagamāt tad eva carma mṛdu bhavati | agnisaṃtāpanayā
            tad eva kāṇḍaṃ ṛju bhavati | evaṃ śamathavipaśyanābhāvanābhyāṃ cetaḥprajñāvimuktilābhe
            parāvṛttāśrayasya ta eva vikalpā na punar dvayābhāsāḥ pravartante ity eva vyavadānaṃ
            paryeṣitavyaṃ | vijñaptimātratāparyeṣṭau dvau ślokau |</p>
         
         
         <p>
            cittaṃ dvayaprabhāsaṃ rāgādyābhāsam iṣyate tadvat |<br />
            śraddhādyābhāsaṃ na tadanyo dharmaḥ kliṣṭakuśalo 'sti || AMsa_11.34 ||
            </p>
         
         
         <p>cittamātram eva dvayapratibhāsam iṣyate grāhyapratibhāsaṃ grāhakapratibhāsaṃ ca |
            tathā rāgādikleśābhāsaṃ tad eveṣyate | śraddhādikuśaladharmābhāsaṃ vā | na tu tadābhāsād
            anyaḥ kliṣṭo dharmo 'sti rāgādilakṣaṇaḥ kuśalo vā śraddhādilakṣaṇaḥ |</p>
         
         
         <p>
            yathā dvayapratibhāsād anyo na dvayalakṣaṇaḥ |<br />
            iti cittaṃ citrābhāsaṃ citrākāraṃ pravartate || AMsa_11.35 ||
            </p>
         
         
         <p>tathābhāsābhāvābhāvo na tu dharmāṇāṃ mataḥ | tatra cittam eva vastu tac citrābhāsaṃ
            (<span class="bold">Msa 64</span>) pravartate | paryāyeṇa rāgābhāsaṃ vā dveṣābhāsaṃ vā tadanyadharmābhāsaṃ vā | citrākāraṃ
            ca yugapat śraddhādyākāraṃ | bhāso bhāvābhāvaḥ kliṣṭakuśalāvasthe cetasi | na tu dharmāṇāṃ
            kuśalānāṃ tatpratibhāsavyatirekeṇa tallakṣaṇābhāvāt | lakṣaṇaparyeṣṭau ślokā aṣṭau
            | ekenoddeśaḥ śeṣair nirdeśaḥ |</p>
         
         
         <p>
            lakṣyaṃ ca lakṣaṇaṃ caiva lakṣaṇā ca prabhedataḥ |<br />
            anugrahārthaṃ satvānāṃ saṃbuddhaiḥ saṃprakāśitā || AMsa_11.36 ||
            </p>
         
         
         <p>anenoddeśaḥ |</p>
         
         
         <p>
            sadṛṣṭikaṃ ca yaccittaṃ tatrāvasthāvikāritā |<br />
            lakṣyam etat samāsena hy apramāṇaṃ prabhedataḥ || AMsa_11.37 ||
            </p>
         
         
         <p>tatra cittaṃ vijñānaṃ rūpaṃ ca | dṛṣṭiś caitasikā dharmāḥ | tatrāvasthā cittaviprayuktā
            dharmāḥ | avikāritā asaṃskṛtam ākāśādikaṃ tadvijñapter nityaṃ tathāpravṛtteḥ | ity
            etat samāsena pañcavidhaṃ lakṣyaṃ prabhedenāpramāṇaṃ |</p>
         
         
         <p>
            yathājalpārthasaṃjñāyā nimittaṃ tasya vāsanā |<br />
            tasmād apy arthavikhyānaṃ parikalpitalakṣaṇaṃ || AMsa_11.38 ||
            </p>
         
         
         <p>lakṣaṇaṃ samāsena trividhaṃ parikalpitādilakṣaṇaṃ | tatra parikalpitalakṣaṇaṃ trividhaṃ
            yathājalpārthasaṃjñāyā nimittaṃ tasya jalpasya vāsanā tasmāc ca vāsanādyo 'rthaḥ khyāti
            avyavahārakuśalānāṃ vināpi yathājalpārthasaṃjñayā | tatra yathā 'bhilāpam arthasaṃjñā
            caitasikī yathājalpārthasaṃjñā | tasyā yad ālambanaṃ tannimittam evaṃ yac ca parikalpyate
            yataś ca kāraṇād vāsanatas tad ubhayaṃ parikalpitalakṣaṇamatrābhipretaṃ |</p>
         
         
         <p>
            yathā nāmārtham arthasya nāmnaḥ prakhyānatā ca yā |<br />
            asaṃkalpanimittaṃ hi parikalpitalakṣaṇam || AMsa_11.39 ||
            </p>
         
         
         <p>aparaparyāyo yathā nāma cārthaś ca yathānāmārtham arthasya nāmnaś ca prakhyānatā yathānāmārthaprakhyānatā
            | yadi yathānāmārthaḥ khyāti yathārthaṃ vā nāma ity etad abhūtaparikalpālambanaṃ parikalpitalakṣaṇaṃ
            etāvad dhi parikalpyate yad uta nāma vā artho veti |
            
            <p>
               trividhatrividhābhāso grāhyagrāhakalakṣaṇaḥ |<br />
               abhūtaparikalpo hi paratantrasya lakṣaṇam || AMsa_11.40 ||
               </p>
         </p>
         
         <span class="note"><span class="bold">Msa 65</span></span>
         
         <p>trividhas trividhaś cābhāso 'syeti trividhatrividhābhāsaḥ | tatra trividhābhāsaḥ padābhāso
            'rthābhāso dehābhāsaś ca | punas trividhābhāso manaudgrahavikalpābhāsaḥ | mano yat
            kliṣṭaṃ sarvadā | udgrahaḥ pañca vijñānakāyāḥ | vikalpo manovijñānaṃ | tatra prathamatrividhābhāso
            grāhyalakṣaṇaḥ | dvitīyo grāhakalakṣaṇaḥ | ity ayam abhūtaparikalpaḥ paratantrasya
            lakṣaṇaṃ |</p>
         
         
         <p>
            abhāvabhāvatā yā ca bhāvābhāvasamānatā |<br />
            aśāntaśāntā 'kalpā ca pariniṣpannalakṣaṇam || AMsa_11.41 ||
            </p>
         
         
         <p>pariniṣpannalakṣaṇaṃ punas tathatā sā hy abhāvatā ca sarvadharmāṇāṃ parikalpitā nābhāvatā
            ca tadabhāvatvena bhāvāt | bhāvābhāvasamānatā ca tayor bhāvābhāvayor abhinnatvāt |
            aśāntā cāgantukair upakleśaiḥ śāntā ca prakṛtipariśaddhatvāt | avikalpā ca vikalpāgocaratvāt
            niṣprapañcatayā | etena trividhaṃ lakṣaṇaṃ tathatāyāḥ paridīpitaṃ svalakṣaṇaṃ kleśavyavadānalakṣaṇam
            avikalpalakṣaṇaṃ ca | uktaṃ trividhaṃ lakṣanāṃ |</p>
         
         
         <p>
            niṣpandadharmam ālambya yoniśo manasikriyā |<br />
            cittasya dhātau sthānaṃ ca sadasattārthapaśyanā || AMsa_11.42 ||
            </p>
         
         
         <p>lakṣaṇā punaḥ pañcavidhā yogabhūmiḥ | ādhāra ādhānam ādarśa āloka āśrayaś ca | tatrādhāro
            niṣpandadharmo yo buddhenādhigamo deśitaḥ sa tasyādhigamasya niṣpandaḥ | ādhānaṃ yoniśo
            manaskāraḥ | ādarśaḥ cittasya dhātau sthānaṃ samādhir yad etat pūrvaṃ nāmni sthānam
            uktaṃ | ālokaḥ sadasatvenārthadarśanaṃ lokottarā prajñā tathā sac ca sato yathābhūtaṃ
            paśyaty asaccāsataḥ | āśraya āśrayaparāvṛttiḥ |</p>
         
         
         <p>
            samatāgamanaṃ tasminn āryagotraṃ hi nirmalam |<br />
            samaṃ viśiṣṭam anyūnānadhikaṃ lakṣaṇā matā || AMsa_11.43 ||
            </p>
         
         
         <p>samatāgamanamanāsravadhātau āryagotre tadanyair āryaiḥ | tac ca nirmalam āryagotraṃ
            buddhānāṃ | samaṃ vimuktisamatayā śrāvakapratyekabuddhaiḥ | viśiṣṭaṃ pañcabhir viśeṣaiḥ
            | viśuddhiviśeṣeṇa savāsanakleśaviśuddhitaḥ | pariśuddhiviśeṣeṇa kṣetrapariśuddhitaḥ
            | kāyaviśeṣeṇa dharmakāyatayā | saṃbhogaviśeṣeṇa parṣanmaṇḍaleṣv avicchinnadharmasaṃbhogapravartanataḥ
            | karmaviśeṣeṇa ca tuṣitabhavanavāsādinirmāṇaiḥ satvārthakriyānuṣṭhānataḥ | na ca
            tasyonatvaṃ saṃkleśapakṣanirodhe nādhikatvaṃ vyavadānapakṣotpāda ity eṣā (<span class="bold">Msa 66</span>) pañcavidhā yogabhūmir lakṣaṇā | tathā hi tallakṣyaṃ ca lakṣyate | vimuktiparyeṣṭau
            ṣaṭ ślokāḥ |</p>
         
         
         <p>
            padārthadehanirbhāsaparāvṛttir anāsravaḥ |<br />
            dhātur bījaparāvṛtteḥ sa ca sarvatragāśrayaḥ || AMsa_11.44 ||
            </p>
         
         
         <p>bījaparāvṛtter ity ālayavijñānaparāvṛttitaḥ | padārthadehanirbhāsānāṃ vijñānānāṃ parāvṛttir
            anāsravo dhātur vimuktiḥ | sa ca sarvatragāśrayaḥ śrāvakapratyekabuddhagataḥ |</p>
         
         
         <p>
            caturdhā vaśitā vṛtter manasaś codgrahaś ca ca |<br />
            vikalpasyāvikalpe hi kṣetre jñāne 'tha karmaṇi || AMsa_11.45 ||
            </p>
         
         
         <p>manasaś codgrahasya ca vikalpasya cāvṛtteḥ parāvṛtter ity arthaḥ | caturdhā vaśitā
            bhavati yathākramam avikalpe kṣetre jñānakarmaṇoś ca |</p>
         
         
         <p>
            acalāditribhūmau ca vaśitā sā caturvidhā |<br />
            dvidhaikasyāṃ tadanyasyām ekaikā vaśitā matā || AMsa_11.46 ||
            </p>
         
         
         <p>sā ceyam acalādibhūmitraye caturdhā vaśitā veditavyā | ekasyām acalāyāṃ bhūmau dvividhā
            | avikalpe na cānabhisaṃskāranirvikalpatvāt | kṣetre ca buddhakṣetrapariśodhanāt |
            tadanyasyāṃ bhūmāv ekaikā vaśitā sādhumatyaṃ jñānavaśitā pratisaṃvidviśeṣalābhāt |
            dharmamedhāyāṃ karmaṇyabhijñākarmaṇām avyāghātāt |</p>
         
         
         <p>
            viditvā nairātmyaṃ dvividham iha dhīmān bhavagataṃ samaṃ tac ca jñātvā praviśati sa
            tatvaṃ grahaṇataḥ |<br />
            tatas tatra sthānān manasa iha na khyāti tad api tadakhyānaṃ muktiḥ parama upalambhasya
            vigamaḥ || AMsa_11.47 ||
            </p>
         
         
         <p>aparo vimuktiparyāyaḥ | dvividhaṃ nairātmyaṃ viditvā bhavatrayagataṃ bodhisatvaḥ samaṃ
            tac ca jñātvā dvividhinair ātmyaṃ parikalpitapudgalābhāvāt parikalpitadharmābhāvāt
            na tu sarvathaivābhāvataḥ | tatvaṃ praviśati vijñaptimātratāṃ grahaṇato grahaṇamātram
            etad iti | tatas tatra tatvavijñaptimātrasthānān manasas tad api tatvaṃ na khyāti
            (<span class="bold">Msa 67</span>) vijñaptimātraṃ | tadakhyānaṃ muktiḥ parama upalambhasya yo vigamaḥ pudgaladharmayor
            anupalambhāt |</p>
         
         
         <p>
            ādhāre saṃbhārād ādhāne sati hi nāmamātraṃ paśyan |<br />
            paśyati hi nāmamātraṃ tatpaśyaṃs tac ca naiva paśyati bhūyaḥ || AMsa_11.48 ||
            </p>
         
         
         <p>aparaparyāyaḥ | ādhāra iti śrutau saṃbhārād iti saṃbhṛtasaṃbhārasya pūrvasaṃbhāralābhāt
            | ādhāne satīti yoniśomanaskāre nāmamātraṃ paśyann ity abhilāpamātram artharahitaṃ
            | paśyati hi nāmamātram iti vijñaptimātraṃ nāma arūpiṇaś catvāraḥ skandhā iti kṛtvā
            tatpaśyaṃs tad api bhūyo naiva paśyaty arthabhāve tadvijñaptyadarśanād ity ayam anupalambho
            vimuktiḥ |</p>
         
         
         <p>
            cittam etat sadauṣṭhulyam ātmadarśanapāśitam |<br />
            pravartate nivṛttis tu tad adhyātmasthiter matā || AMsa_11.49 ||
            </p>
         
         
         <p>aparaprakāraś cittam etat sadauṣṭhulyaṃ pravartate janmasu | ātmadarśanapāśitam iti
            dauṣṭhulyakāraṇaṃ darśayati | dvividhenātmadarśanena pāśitamataḥ sadauṣṭhulyam iti
            | nivṛttis tu tad adhyātmasthiter iti tasya cittasya citta evāvasthānād ālambanānupalambhataḥ
            | niḥsvabhāvatāparyeṣṭau ślokadvayaṃ</p>
         
         
         <p>
            svayaṃ svenātmanā 'bhāvāt svabhāve cānavasthiteḥ |<br />
            grāhavattadādabhāvāc ca niḥsvabhāvatvam iṣyate || AMsa_11.50 ||
            </p>
         
         
         <p>svayam abhāvān niḥsvabhāvatvaṃ dharmāṇāṃ pratyayādhīnatvāt | svenātmanā 'bhāvān niḥsvabhāvatvaṃ
            niruddhānāṃ punas tenātmanānutpatteḥ | svabhāva 'navasthitatvān niḥsvabhāvatvaṃ kṣaṇikatvād
            ity etattrividhaṃ niḥsvabhāvatvaṃ saṃskṛtalakṣaṇatrayānugaṃ veditavyaṃ | grāhavat
            tadabhāvāc ca niḥsvabhāvatvaṃ tadabhāvād iti svābhāvāt | yathā bālānāṃ svabhāvagrāho
            nityasukhaśacyāt to vā 'nyena vā parikalpitalakṣaṇena tathāsau svabhāvo nāsti tasmād
            api niḥsvabhāvatvaṃ dharmāṇām iṣyate | ....</p>
         
         
         <p>
            niḥsvabhāvatayā siddhā uttarottaraniśrayāḥ |<br />
            anutpādo 'nirodhaś cādiśantiḥ parinirvṛtiḥ || AMsa_11.51 ||
            </p>
         
         <span class="note"><span class="bold">Msa 68</span></span>
         
         <p>...... niḥsvabhāvatayā 'nutpādādayaḥ | yo hi niḥsvabhāvaḥ so 'nutpanno yo 'nutpannaḥ
            so 'niruddho yo 'niruddhaḥ sa ādiśānto ya ādiśāntaḥ sa prakṛtiparinirvṛta ity evam
            uttarottaraniśrayair ebhir niḥsvabhāvatābhir niḥsvabhāvatayā 'nutpādādayaḥ siddhā
            bhavanti | anutpattidharmakṣāntiparyeṣṭāvāryā |</p>
         
         
         <p>
            ādau tatve 'nyatve svalakṣaṇe svayam athānyathābhāve |<br />
            saṃkleśe 'tha viśeṣe kṣāntir anutpattidharmoktā || AMsa_11.52 ||
            </p>
         
         
         <p>aṣṭāsv anutpattidharmeṣu kṣāntir anutpattikadharmakṣāntiḥ | ādau saṃsārasya na hi
            tasyādyutpattir asti | tatve 'nyatve ca pūrvapaścimānāṃ na hi saṃsāre teṣām eva dharmāṇām
            utpattirye pūrvam utpannās tadbhāvenānutpatteḥ | na cānyeṣām apūrvaprakārānutpatteḥ
            | svalakṣaṇe parikalpitasya svabhāvasya na hi tasya kadācid utpattiḥ | svayamanutpattau
            paratantrasya | anyathābhāve pariniṣpannasya na hi tadanyathā bhāvasyotpattir asti
            | saṃkleśe prahīṇe na hi kṣayajñānalābhinaḥ sakleśasyotpattiṃ punaḥ paśyanti | viśeṣe
            buddhadharmakāyānāṃ na hi teṣāṃ viśeṣotpattir asti | ity eteṣv anutpattidharmeṣu kṣāntir
            anutpattidharmoktā | ekayānatāparyeṣṭau sapta ślokāḥ |</p>
         
         
         <p>
            dharma nairātmyamuktīnāṃ tulyatvāt gotrabhedataḥ |<br />
            dvyāśayāpteś ca nirmāṇāt paryantād ekayānatā || AMsa_11.53 ||
            </p>
         
         
         <p>dharmatulyatvād ekayānatā śrāvakādīnāṃ dharmadhātor abhinnatvāt yātavyaṃ yānam iti
            kṛtvā nairātmyasya tulyatvād ekayānatā śrāvakādīnām ātmābhāvatāsāmānyād yātā yānam
            iti kṛtvā vimuktitulyatvād ekayānatā yāti yānam iti kṛtvā | gotrabhedād ekayānatā
            | aniyataśrāvakagotrāṇāṃ mahāyānena niryāṇād yānti tena yānam iti kṛtvā dvyāśayāpter
            ekayānatā buddhānāṃ ca sarvasatveṣv ātmāśayaprāpteḥ śrāvakāṇāṃ ca tadgotraniyatānāṃ
            pūrvaṃ bodhisaṃbhāracaritād anātmani baddhāśayaprāpter abhinnasaṃtānādhimokṣalābhato
            buddhānubhāvena tathāgatānugrahaviśeṣapradeśalābhāya ity ekatvāśayalābhenaikatvāt
            buddhatacchrāvakāṇām ekayānatā | nirmāṇād ekayānatā yathoktam anekaśatakṛtvo 'haṃ
            śrāvakayānena parinirvṛta iti vineyānām arthe tathā nirmāṇasaṃdarśanāt | paryantād
            apyekayānatā yataḥ pareṇa yātavyaṃ nāsti tadyānam iti kṛtvā | buddhatvam ekayānam
            evaṃ tatra tatra sūtre tena (<span class="bold">Msa 69</span>) tanābhiprāyeṇaikayānatā veditavyā na tu yānatrayaṃ nāsti | kim arthaṃ punas tena
            tenābhiprāyeṇaikayānatā buddhair deśitā |</p>
         
         
         <p>
            ākarṣaṇārtham ekeṣām anyasaṃdhāraṇāya ca |<br />
            deśitāniyatānāṃ hi saṃbuddhair ekayānatā || AMsa_11.54 ||
            </p>
         
         
         <p>ākarṣaṇārtham ekeṣām iti ye śrāvakagotrā aniyatāḥ | anyeṣāṃ ca saṃdhāraṇāya ye bodhisatvāgotrā
            aniyatāḥ |</p>
         
         
         <p>
            śrāvako 'niyato dvedhā dṛṣṭādṛṣṭārthayānataḥ |<br />
            dṛṣṭārtho vītarāgaś cāvītarāgo 'pya sau mṛduḥ || AMsa_11.55 ||
            </p>
         
         
         <p>śrāvakaḥ punar aniyato dvividho veditavyaḥ | dṛṣṭārthayānaś ca yo dṛṣṭasatyo mahāyānena
            niryāti adṛṣṭārthayānaś ca yo na dṛṣṭasatyo mahāyānena niryāti | dṛṣṭārthaḥ punar
            vītarāgaś cāvītarāgaś ca kāmebhyaḥ | asau ca mṛdur dhandhagatiko veditavyaḥ | yo dṛṣṭārtho
            dvividha uktaḥ |</p>
         
         
         <p>
            tau ca labdhāryamārgasya bhaveṣu pariṇāmanāt |<br />
            acintyapariṇāmikyā upapattyā samanvitau || AMsa_11.56 ||
            </p>
         
         
         <p>tau ca dṛṣṭārtho labdhasyāryamārgasya bhaveṣu pariṇāmanāt | acintyapariṇāmikyā upapattyā
            samanvāgatau veditavyau | acintyo hi tasyāryamārgasya pariṇāma upapattau tasmād acintyapariṇāmikī
            |</p>
         
         
         <p>
            praṇidhānavaśād eka upapattiṃ prapadyate |<br />
            eko 'nāgāmitāyogān nirmāṇaiḥ pratipadyate || AMsa_11.57 ||
            </p>
         
         
         <p>tayoś caikaḥ praṇidhānavaśād upapattiṃ gṛhṇāti yatheṣṭaṃ yo na vītarāgaḥ | eko 'nāgāmitāyogabalena
            nirmāṇaiḥ |</p>
         
         
         <p>
            nirvāṇābhiratatvāc ca tau dhandhagatikau matau |<br />
            punaḥ punaḥ svacittasya samudācārayogataḥ || AMsa_11.58 ||
            </p>
         
         <span class="note"><span class="bold">Msa 70</span></span>
         
         <p>tau ca nirvāṇābhiratatvād ubhāv api dhandhagatikau matau ciratareṇābhisaṃbodhataḥ
            | svasya śrāvakacittasya nirvitsahagatasyābhīkṣṇaṃ samudācārāt |</p>
         
         
         <p>
            so 'kṛtārtho hy abuddhe ca jāto dhyānārtham udyataḥ |<br />
            nirmāṇārthī tadāśritya parāṃ bodhim avāpnute || AMsa_11.59 ||
            </p>
         
         
         <p>yaḥ punar asāv avītarāgo dṛṣṭasatyaḥ so 'kṛtārthaḥ śaikṣo bhavan buddharahite kāle
            jāto dhyānārtham udyato bhavati nirmāṇārthī | tacca nirmāṇam āśritya krameṇa parāṃ
            bodhiṃ prāpnoti | tam avasthātrayasthaṃ saṃdhāyoktaṃ bhagavatā śrīmālāsūtre | śrāvako
            bhūtvā pratyekabuddho bhavati punaś ca buddha iti | agnidṛṣṭānte ca yadā ca pūrvaṃ
            dṛṣṭasatyāvasthā sadā buddharahite kāle svayaṃ dhyānam utpādya janmakāyaṃ tyaktvā
            nirmāṇakāyaṃ gṛhṇāti yadā ca parāṃ bodhiṃ prāpnotīti | vidyāsthānaparyeṣṭau ślokaḥ
            |</p>
         
         
         <p>
            vidyāsthāne pañcavidhe yogamakṛtvā sarvajñatvaṃ naiti kathaṃcit paramāryaḥ |<br />
            ity anyeṣāṃ nigrahaṇānugrahaṇāya svājñārthaṃ vā tatra karoty eva sa yogam || AMsa_11.60
            ||
            </p>
         
         
         <p>pañcavidhaṃ vidyāsthānaṃ | adhyātmavidyā hetuvidyā śabdavidyā cikitsāvidyā śilpakarmasthānavidyā
            ca | tad yad arthaṃ bodhisatvena paryeṣitavyaṃ tad darśayati | sarvajñatvaprāptyartham
            abhedena sarvaṃ | bhedena punar hetuvidyāṃ śabdavidyāṃ ca paryeṣate nigrahārtham anyeṣāṃ
            tad anadhimuktānāṃ | cikitsāvidyāṃ śilpakarmasthānavidyāṃ cānyeṣām anugrahārthaṃ tadarthikānāṃ
            | adhyātmavidyāṃ svayam ājñārthaṃ | dhātupuṣṭiparyeṣṭau trayodaśa (<span class="bold">Msa 71</span>) ślokāḥ | pāramitāparipūraṇārthaṃ ye pāramitāpratisaṃyuktā evaṃ manasikārā dhātupuṣṭaye
            bhavanti ta etābhir gāthābhir deśitāḥ |</p>
         
         
         <p>
            hetūpalabdhituṣṭiś ca niśrayatadanusmṛtiḥ |<br />
            sādhāraṇaphalecchā ca yathābodhādhimucyanā || AMsa_11.61 ||
            </p>
         
         
         <p>te punar hetopalabdhituṣṭimanasikārāt | yāvad agratvātmāvadhāraṇamanasikāraḥ | tatra
            hetūpalabdhituṣṭimanasikāra ādita eva tāvat | gotrastho bodhisatvaḥ svātmani pāramitānāṃ
            gotraṃ paśyan hetūpalabdhituṣṭyā pāramitādhātupuṣṭiṃ karoti | gotrastho 'nuttarāyāṃ
            samyaksaṃbodhau cittam utpādayatīty ato 'nantaraṃ niśrayatadanusmṛtimanasikāraḥ |
            sa hi bodhisatvaḥ svātmani pāramitānāṃ saṃniśrayabhūtaṃ bodhicittaṃ samanupaśyann
            evaṃ manasikaroti niyatam etāḥ pāramitāḥ paripūriṃ gamiṣyanti | tathā hy asmākaṃ bodhicittaṃ
            saṃvidyate iti | utpāditabodhicittasya pāramitābhiḥ svaparārthaprayoge sādhāraṇaphalecchāmanasikāra
            āsāṃ pāramitānāṃ parasādhāraṇaṃ va phalāṃ bhavatv anyathā vā mā bhūd ity abhisaṃskaraṇāt
            | svaparārthaṃ prayujyamāno 'saṃkleśopāyaṃ tatvārthaṃ pratividhyatīty ato 'nantaraṃ
            yathābodhādhimucyanāmanasikāraḥ | evaṃ sarvatrānukramo veditavyaḥ | yathā buddhair
            bhagavadbhiḥ pāramitā abhisaṃbuddhā abhisaṃbhotsyante 'bhisaṃbudhyante ca tathā 'ham
            adhimucye ity abhisaṃskaraṇāt |</p>
         
         
         <p>
            caturvidhānubhāvena prīyaṇā khedaniścayaḥ |<br />
            vipakṣe pratipakṣe ca pratipattiś caturvidhā || AMsa_11.62 ||
            </p>
         
         
         <p>anubhāvaprīyaṇāmanasikāraś caturvidhānubhāvadarśanaprīyaṇā caturvidhānubhāvo vipakṣaprahāṇaṃ
            saṃbhāraparipākaḥ svaparānugraha āyatyāṃ vipākaphalaniḥṣyandaphaladānatā ca | satvasvabuddhadharmaparipākam
            ārabhyākhedaniścayamanasikāraḥ sarvasatvavipratipattibhiḥ sarvaduḥkhāpattipātaiś cākhedaniścayābhisaṃskaraṇāt
            paramabodhiprāptaye | vipakṣe pratipakṣe ca caturvidhapratipattimanasikāraḥ | dānādivipakṣāṇāṃ
            ca mātsaryādīnāṃ pratideśanā pratipakṣāṇāṃ ca dānādīnām anumodanā (<span class="bold">Msa 72</span>) tadadhipateyadharmadeśanārthaṃ ca buddhādhyeṣaṇā | tāsāṃ ca bodhau pariṇāmanā |</p>
         
         
         <p>
            prasādaḥ saṃpratīkṣā ca dānacchandaḥ paratra ca |<br />
            saṃnāhaḥ praṇidhānaṃ ca abhinandamanaskriyā || AMsa_11.63 ||
            </p>
         
         
         <p>adhimuktibalādhānatām ārabhya pāramitādhipateyadharmārthe ca prasādamanasikāraḥ |
            dharmaparyeṣṭim ārabhya saṃpratīcchanamanasikāras tasyaiva dharmasyāprativahanayogena
            parigrahaṇatayā | daśanām ārabhya dānacchandamanasikāro dharmasyārthasya ca prakāśanārthaṃ
            pareṣāṃ | pratipattim ārabhya saṃnāhamanasikāro dānādiparipūraye saṃnahanāt | praṇidhānamanasikāras
            tatparipūriprāptaye samavadhānārthaṃ | abhinandamanasikāro 'ho bata dānādipratipattyā
            samyak saṃpādayeyam ity abhinandanāt | eta eva trayo manasikārā avavādānuśāsanyāṃ
            yojayitavyāḥ | upāyopasaṃhitakarmamanasikāraḥ saṃkalpaiḥ sarvaprakāradānādiprayogamanasikaraṇāt
            |</p>
         
         
         <p>
            śaktilābhe sadāutsukyaṃ dānādau ṣaḍvidhe dhanam |<br />
            paripāke 'tha pūjāyāṃ sevāyām anukampanā || AMsa_11.64 ||
            </p>
         
         
         <p>autsukyamanasikāraś caturvidhaḥ | śaktilābhe na dānādau ṣaḍvidhe dānadāne yāvat prajñādāne
            | evaṃ śīlādiṣu ṣaḍvidheṣu | pāramitābhir eva saṃgrahavastuprayogeṇa satvaparipāke
            | pūjāyāṃ ca dānena lābhasatkārapūjayā | śeṣābhiś ca pratipattipūjayā | aviparītapāramitopadeśāpañcakalyāṇamitrasevāyām
            autsukyamanasikāro veditavyaḥ | anukampāmanasikāraś caturbhir apramāṇair dānādyupasaṃhāreṇa
            maitrāyataḥ | mātsaryādisamavadhānena satveṣu karuṇāyataḥ | dānādisamanvāgateṣu muditāyataḥ
            | tadasaṃkleśādhimokṣataś ca upekṣāyataḥ |</p>
         
         
         <p>
            akṛte kukṛte lajjā kaukṛtyaṃ viṣaye ratiḥ |<br />
            amitrasaṃjñā khede ca racanodbhāvanāmatiḥ || AMsa_11.65 ||
            </p>
         
         
         <p>hrīdharmam ārabhya lajjāmanaskāro 'kṛteṣu vā dānādiṣv aparipūrṇamithyākṛteṣu vā lajjā
            lajjāyamānaś ca pravṛttinivṛttyartham anānuṣaṅgikaṃ kaukṛtyāyate | dhṛtim ārabhya
            ratimanaskāro dānādyālambane 'vikṣepataś cittasya dhāraṇāt | akhedamanaskāro (<span class="bold">Msa 73</span>) dānādiprayogaparikhede śatrusaṃjñākaraṇāt | racanāc chandamanaskāraḥ pāramitāpratisaṃyuktaśāstraracanābhisaṃskaraṇāt
            | lokajñatām ārabhya udbhāvanāmanaskāras tasyaiva śāstrasya loke yathābhājanam udbhāvanābhisaṃskaraṇāt
            |</p>
         
         
         <p>
            dānādayaḥ pratisaraṇaṃ sambodhau neśvarādayaḥ |<br />
            doṣāṇāṃ ca guṇānāṃ ca pratisaṃvedanād dvayoḥ || AMsa_11.66 ||
            </p>
         
         
         <p>pratisaraṇamanaskāro bodhiprāptaye dānādīnāṃ pratisaraṇān neśvarādīnāṃ pratisaṃvinmanaskāro
            mātsaryadānādivipakṣapratipakṣayor doṣaguṇapratisaṃvedanāt |</p>
         
         
         <p>
            cayānusmaraṇaprītir māhārthyasya ca darśanam |<br />
            yoge 'bhilāṣo 'vikalpe taddhṛtyāṃ pratyayāgame || AMsa_11.67 ||
            </p>
         
         
         <p>cayānusmaraṇaprītimanaskāro dānādyupacaye puṇyajñānasaṃbhāropacayasaṃdarśanāt | māhārthyasaṃdarśanamanaskāro
            dānādīnāṃ bodhipakṣe bhāvārthena mahābodhiprāptyarthasaṃdarśanāt | abhilāṣamanaskāraḥ
            sa punaś caturvidhaḥ | yogābhilāṣamanaskāraḥ śamathavipaśyanāyogabhāvanābhilāṣāt |
            avikalpābhilāṣamanaskāraḥ pāramitāparipūraṇārtham upāyakauśalyābhilāṣāt | dhṛtyabhilāṣamanaskāraḥ
            pāramitādhipateyadharmārthadhāraṇābhilāṣāt | pratyayābhigamābhilāṣamanaskāraḥ samyakpraṇidhānābhisaṃskaraṇāt
            |</p>
         
         
         <p>
            saptaprakārāsadgrāhavyutthāne śaktidarśanam |<br />
            āścaryaṃ cāpyanāścaryaṃ saṃjñā caiva caturvidhā || AMsa_11.68 ||
            </p>
         
         
         <p>saptaprakārāsadgrāhavyutthānaśaktidarśanamanaskāraḥ | saptavidho 'sadgrāhaḥ | asati
            sadgrāho doṣavati guṇavatvagrāho guṇavatyaguṇavatvagrāhaḥ | sarvasaṃskāreṣu ca nityasukhāsadgrāhau
            | sarvadharmeṣu cātmāsadgrāhaḥ nirvāṇe cāśāntāsadgrāhaḥ | yasya pratipakṣeṇa śūnyatāsamādhitrayaṃ
            dharmoddānacatuṣṭayaṃ ca deśyate | āścarye caturvidhasaṃjñāmanaskāraḥ | pāramitāsūdārasaṃjñā
            āyatatvasaṃjñā pratikāranirapekṣasaṃjñā vipākanirapekṣasaṃjñā ca | anāścarye 'pi caturvidhamanaskāraḥ
            | caturvidham anāścaryam audarya āyatatve ca sati pāramitānāṃ buddhatvaphalābhinivartanāt
            | asminn eva ca dvaye sati svaparasamacittāvasthāpanāt tadviśiṣṭebhyaś ca śarudibhyaḥ
            (<span class="bold">Msa 74</span>) pūjādilābhe sati pratikāranirapekṣatā ...</p>
         
         
         <p>
            samatā sarvasatveṣu dṛṣṭiś cāpi mahātmikā |<br />
            paraguṇapratikāras trayāśastir nirantaraḥ || AMsa_11.69 ||
            </p>
         
         
         <p>... pratyayakārāśaṃsanamanaskāro dānādiguṇapravṛttyā parebhyaḥ | āśāstimanaskāraḥ
            satveṣu tristhānāśaṃsanāt | pāramitānāṃ bodhisatvabhūminiṣṭhāyā buddhabhūminiṣṭhāyāḥ
            satvāvaraṇāśaṃsanā cca | nirantaramanaskāro dānādibhir avadhyakālakaraṇābhisaṃskaraṇāt
            |</p>
         
         
         <p>
            buddhapraṇītānuṣṭhānād arvāgasthānacetanāt |<br />
            taddhānivṛddhyā satveṣu anāmodaḥ pramodanā || AMsa_11.70 ||
            </p>
         
         
         <p>samyakprayogamanaskāro 'viparītānuṣṭhānād arvāgasthānamanasikāraṇāt | anāmodamanaskāro
            dānādibhir hīyamāneṣu | pramodamanaskāro dānādibhirvardhamāneṣu satveṣu |</p>
         
         
         <p>
            prativarṇikāyāṃ varṇikābhūtāyāṃ bhāvanāyāṃ ca nārūciḥ |<br />
            nādhivāsamanaskāro vyākṛtaniyate spṛhā || AMsa_11.71 ||
            </p>
         
         
         <p>arucimanaskāraḥ pāramitāprativarṇikā bhāvanāyāṃ | rucimanaskāro bhūtāyāṃ | anadhivāsanāmanaskāro
            mātsaryādivipakṣavinayanābhisaṃskāraṇāt | spṛhāmanaskāro dvividhiḥ pāramitāparipūrivyākaraṇalābhaspṛhāmanaskāraḥ
            pāramitāniyatabhūmyavasthālābhaspṛhāmanaskāraś ca |</p>
         
         
         <p>
            āyatyāṃ darśanād vṛtticetanā samatekṣaṇā |<br />
            agradharmeṣu vṛttyā ca agratvātmāvadhāraṇāt dhāraṇā || AMsa_11.72 ||
            </p>
         
         
         <p>āyatyāṃ darśanād vṛttimanaskāro yātvā gatiṃ gatvā bodhisatvena satā 'vaśyakaraṇīyatā
            'bhisaṃskāraṇāt | dānādīnāṃ samatekṣaṇāmanaskāras tadanyair (<span class="bold">Msa 75</span>) bodhisatvaiḥ sahātmanaḥ pāramitāsātatyakaraṇādhimokṣārthaṃ | agratvātmāvadhāraṇamanaskāraḥ
            pāramitāgradharmapravṛttyā svātmanaḥ pradhānabhāvasaṃdarśanāt |</p>
         
         
         <p>
            ete śubhamanaskārā daśapāramitānvayāḥ |<br />
            sarvadā bodhisatvānāṃ dhātupuṣṭau bhavanti hi || AMsa_11.73 ||
            </p>
         
         
         <p>iti nigamanaśloko gatārthaḥ | dharmaparyeṣṭibhede dvau ślokau |</p>
         
         
         <p>
            puṣṭer adhyāśayato mahatī paryeṣṭir iṣyate dhīre |<br />
            savivāsā hy avivāsā tathaiva vaibhutvikī teṣām || AMsa_11.74 ||
            </p>
         
         
         <p>
            asakāyā laghulabdhakāyā prapūrṇakāyā ca bodhisatvānām |<br />
            bahumānasūkṣmamānā nirmāṇā caiṣaṇābhimatā || AMsa_11.75 ||
            </p>
         
         
         <p>trayodaśavidhā paryeṣṭiḥ | puṣṭitaḥ śrutādhimuktipuṣṭyā | adhyāśayato dharmamukhasrotasā
            | mahatī cittatvalābhināṃ | savipravāsā prathamā | avipravāsā dvitīyā vaibhutvikī
            tṛtīyā | akāyā śrutacintāmayī dharmakāyarahitatvāt | sakāyā bhāvanāmayī adhimukticaryābhūmau
            | laghukāyā saptasu bhūmiṣu | paripūrṇakāyā śeṣāsu | bahumānādhimukticaryābhūmau |
            sūkṣmamānā saptasu | nirmāṇā śeṣāsu | dharmahetutvaparyeṣṭau ślokaḥ |</p>
         
         
         <p>
            rūpārūpe dharmo lakṣaṇahetus tathaiva cārogyaṃgye |<br />
            aiśvarye 'bhijñābhis tadakṣayatve ca dhīrāṇām || AMsa_11.76 ||
            </p>
         
         
         <p>rūpe lakṣaṇahetur dharmaḥ | arūpe ārogyahetuḥ kleśavyādhipraśamanāt aiśvaryahetur
            abhijñābhis tadakṣayatvahetuś cānupadhiśeṣanirvāṇo 'pyanupacchedāt | ata evoktaṃ brahmaparipṛcchāsūtre
            | caturbhir dharmaiḥ samanvāgatā bodhisatvā dharmaṃ paryeṣante | (<span class="bold">Msa 76</span>) ratnasaṃjñayā durlabhārthena bhaiṣajyasaṃjñayā kleśavyādhipraśamanārthena arthasaṃjñayā
            avipraṇāśārthena nirvāṇasaṃjñayā sarvaduḥkhapraśamanārthena | ratnābhūtāni hi lakṣaṇāni
            śobhākaratvād atas taddhetutvād dharmaratnasaṃjñā | ārogyahetutvād bhaiṣajyasaṃjñā
            abhijñāiśvaryahetutvād arthasaṃjñā | tadakṣayahetutvān nirvāṇasaṃjñākṣayanirbhayatārthena
            | vikalpaparyeṣṭau ślokaḥ |</p>
         
         
         <p>
            abhāvabhāvādhyapavādakalpa ekatvanānāsvaviśeṣakalpāḥ |<br />
            yathārthanāmābhiniveśakalpāḥ jinātmajaiḥ saṃparivarjanīyāḥ || AMsa_11.77 ||
            </p>
         
         
         <p>daśavidhavikalpo bodhisatvena parivarjanīyaḥ | abhāvavikalpo yasya pratipakṣeṇāha
            | prajñāpāramitāyām iha bodhisatvo bodhisatva eva sann iti | bhāvavikalpo yasya pratipakṣeṇāha
            | bodhisatvaṃ na samanupaśyatīty evam ādi | adhyāropavikalpo yasya pratipakṣeṇāha
            | rūpaṃ śāriputra svabhāvena śūnyam iti | apavādavikalpo yasya pratipakṣeṇāha | na
            śūnyatayeti | ekatvavikalpo yasya pratipakṣeṇāha | yā rūpasya śūnyatā na tadrūpam
            iti | nānātvavikalpo yasya pratipakṣeṇāha | na cānyatra śūnyatāyā rūpaṃ rūpam eva
            śūnyatā śūnyataiva rūpam iti | svalakṣaṇavikalpo yasya pratipakṣeṇāha | nāmamātram
            idaṃ yad idaṃ rūpam iti | viśeṣavikalpo yasya pratipakṣeṇāha | rūpasya hi notpādo
            na nirodho na saṃkleśo na vyavadānam iti | yathānāmārthābhiniveśavikalpo yasya pratipakṣeṇāha
            | kṛtrimaṃ nāmety evam ādi | yathārthanāmābhiniveśavikalpaś ca yasya pratipakṣeṇāha
            | tāni bodhisatvaḥ sarvanāmāni na samanupaśyat yasamanupaśyan nābhiniviśate yathārthatayetya
            bhiprāyaḥ |</p>
         
         
         <p>
            iti śubhamatir etya yatnam ugraṃ dvayaparyeṣitadharmatāsatatvaḥ |<br />
            pratiśaraṇamataḥ sadā prajānāṃ bhavati guṇaiḥ sa samudravat prapūrṇaḥ || AMsa_11.78
            ||
            </p>
         
         
         <p>anena nigamanaślokena paryeṣṭimāhātmyaṃ trividhaṃ darśayati | upāyamāhātmyam ugravīryatayā
            saṃvṛtiparamārthasatyadharmatāparyeṣaṇataś ca tatvaṃ satyam ity arthaḥ |
            parārthamāhātmyaṃ pratiśaraṇībhāvāt prajānāṃ | sva-arthamāhātmyaṃ ca guṇaiḥ samudravat
            prapūrṇatvāt |</p>
         
         
         <p>mahāyānasūtrālaṃkāre dharmaparyeṣṭyadhikāra ekādaśaḥ</p>
         
         <span class="note"><span class="bold">Msa 77</span></span>
         
         <p>CHAPITRE XII
            dvādaśo 'dhikāraḥ</p>
         
         
         <p>dharmadeśanāyāṃ mātsaryapratiṣedhe ślokaḥ</p>
         
         
         <p>
            prāṇān bhogāṃś ca dhīrāḥ pramuditamanasaḥ kṛcchralabdhān asārān satvebhyo duḥkhitebhyaḥ
            satatam avasṛjanty uccadānaprakāraiḥ |<br />
            prāg evodāradharmaṃ hitakaram asakṛt sarvathaiva prajānāṃ kṛcchre naivopalabdhaṃ bhṛśamavasṛjatāṃ
            vṛddhigaṃ cāvyayaṃ ca || AMsa_12.1 ||
            </p>
         
         
         <p>kṛcchralabdhān apy asārān kṣayitvā prāṇān bhogāṃś ca bodhisatvā duḥkhitebhyaḥ kāruṇyāt
            satatam udārair visargair utsṛjanti prāg eva dharmaṃ yo naiva kṛcchreṇa vā bhṛśam
            api vāvasṛjatāṃ vṛddhiṃ gachati na kṣayaṃ | dharmanairarthakyasārthakye ślokadvayaṃ
            |</p>
         
         
         <p>
            dharmo naiva ca deśito bhagavatā pratyātmavedyo yata ākṛṣṭā janatā ca yuktayuktivihitair
            dharmaiḥ svakīṃ dharmatāṃ |<br />
            svaśāntyāsyapuṭe viśuddhivipule sādhāraṇe 'thākṣaye lāleneva kṛpātmabhis tvajagaraprakhyaiḥ
            samāpāditā || AMsa_12.2 ||
            </p>
         
         
         <p>tatra buddhā ajagaropamās teṣāṃ svaśāntir āsyapuṭaṃ dharmakāyaḥ | viśuddhivipulaṃ
            savāsanakleśajñeyāvaraṇaviśuddhitaḥ | sādhāraṇaṃ sarvabuddhaiḥ akṣayam ātyantikatvāt
            |</p>
         
         
         <p>
            tasmān naiva nirarthikā bhavati sā yā bhāvanā yogināṃ tasmān naiva nirarthikā bhavati
            sā yā deśanā saugatī |<br />
            dṛṣṭo 'rthaḥ śrutamātrakād yadi bhavet syād bhāvanāpārthikā aśrutvā yadi bhāvanām
            anuviśet syād deśanāpārthikā || AMsa_12.3 ||
            </p>
         
         
         <p>tasmān na nirarthikā yogināṃ bhāvanā bhavati pratyātmavedyasya dharmasya tadvaśenābhigamāt
            | na nirarthikā deśanā bhavati yuktivihitair dharmaiḥ svadharmatāyāṃ janatākarṣaṇāt
            | yathā punarbhāvanā sārthikā bhaved deśanā vā tat ślokārdhena darśayati | śeṣaṃ gatārthaṃ
            | deśanāvibhāge ślokaḥ |</p>
         
         
         <p>
            āgamato adhigamato vibhutvato deśanāgrasatvānāṃ |<br />
            mukhato rūpāt sarvākāśād uccaraṇatā 'pi............ || AMsa_12.4 ||
            </p>
         
         <span class="note"><span class="bold">Msa 78</span></span>
         
         <p>tatra vibhutvato yā mahābhūmipraviṣṭānāṃ | sarvato rūpādyā vṛkṣavāditrādibhyo 'pi
            niścarati | śeṣaṃ gatārthaṃ | deśanāsaṃpattau ślokadvayaṃ |</p>
         
         
         <p>
            viṣadā saṃdehajahā ādeyā tatvadarśikā dvividhā |<br />
            saṃpannadeśaneyaṃ vijñeyaṃyā bodhisatvānāṃ || AMsa_12.5 ||
            </p>
         
         
         <p>ayaṃ catuṣkārthanirdeśena ślokaḥ | yad uktaṃ brahmaparipṛcchāyāṃ | caturbhir dharmaiḥ
            samanvāgatā bodhisatvā mahādharmadānaṃ vitaranti saddharmaparigrahaṇatayā ātmanaḥ
            prajñottāpanatayā satpuruṣakarmakaraṇatayā saṃkleśavyavadānasaṃdeśanatayā ca | ekena
            hi bāhuśrutyād viṣadā deśanā bhavati | dvitīyena mahāprājñatvāt saṃśayajahā pareṣāṃ
            saṃśayacchedāt | tṛtīyenānavadyakarmatvād ādeyā | caturthena tatvadarśikā dvividhā
            saṃkleśalakṣaṇasya ca tatvasya vyavadānalakṣaṇasya ca dvābhyāṃ dvābhyāṃ satyābhyāṃ
            |</p>
         
         
         <p>
            madhurā madavyapetā na ca khinnā deśanāgrasatvānāṃ |<br />
            sphuṭacitrayuktagamikā nirāmiṣā sarvagā caiva || AMsa_12.6 ||
            </p>
         
         
         <p>asmin dvitīye śloke madhurā pareṇākṣiptasyāparuṣavacanāt | madavyapetā stutau siddhau
            vā madānanugamanāt | akhinnā akilāsikatvāt | sphuṭā nirācāryamuṣṭitvāt kṛtsnadeśanataḥ
            | citrā apunaruktatvāt | yuktā pramāṇāviruddhavāt | gamikā pratītapadavyañjanatvāt
            nirāmiṣā prasannādhikārānadhikatvāt | sarvatragā yānatrayagatatvāt | vāksaṃpattau
            ślokaḥ |</p>
         
         
         <p>
            adīnā madhurā sūktā pratītā viṣadā tathā vāg jinātmaje |<br />
            yathārhā nirāmiṣā ca parimitākṣayā tathā || AMsa_12.7 ||
            </p>
         
         <span class="note"><span class="bold">Msa 79</span></span>
         
         <p>adīnā paurī parṣanpūraṇāt | madhurā valguḥ | sūktā vispaṣṭā suniruktākṣaratvāt | pratītā
            vijñeyā pratītābhidhānatvāt | yathārhā śravaṇīyā vineyānurūpatvāt | anāmiṣā aniḥśritalābhasatkārā
            loke | pratatā apratikūlā | parimitā āyāmakhedāt | viṣadā aparyāttā | vyañjanasaṃpattau
            ślokadvayaṃ |</p>
         
         
         <p>
            uddeśān nirdeśāt tathaiva yānānulomanāt ślākṣṇyāt |<br />
            prātītyād yāthārhān nairyāṇyād ānukūlyatvāt || AMsa_12.8 ||
            </p>
         
         
         <p>yuktaiḥ padavyañjanair uddeśāt pramāṇāvirodhena | sahitair nirdeśād uddeśāvirodhena
            | yānānulomanād ānulomikair yānatrayāvirodhena | ślākṣṇyād anucchavikair akaṣṭaśabdatayā
            | prātītyād aupayikaiḥ pratītārthatayā cārthopagamanāt | yāthārhāt pratirūpair vineyānurūpatayā
            | nairyāṇyāt pradakṣiṇair nirvāṇādhikāratayā | ānukūlyān nipakasyāṅgasaṃbhāraiḥ śaikṣasyāryāṣṭāṅgamārgānukūlyāt
            |</p>
         
         
         <p>
            vyañjanasaṃpac caiṣā vijñeyā sarvathāgrasatvānāṃ |<br />
            ṣaṣṭyaṅgī sācintyā ghoṣo 'nantas tu sugatānāṃ || AMsa_12.9 ||
            </p>
         
         
         <p>ṣaṣṭyaṅgī sācintyā yā guhyakādhipatinirdeśe buddhasya ṣaṣṭyākārā vāg nirdiṣṭā | punar
            aparaṃ śāntamate tathāgatasya ṣaṣṭyākāropetā vāg niścarati snigdhā ca mṛdukā ca manojñā
            ca manoramā ca śuddhā ceti vistaraḥ | tatra (<span class="bold">Msa 80</span>) snigdhā satvadhātukuśalamūlopastambhikatvāt | mṛdukā duṣṭa eva dharme sukhasaṃsparśatvāt
            | manojñā svarthatvāt | manoramā suvyañjanatvāt | śuddhā niruttaralokottarapṛṣṭhalabdhatvāt
            | vimalā sarvakleśānuśayavāsanāvisaṃyuktatvāt | prabhāsvarā pratītapadavyañjanatvāt
            | valguḥ sarvatīrthyakumatidṛṣṭivighātabalaguṇayuktatvāt | śravaṇīyā pratipattinairyāṇikatvāt
            | anantā sarvaparapravādibhir anāchedyatvāt | kalā rañjikatvāt | vinītā rāgādipratipakṣatvāt
            | akarkaśā śikṣāprajñaptisukhopāyatvāt | aparuṣā tadvyatikramasaṃpanniḥsaraṇopadeśakatvāt
            | suvinītā yānatrayanayopadeśikatvāt | karṇasukhā vikṣepapratipakṣatvāt | kāyaprahlādanakarī
            samādhyāvāhakatvāt | cittāudvilyakarī vipaśyanāprāmodyāvāhaphalakatvāt | hṛdayasaṃtuṣṭikarī
            saṃśayacchedikatvāt | prītisukhasaṃjananī mithyāniścayāpakarṣikatvāt | niḥparidāhā
            pratipattāvavipratisāratvāt | ājñeyā saṃpannaśrutamayajñānāśrayatvāt | vijñeyā saṃpannacintāmayajñānāśrayatvāt
            |
            viṣpaṣṭā anācāryamuṣṭidharmavihitatvāt | premaṇīyā 'nuprāptasvaka-arthānāṃ premakaratvāt
            | abhinandanīyā 'nanuprāptasvakārthānāṃ spṛhaṇīyatvāt | ājñāpanīyā acintyadharmasamyagdarśikatvāt
            | vijñāpanīyā 'cintyadharmasamyagdeśikatvāt | yuktā pramāṇāviruddhatvāt | sahitā yathārhavineyadeśikatvāt
            | punaruktadoṣajahā avandhyatvāt | siṃhasvaravegā sarvatīrthyasaṃtrāsakatvāt | nāgasvaraśabdā
            udāratvāt | meghasvaraghoṣā gambhīratvāt | nāgendrarutā ādeyatvāt | kinnarasaṃgītighoṣā
            madhuratvāt | kalaviṅkasvararutaravitā 'bhīkṣṇabhaṅgaratvāt | brahmasvararutaravitā
            dūraṃgamatvāt | jīvaṃjīvakasvararutaravitā sarvasiddhipūrvaṃgamanaṅgalatvāt | devendramadhuranirghoṣā
            anatikramaṇīyatvāt | dundubhisvarā sarvamārapratyarthikavijayapūrvaṃgamatvāt | anunnatā
            stutyasaṃkliṣṭatvāt | anavanatā nindā'saṃkliṣṭatvāt | sarvaśabdānupraviṣṭā sarvavyākaraṇasarvākāralakṣaṇānupraviṣṭatvāt
            | apaśabdavigatā smṛtisaṃpramoṣe tadaniścaraṇatvāt | avikalā vineyakṛtyasarvakālapratyupasthitatvāt
            | alīnā lābhasatkārāniśritatvāt | adīnā sāvadyāpagatatvāt | pramuditā akheditvāt |
            prasṛtā sarvavidyāsthānakauśalyānugatatvāt | akhilā satvānāṃ tatsakalārthasaṃpādakatvāt
            | saritā prabandhānupacchinnatvāt | lalitā vicitrākārapratyupasthānatvāt | sarvasvarapūraṇī
            ekasvaranaikaśabdavijñaptipratyupasthāpanatvāt | sarvasatvendriyasaṃtoṣaṇī ekānekārthavijñaptipratyupasthānatvāt
            | aninditā yathāpratijñatvāt | acañcalā āgamitakālaprayuktatvāt | acapalā atvaramāṇavihitatvāt
            | sarvaparṣadanuravitā dūrāntikaparṣattulyaśravaṇatvāt | (<span class="bold">Msa 81</span>) sarvākāravaropeto sarvalaukikārthadṛṣṭāntadharmapariṇāmikatvāt | deśanāmāhātmye
            catvāraḥ ślokāḥ |</p>
         
         
         <p>
            vācā padaiḥ suyuktair anudeśavibhāgasaṃśayacchedaiḥ |<br />
            bahulīkārānugatā hy uddhaṭitavipañcitajñeṣu || AMsa_12.10 ||
            </p>
         
         
         <p>ākhyāti vācā | prajñāpayati padaiḥ suyuktaiḥ | prasthāpayati vibhājayati vivṛṇoti
            yathākramamuddeśavibhāgasaṃśayacchedaiḥ | uttānīkaroti uttānīkaraṇaṃ bahulīkārānugatā
            deśanā niścayabalādhānarthaṃ | deśayaty udghaṭitajñeṣu | saṃprakāśayati vipañcitajñeṣu
            |</p>
         
         
         <p>
            śuddhā trimaṇḍalena hiteyaṃ deśanā hi buddhānāṃ |<br />
            doṣair vivarjitā punar aṣṭabhir eṣaiva vijñeyā || AMsa_12.11 ||
            </p>
         
         
         <p>śuddhā trimaṇḍaleneti | yena ca deśayati vācā padaiś ca | yathā coddeśādiprakāraiḥ
            | yeṣu codghaṭitavipañcitajñeṣu | eṣaiva ca deśanā punar aṣṭadoṣavivarjitā veditavyā
            yathākramaṃ |</p>
         
         
         <p>
            kauśīdyam anavabodho hy avakāśasyākṛtir hy anītatvam |<br />
            saṃdehasyācchedas tadvigamasyādṛḍhīkaraṇam || AMsa_12.12 ||
            </p>
         
         
         <p>te punar aṣṭau doṣāḥ kauśīdyam anavasaṃbodhaḥ avakāśasyākaraṇaṃ anītārthatvaṃ saṃdehasyācchedanā
            tadvigamasyādṛḍhīkaraṇaṃ niścayasyety arthaḥ |</p>
         
         
         <p>
            khedo 'tha matsaritvaṃ doṣā hy ete matā kathāyāṃ hi |<br />
            tadabhāvād buddhānāṃ niruttarā deśanā bhavati || AMsa_12.13 ||
            </p>
         
         
         <p>khedo yenābhīkṣṇaṃ na deśayet | matsaritvaṃ cākṛtsnaprakāśantā | arthasaṃpattau ślokadvayaṃ
            |</p>
         
         
         <p>
            kalyāṇo dharmo 'yaṃ hetutvād bhaktituṣṭibuddhīnāṃ |<br />
            dvividhārthaḥ sugrāhyaś caturguṇabrahmacaryavadaḥ || AMsa_12.14 ||
            </p>
         
         
         <p>
            parair asādhāraṇayogakevalaṃ tridhātukakleśavihānipūrakam |<br />
            svabhāvaśuddhaṃ malaśuddhitaś ca tac caturguṇabrahmavicaryam iṣyate || AMsa_12.15
            ||
            </p>
         
         <span class="note"><span class="bold">Msa 82</span></span>
         
         <p>caturguṇabrahmacaryasaṃprakāśako dharmaḥ | ādimadhyaparyavasānakalyāṇo yathākramaṃ
            śrutacintābhāvanābhir bhaktituṣṭibuddhihetutvāt | tatra bhaktir adhimuktiḥ saṃpratyayaḥ
            tuṣṭiḥ prāmodyaṃ yuktinidhyānāc chakyaprāptitāṃ viditvā | buddhiḥ samāhitacittasya
            yathābhūtajñānaṃ | dvividhārtha ityataḥ svarthaḥ saṃvṛttiparamārthasatyayogāt | sugrāhya
            ityataḥ suvyañjanaḥ pratītapadavyañjanatvāt | caturguṇaṃ brahmacaryaṃ | kevalaṃ parair
            asādhāraṇatvāt paripūrṇaṃ tridhātukleśaprahāṇaparipūraṇāt | pariśuddhaṃ svabhāvaviśuddhito
            'nāsravatvāt | paryavadātaṃ malaviśuddhitaḥ saṃtānaviśuddhyā kṣīṇāsravāṇāṃ | abhisaṃdhivibhāge
            ślokadvayaṃ |</p>
         
         
         <p>
            avatāraṇasaṃdhiś ca saṃdhir lakṣaṇato 'paraḥ |<br />
            pratipakṣābhisaṃdhiś ca saṃdhiḥ pariṇatāv api || AMsa_12.16 ||
            </p>
         
         
         <p>
            śrāvakeṣu svabhāveṣu doṣāṇāṃ vinaye tathā |<br />
            abhidhānasya gāmbhīrye saṃdhir eṣa caturvidhaḥ || AMsa_12.17 ||
            </p>
         
         
         <p>asāre sāramatayo viparyāse ca susthitāḥ |
            kleśena ca susaṃkliṣṭā labhante bodhimuktamāṃ || AMsa_12.17* || || iti ||</p>
         
         
         <p>caturvidho 'bhisaṃdhirdeśanāyāṃ buddhasya veditavyaḥ | avatāraṇābhisaṃdhir lakṣaṇābhisaṃdhiḥ
            pratipakṣābhisaṃdhiḥ pariṇāmana-abhisaṃdhiśca | tatrāvatāraṇābhisaṃdhiḥ śrāvakeṣu
            draṣṭavyaḥ | śāsanāvatāraṇārtham anuttrāsāya rūpādyastitvadeśanāt | lakṣaṇābhisaṃdhis
            triṣu parikalpitādisv abhāveṣu draṣṭavyo niḥsvabhāvānutpannādisarvadharmadeśanāt |
            pratipakṣābhisaṃdhir doṣāṇāṃ vinaye draṣṭavyo yathāṣṭāvaraṇapratipakṣāgrayānasaṃbhāṣānuśaṃse
            gāthādvayaṃ vakṣyati | pariṇāmanābhisaṃdhir abhidhānagāmbhīrye draṣṭavyo yathāha |</p>
         
         
         <p>
            asāre sāratayo viparyāseca sukhitāḥ |<br />
            kleśena ca susaṃkliṣṭā labhante bodhim uttamāṃ || iti
            </p>
         
         
         <p>ayam atrābhisaṃdhiḥ | asāre sāramataya ity avikṣepe yeṣāṃ sārabuddhiḥ pradhānabuddhirvikṣepo
            hi visāraś cetasaḥ | viparyāse ca susthitā iti nityasukhaśucyātmagrāhaviparyayeṇānityādike
            viparyāse susthitā aparihāṇitaḥ | kleśena ca sa saṃkliṣṭā iti dīrghaduṣkaravyāyām
            aśrameṇātyarthaṃ parikliṣṭāḥ | abhiprāyavibhāge ślokaḥ |</p>
         
         
         <p>
            samatā 'rthāntare jñeyas tathā kālāntare punaḥ |<br />
            pudgalasyāśaye caiva abhiprāyaś caturvidhaḥ || AMsa_12.18 ||
            </p>
         
         <span class="note"><span class="bold">Msa 83</span></span>
         
         <p>caturvidho 'bhiprāyaḥ | satatābhiprāyo yad āha | aham eva sa tasmin samaye vipaśvī
            samyaksaṃbuddho 'bhūvam ity aviśiṣṭadharmakāyatvāt | arthāntarābhiprāyo yad āha |
            niḥsvabhāvāḥ sarvadharmā anutpannā ity evam ādi ayathārutārthatvāt kālāntarābhiprāyo
            yadāha | ye sukhāvatyāṃ prāṇidhānaṃ kariṣyanti te tatropapatsyanta iti kālāntareṇety
            abhiprāyaḥ | pudgalāśayābhiprāyo yat tad eva kuśalamūlaṃ kasyacit praśaṃsate kasyacid
            vigarhate 'lpamātrasaṃtuṣṭasya vaipulyasaṃgrahāt mahāyānasūtrāntasānuśaṃsaṃ gāthādvayam
            upādāyāha |</p>
         
         
         <p>
            buddhe dharme 'vajñā kauśīdyaṃ tuṣṭir alpamātreṇa |<br />
            rāge māne caritaṃ kaukṛtaṃ cāniyatabhedaḥ || AMsa_12.19 ||
            </p>
         
         
         <p>
            satvānām āvaraṇaṃ tatpratipakṣo 'grayān asaṃbhāṣā |<br />
            sarvāntarāyadoṣaprahāṇam eṣāṃ tato bhavati || AMsa_12.20 ||
            </p>
         
         
         <p>
            yo granthato 'rthato vā gāthādvayadhāraṇe prayujyeta |<br />
            sa hi daśavidhamanuśaṃsaṃ labhate satvottamo dhīmān || AMsa_12.21 ||
            </p>
         
         
         <p>
            kṛtsnāṃ ca dhātupuṣṭiṃ prāmodyaṃ cottamaṃ maraṇakāle |<br />
            janma ca yathābhikāmaṃ jātismaratāṃ ca sarvatra || AMsa_12.22 ||
            </p>
         
         
         <p>
            buddhaiś ca samavadhānaṃ tebhyaḥ śravaṇaṃ tathāgrayān asya |<br />
            adhimuktiṃ saha buddhyā dvayamukhatām āśubodhiṃ ca || AMsa_12.23 ||
            </p>
         
         
         <p>buddhe dharme 'vajñeti pañca gāthāḥ | tatrāniyatabhedo bodhisatvānām aniyatānāṃ mahāyānadbhedaḥ
            | agrayān asaṃbhāṣā yā mahāyānadeśanā | buddhe 'vajñāvaraṇasya pratipakṣasaṃbhāṣā
            | aham eva sa tena kālena vipaśvī samyaksaṃbuddho 'bhūvam iti | dharme 'vajñāvaraṇasya
            pratipakṣasaṃbhāṣā | iyato gaṃgānadīvālikāsamānabuddhān paryupāsya mahāyāne 'vabodha
            utpadyata iti | kauśīdyāvaraṇasya pratipakṣasaṃbhāṣā | ye sukhāvatyāṃ praṇidhānaṃ
            kariṣyanti te tatropapatsyanta iti | vimalacandraprabhasya ca tathāgatasya nāmadheyagrahaṇamātreṇa
            niyato bhavaty unattarāyāṃ samyaksaṃbodhāv iti | alpamātrasaṃtuṣṭyāvarasya pratipakṣasaṃbhāṣā
            | yatra bhagavān kvacid dānādi vivarṇayati anyatra varṇitavān | rāgacaritasya cāvaraṇasya
            pratipakṣasaṃbhāṣā | yatra bhagavān buddhakṣetravibhūtiṃ varṇayati | mānacaritasyāvaraṇasya
            pratipakṣasaṃbhāṣā | yatra bhagavān kasyacid buddhasyādhikāṃ saṃpattiṃ varṇayati |
            kaukṛtyāvaraṇasya (<span class="bold">Msa 84</span>) pratipakṣasaṃbhāṣā | ye buddhabodhisatveṣv akāraṃ kariṣyanti te sarve svargopagā
            bhaviṣyantīti | aniyatabhedasyāvaraṇasya pratipakṣasaṃbhāṣā | mahāśrāvakāṇāṃ buddhatve
            vyākaraṇadeśanā ekayānadeśanā ca | kṛtsnadhātupuṣṭiḥ sarvamahāyānādhiṣṭhānāya dhātupuṣṭis
            tadāvaraṇavigamāt sarvatra mahāyāne 'dhimuktilābhataḥ | dvayamukhatā samādhimukhatā
            dhāraṇīmukhatā ca | dṛṣṭe dharme dvividho 'nuśaṃsaḥ sāṃparāyike 'ṣṭavidhaḥ krameṇottarāuttaraviśeṣalābhād
            veditavyaḥ | deśanānuśaṃse ślokaḥ |</p>
         
         
         <p>
            iti sugatirakhedavān kṛpāluḥ prathitayaśāḥ suvidhijñatām upetaḥ |<br />
            bhavati sukathiko hi bodhisatvas tapati jane kathitair yathaiva sūryaḥ || AMsa_12.24
            ||
            </p>
         
         
         <p>pañcabhiḥ kāraṇaiḥ sukathikatvaṃ | sūryavat pratapanaṃ cānuśaṃsaḥ | lokāvarjanato
            bahumatatvāt | pañca kāraṇāni sukathikatvasya yenāviparītaṃ darśayati abhīkṣṇaṃ nirāmiṣacitta
            ādeyavākyavineyānurūpaṃ ca |</p>
         
         
         <p>mahāyānasūtrālaṃkāre deśanādhikāro dvādaśaḥ</p>
         
         
         <p>CHAPITRE XIII
            trayodaśo 'dhikāraḥ</p>
         
         
         <p>pratipattivibhāge ṣaṭ ślokāḥ |</p>
         
         
         <p>
            dvedhā nairātmyam ājñāya dhīmān pudgaladharmayoḥ |<br />
            dvayamithyātvasamyaktvaṃ vivarjyeta trayeṇa hi || AMsa_13.1 ||
            </p>
         
         
         <p>yathārtham ājñāya dharmamājñāya dharmānudharmapratipanno bhavati sāmīcīpratipanno
            'nudharmacārī tatsaṃdarśayati | tatra dvidhā pudgaladharmanairātmyajñānaṃ grāhyagrāhakābhāvataḥ
            | dvayamithyātvasamyaktvaṃ vivarjyaṃ trayaṃ | abhāve ca śūnyatāsamādhiḥ parikalpitasya
            svabhāvasya | bhāve cāpraṇihitānimittau paratantraniṣpannayoḥ svabhāvayoḥ | (<span class="bold">Msa 85</span>) etat samādhitrayaṃ laukikaṃ na mithyātvaṃ lokottarajñānāvāhanāt | na samyaktvam
            alokottaratvāt |</p>
         
         
         <p>
            arthajñaḥ sarvadharmāṇāṃ vetti kolasamānatāṃ |<br />
            śrutatuṣṭiprahāṇāya dharmajñas tena kathyate || AMsa_13.2 ||
            </p>
         
         
         <p>evam arthajñaḥ sarvadharmāṇāṃ sūtrādīnāṃ kolopamatāṃ jānāti | śrutamātrasaṃtuṣṭiprahāṇāya
            tena dharmajño bhavati |</p>
         
         
         <p>
            pārthagjanena jñānena pratividhya dvayaṃ tathā |<br />
            tajjñānapariniṣpattāv anudharmaṃ prapadyate || AMsa_13.3 ||
            </p>
         
         
         <p>etena dvividhena pārthagjanenārthadharmajñānena dvayaṃ nairātmyabhāvaṃ pratividhya
            yathākramaṃ tasya jñānasya pariniṣpattyarthaṃ pratipadyate | evam anudharmaṃ pratipadyate
            |</p>
         
         
         <p>
            tato jñānaṃ sa labhate lokottaramanuttaraṃ |<br />
            ādibhūmau samaṃ sarvair bodhisatvais tadātmabhiḥ || AMsa_13.4 ||
            </p>
         
         
         <p>tato jñānaṃ sa labhate lokottaramanuttaram iti | viśiṣṭatarayānābhāvāt | ādibhūmau
            pramuditāyāṃ bhūmau samaṃ sarvair bodhisatvais tadātmabhir iti tadbhūmikair evaṃ sāmīcīpratipanno
            bhavati tadbhūmikabodhisatvasamatayā |</p>
         
         
         <p>
            kṛtvā darśanajñeyānāṃ heyānāṃ kleśānāṃ sarvasaṃkṣayam |<br />
            jñeyāvaraṇajñānāya hānāya bhavanāyāṃ prayujyate || AMsa_13.5 ||
            </p>
         
         
         <p>śloko gatārthaḥ |</p>
         
         
         <p>
            vyavasthānāvikalpena jñānena sahacāriṇā |<br />
            anudharmaṃ caraty evaṃ pariśiṣṭāsu bhūmiṣu || AMsa_13.6 ||
            </p>
         
         
         <p>śeṣeṇānudharmacāritvaṃ darśayati | vyavasthānāvikalpenāti bhūmivyavasthānajñānenāvikalpena
            (<span class="bold">Msa 86</span>) ca | sahacāriṇety anusaṃbaddhacāriṇā anyonyanairantaryeṇa | etena ślokadvayenānudharmacāritvaṃ
            darśitaṃ | pratipattāv apramādakriyāyāṃ catvāraḥ ślokāḥ |</p>
         
         
         <p>
            sulābho 'tha svadhiṣṭhānaḥ subhūmiḥ susahāyakaḥ |<br />
            suyogo guṇavān deśo yatra dhīmān prapadyate || AMsa_13.7 ||
            </p>
         
         
         <p>caturbhiś cakrair apramādakriyāṃ darśayati pratirūpadeśavāsādibhiḥ | tatrānena ślokena
            pratirūpadeśavāsaṃ darśayati | sulābhaś cīvarapiṇḍapātādīnāṃ jīvitapariṣkārāṇām akṛcchena
            lābhāt | svadhiṣṭhāno durjanair dasyuprabhṛtibhir anadhiṣṭhitatvāt | subhūmir ārogyabhūmitvāt
            | susahāyakaḥ sabhāgaśīladṛṣṭisahāyakatvāt | suyogo divālpākīrṇābhilāpakatvāt rātrau
            cālpaśabdādikatvāt |</p>
         
         
         <p>
            bahuśruto dṛṣṭasatyo vāgmī samanukampakaḥ |<br />
            akhinno bodhisatvaś ca jñeyaḥ satpurūṣo mahān || AMsa_13.8 ||
            </p>
         
         
         <p>anena dvitīyena satpuruṣaṃ darśayati | āgamādhigamavākkaraṇanirāmiṣacittākilāsitvaguṇayogāt
            |</p>
         
         
         <p>
            svālambanā susaṃbhārā susaṃstabdhā subhāvanaiva deśitā |<br />
            suniryāṇaprayogā cātmasamyakpradhānatā || AMsa_13.9 ||
            </p>
         
         
         <p>anena tṛtīyena yoniśomanaskārasaṃgṛhītāmātmanaḥ samyakpraṇidhānatāṃ darśayati | saddharmālambanatayā
            susaṃbhṛtasaṃbhāratayā śamathādinimittānāṃ kālena kālaṃ bhāvanātayā alpamātrāsaṃtuṣṭitayā
            satyuttarakaraṇīye sātatyasatkṛtyaprayogatayā ca |</p>
         
         
         <p>
            rateḥ kṣaṇopapatteś ca ārogyasyāpi kāraṇaṃ |<br />
            samādher vicayasyāpi pūrve hi kṛtapuṇyatā || AMsa_13.10 ||
            </p>
         
         
         <p>anena caturthena pūrvakṛtapuṇyatāṃ pañcavidhena hetutvena darśayati | ratihetutvena
            yataḥ pratirūpadaśavāse 'bhiramate | kṣaṇaupapattihetutvena yataḥ satpuruṣāyāśrayaṃ
            (<span class="bold">Msa 87</span>) labhate | ārogyasamādhiprajñāhetutvena ca yata ātmanaḥ samyakpraṇidhānaṃ saṃpadyate
            | kleśata eva kleśaniḥsaraṇe ślokās trayaḥ |</p>
         
         
         <p>
            dharmadhātuvinirmukto yasmād dharmo na vidyate |<br />
            tasmād rāgādayas teṣāṃ buddhair niḥsaraṇaṃ matāḥ || AMsa_13.11 ||
            </p>
         
         
         <p>yad uktaṃ bhagavatā | nāham anyatra rāgād rāgasya niḥsaraṇaṃ vadāmy evaṃ dveṣān mohād
            iti | tatrābhisaṃdhiṃ darśayati | yasmād dharmadhātuvinirmukto dharmo nāsti dharmatāvyatirekeṇa
            dharmābhāvāt | tasmād rāgādidharmatāpi rāgādyākhyāṃ labhate sa ca niḥsaraṇaṃ rāgādīnām
            ity evaṃ tatrābhisaṃdhir veditavyaḥ |</p>
         
         
         <p>
            dharmadhātuvinirmukto yasmād dharmo na vidyate |<br />
            tasmāt saṃkleśanirdeśe sa saṃvid dhīmatāṃ mataḥ || AMsa_13.12 ||
            </p>
         
         
         <p>yad uktaṃ | avidyā ca bodhiś caikam iti | tatrāpi sakleśanirdeśe sa evābhisaṃdhiḥ
            | avidyā bodhidharmatā syāt tad upacārāt |</p>
         
         
         <p>
            yatas tān eva rāgādīn yoniśaḥ pratipadyate |<br />
            tato vimucyate tebhyas tenaiṣāṃ niḥsṛtis tataḥ || AMsa_13.13 ||
            </p>
         
         
         <p>tān eva rāgādīn yoniśaḥ pratipadyamānas tebhyo vimucyate tasmāt parijñātās ta eva
            teṣāṃ niḥsaraṇaṃ bhavatīty ayam atrābhisaṃdhiḥ | śrāvakapratyekabuddhamanasikāraparivarjane
            ślokadvayaṃ |</p>
         
         
         <p>
            na khalu jinasutānāṃ bādhakaṃ duḥkhamugraṃ narakabhavanavāsaiḥ satvahetoḥ kathaṃcit
            |<br />
            śamabhavaguṇadoṣapreritā hīnayāne vividhaśubhavikalpā bādhakā dhīmatāṃ tu || AMsa_13.14
            ||
            </p>
         
         
         <p>
            na khalu narakavāso dhīmatāṃ sarvakālaṃ vimalavipulabodherantarāyaṃ karoti |<br />
            svahitaparamaśītas tvanyayāne vikalpaḥ paramasukhavihāre 'pyantarāyaṃ karoti || AMsa_13.15
            ||
            </p>
         
         <span class="note"><span class="bold">Msa 88</span></span>
         
         <p>anayoḥ ślokayor ekasya dvitīyaḥ sādhakaḥ | ubhau gatārtho |
            niḥsvabhāvatāprakṛtipariśuddhitrāsapratiṣedhe catvāraḥ ślokāḥ |</p>
         
         
         <p>
            dharmābhāvopalabdhiś ca niḥsaṃkleśaviśuddhitā |<br />
            māyādisadṛśī jñeyā ākāśasadṛśī tathā || AMsa_13.16 ||
            </p>
         
         
         <p>
            yathaiva citre vidhivadvicitrite natonnataṃ nasti ca dṛśyate 'tha ca |<br />
            abhūtakalpe 'pi tathaiva sarvathā dvayaṃ sadā nasti ca dṛśyate 'the ca || AMsa_13.17
            ||
            </p>
         
         
         <p>
            yathaiva toye lutiṭite prasādite na jāyate sā punar acchatānyataḥ |<br />
            malāpakarṣas tu sa tatra kevalaḥ svacittaśuddhau vidhir eṣa eva hi || AMsa_13.18 ||
            </p>
         
         
         <p>
            mataṃ ca cittaṃ prakṛtiprabhāsvaraṃ sadā tadāgantukadoṣadūṣitaṃ |<br />
            na dharmatācittamṛte 'nyacetasaḥ prabhāsvaratvaṃ prakṛtau vidhīyate || AMsa_13.19
            ||
            </p>
         
         
         <p>dharmābhāvaś ca dharmopalabdhiś ceti trāsasthānaṃ niḥsaṃkleśatā ca dharmadhātoḥ prakṛtyā
            viśuddhatā ca paścād iti trāsasthānaṃ bālānāṃ | tadyathākramaṃ māyādisādṛśyenākāśasādṛśyena
            ca prasādhayaṃs tatas trāsaṃ pratiṣedhayati | tathā citre natonnatasādṛśyena lutitaprasāditatoyasādṛśyena
            ca yathākramaṃ | caturthena ślokena toyasādharmyaṃ citte pratipādayati | yathā toyaṃ
            prakṛtyā prasannam āgantukena tu kāluṣyeṇa lutitaṃ bhavaty evaṃ cittaṃ prakṛtyā prabhāsvaraṃ
            matam āgantukais tu doṣair dūṣitam iti | na ca dharmatācittād ṛte 'nyasya cetasaḥ
            paratantralakṣaṇasya prakṛtiprabhāsvaratvaṃ vidhīyate | tasmāc cittatathataivātra
            cittaṃ veditavyaṃ | rāgajāpattipratiṣedhe catvāraḥ ślokāḥ |</p>
         
         
         <p>
            bodhisatvasya satveṣu prema majjagataṃ mahat |<br />
            yathaikaputrake tasmāt sadā hitakaraṃ matam || AMsa_13.20 ||
            </p>
         
         
         <p>
            satveṣu hitakāritvān naity āpattiṃ sa rāgajāṃ |<br />
            dveṣo virudyate tvasya sarvasatveṣu satpathā || AMsa_13.21 ||
            </p>
         
         
         <p>
            yathā kapotī svasutātivatsalā svabhāvakāṃs tān upaguhya tiṣṭhati |<br />
            tathāvidhāyaṃ pratigho virudhyate suteṣu tadvat sakṛpe 'pi dehiṣu || AMsa_13.22 ||
            </p>
         
         
         <p>maitrī yataḥ pratighacittam ato viruddhaṃ śāntir yato vyasanacittam ato viruddhaṃ
            |
            <span class="note"><span class="bold">Msa 89</span></span>
            artho yato nikṛticittam ato viruddhaṃ lhādo yataḥ pratibhayaṃ na ca tato viruddhaṃ
            || AMsa_13.23 ||</p>
         
         
         <p>yat satveṣu bodhisatvasya prema so 'ca rāgo 'bhipretas tatkṛtām āpattiṃ teṣāṃ pratiṣedhayati
            | satvahitakriyāhetutvāt | kapotīm udāharati tadbahurāgatvāt apatyasnehādhimātratayā
            sakṛpe bodhisatve dehiṣu satveṣu pratigho virudhyate | bodhisatvānāṃ satveṣu maitrī
            bhavati vyasanaśāntiḥ arthadānaṃ hlādaś ca prītyutpādāt | yata ime maitryādayas tata
            eva pratighacittaṃ viruddhaṃ | tatpūrvakāṇi ca vyasanacittādīni | pratipattibhede
            pañca ślokāḥ |</p>
         
         
         <p>
            yathāturaḥ subhaiṣajye saṃsāre pratipadyate |<br />
            āture ca yathā vaidyaḥ satveṣu pratipadyate || AMsa_13.24 ||
            </p>
         
         
         <p>
            aniṣpanne yathā ceṭe svātmani pratipadyate |<br />
            vaṇigyathā punaḥ puṇye kāmeṣu pratipadyate || AMsa_13.25 ||
            </p>
         
         
         <p>
            yathaiva rajako vastre karmaṇe pratipadyate |<br />
            pitā yathā sute bāle satvāheṭhe prapadyate || AMsa_13.26 ||
            </p>
         
         
         <p>
            agnyarthī vādharāraṇyāṃ sātatye pratipadyate |<br />
            vaiśvāsiko vāniṣpanne adhicitte prapadyate || AMsa_13.27 ||
            </p>
         
         
         <p>
            māyākāra iva jñeye prajñayā pratipadyate |<br />
            pratipattiryathā yasmin bodhisatvasya sā matā || AMsa_13.28 ||
            </p>
         
         
         <p>yathā yasmin pratipadyate tad abhidyotayati | yatheti subhaiṣajyādiṣv ivāturādayaḥ
            | yatreti saṃsārādiṣu pratisaṃkhyāya saṃsāraniṣevaṇāt | kāruṇyena kleśāturasatvāparityāgāt
            | svapraṇihitatvacittakaraṇāt | dānādipāramitābhiś ca yathākramaṃ bhogavṛddhinayanāt
            | kāyādikarmapariśodhanāt | satvāpakārākopāt | kuśalabhāvanānirantarābhiyogāt | samādhyanāsvādanāt
            | jñeyāviparyāsāc ca | pratipattitrimaṇḍalapariśuddhau ślokaḥ |</p>
         
         
         <p>
            iti satatam udārayuktavīryo dvayaparipācanaśodhane suyuktaḥ |<br />
            paramavimalanirvikalpabuddhyā vrajati sa siddhim anuttamāṃ krameṇa || AMsa_13.29 ||
            </p>
         
         <span class="note"><span class="bold">Msa 90</span></span>
         
         <p>iti nirvikalpena dharmanairātmyajñānena pratipattuḥ pratipattavyasya pratipatteś cāvikalpanā
            trimaṇḍalapariśuddhir veditavyā | dvayaparipācanaśodhaneṣu yukta iti satvānām ātmanaś
            ca |</p>
         
         
         <p>mahāyānasūtrālaṃkāre pratipattyadhikāras trayodaśaḥ</p>
         
         
         <p>CHAPITRE XIV
            caturdaśo 'dhikāraḥ</p>
         
         
         <p>avavādānuśāsanīvibhāge ślokā ekapañcāśat |</p>
         
         
         <p>
            kalpāsaṃkhyeyaniryāto hy adhimuktiṃ vivardhayan |<br />
            saṃpūrṇaḥ kuśalair dharmaiḥ sāgaro vāribhiryathā || AMsa_14.1 ||
            </p>
         
         
         <p>adhimuktiṃ vivardhayann ity adhimātrāvasthānayanāt | śeṣaṃ gatārthaḥ |</p>
         
         
         <p>
            tathā saṃbhṛtasaṃbhāro hy ādiśuddhau jinātmajaḥ |<br />
            suvijñaḥ kalpacittaś ca bhāvanāyāṃ prayujyate || AMsa_14.2 ||
            </p>
         
         
         <p>ādiśuddho bodhisatvasaṃvarapariśodhanān mahāyāne dṛṣṭiṛjjukaraṇāc cāviparītārthagrahaṇataḥ
            | suvijño bahuśrutatvāt | kalpacitto vinivaraṇatvāt |</p>
         
         
         <p>
            dharmasrotasi buddhebhyo 'vavādaṃ labhate tadā |<br />
            vipulaṃ śamathajñānavaipulyagamanāya hi || AMsa_14.3 ||
            </p>
         
         
         <p>śloko gatārthaḥ |</p>
         
         
         <p>
            tataḥ sūtrādike dharme so 'dvayārthavibhāvake |<br />
            sūtrādināmni bandhīyāc cittaṃ prathamato yatiḥ || AMsa_14.4 ||
            </p>
         
         
         <p>
            tataḥ padaprabhedeṣu vicared anupūrvaśaḥ |<br />
            vicārayet tadarthāṃś ca pratyātmayoniśaś ca saḥ || AMsa_14.5 ||
            </p>
         
         
         <p>
            avadhṛtya ca tān arthān dharme saṃkalayet punaḥ |<br />
            tataḥ kuryāt samāśastiṃ tadarthādhigamāya saḥ || AMsa_14.6 ||
            </p>
         
         <span class="note"><span class="bold">Msa 91</span></span>
         
         <p>sūtrageyādike dharme yatsūtrādināma daśabhūmikam ity evamādi tatra cittaṃ prathamato
            badhnīyāt | ebhis tribhiḥ ślokaiḥ ṣaṭ cittāny upadiṣṭāni | mūlacittam anucaracittaṃ
            vicāraṇācittam avadhāraṇācittaṃ saṃkalanacittam āśāsticittaṃ ca | tatra mūlacittaṃ
            yatsūtrādīnāṃ dharmāṇāṃ nāmālambanaṃ | avavādaṃ śrutvā svayaṃ vā kalpayitvā | tadyathā
            'nityaṃ duḥkhaṃ śūnyam anātmyaṃ ca yoniśo na cety ādi | anucaracittaṃ yena sūtrādīnāṃ
            nāmata ālambitānāṃ padaprabhedam anugacchati | vicāraṇācittaṃ yenārthaṃ vyañjanaṃ
            ca vicārayati | tatrārthaṃ caturbhir ākārair vicārayati gaṇanayā tulanayā mīmāṃsayā
            pratyavekṣaṇayā ca | tatra gaṇanā saṃgrahaṇaṃ tadyathā rūpaṃ daśāyatanāny ekasya ca
            pradeśo vedanā ṣaḍ vedanākāyā ity evam ādi | tulanā saṃkhyāvato dharmasya śamalakṣagrahaṇam
            anādhyāropān apavādataḥ | mīmāṃsā pramāṇaparīkṣā | pratyavekṣaṇā | gaṇitatulitamīmāṃsitasyārthasyāvalokanaṃ
            | vyañjanaṃ dvābhyām ākārābhyāṃ vicārayati | sārthatathā ca samastānāṃ vyañjanānāṃ
            nirarthatayā ca vyastānāṃ | avadhāraṇācittaṃ yena yathānucaritaṃ vicāritaṃ vā tannimittam
            avadhārayati | saṃkalanacittaṃ tadyathā vicāritam arthaṃ mūlacitte saṃkṣipya paripiṇḍitākāraṃ
            vartate | āśāsticittaṃ yadarthaṃ prayukto bhavati samā tatparipūryarthaṃ vā śrāmaṇyaphalārthaṃ
            vā bhūmipraveśārthaṃ vā viśeṣagamanārthaṃ vā tacchandasahagataṃ vartate | cittam eva
            hy ālambanapratibhāsaṃ vartate na cittād anyad ālambanam astīti jānato vā cittamātram
            ajānato vā cittam evālambanaṃ nānyat | iti ṣaḍvidhaṃ cittam ālambanaṃ vyavasthāpyate
            |</p>
         
         
         <p>
            eṣeta pratyavekṣeta manojalpaiḥ prabandhataḥ |<br />
            nirjalpaikarasaiś cāpi manaskārair vicārayet || AMsa_14.7 ||
            </p>
         
         
         <p>
            jñeyaḥ śamathamārgo 'sya dharmanāma ca piṇḍitaṃ |<br />
            jñeyo vipaśyanāmārgas tadarthānāṃ vicāraṇā || AMsa_14.8 ||
            </p>
         
         
         <p>
            yuganaddhaś ca vijñeyo mārgas tatpiṇḍitaṃ punaḥ |<br />
            līnaṃ cittasya gṛhṇīyād uddhataṃ śamayet punaḥ || AMsa_14.9 ||
            </p>
         
         
         <p>
            śamaprāptam upekṣeta tasminn ālambane punaḥ |<br />
            sātatyenātha satkṛtya sarvasmin yojayet punaḥ || AMsa_14.10 ||
            </p>
         
         
         <p>ebhiś caturbhiḥ ślokair ekādaśa manaskārā upadiṣṭāḥ | savitarkaḥ savicāraḥ | avitarko
            vicāramātraḥ | avitarko 'vicāraḥ | śamathamanaskāraḥ | vipaśyanāmanaskāraḥ | (<span class="bold">Msa 92</span>) yuganaddhamanaskāraḥ | śamathanimittamanaskāraḥ | upekṣānimittamanaskāraḥ | sātatyamanaskāraḥ
            | satkṛtyamanaskāraś ca |</p>
         
         
         <p>
            nibadhyālambane cittaṃ tatpravedhaṃ na vikṣipet |<br />
            avagamyāśu vikṣepaṃ tasmin pratiharet punaḥ || AMsa_14.11 ||
            </p>
         
         
         <p>
            pratyātmaṃ saṃkṣipec cittam upary upari buddhimān |<br />
            tataś ca ramayec cittaṃ samādhau guṇadarśanāt || AMsa_14.12 ||
            </p>
         
         
         <p>
            aratiṃ śamayet tasmin vikṣepadoṣadarśanāt |<br />
            abhidhyā daurmanasyādīn vyutthitān śamayet tathā || AMsa_14.13 ||
            </p>
         
         
         <p>
            tataś ca sābhisaṃskārāṃ citte svarasavāhitāṃ |<br />
            labhetānabhisaṃskārānrāṃ tadabhyāsāt punar yatiḥ || AMsa_14.14 ||
            </p>
         
         
         <p>ebhiś caturbhiḥ ślokair navākārayā cittasthityā sthityupāya upadiṣṭaḥ | cittaṃ sthāpayati
            saṃsthāpayati avasthāpayati upasthāpayati damayati śamayati vyupaśamayaty ekotīkaroti
            cittaṃ samādadhātīti navākārāḥ |</p>
         
         
         <p>
            tataḥ sa tanukāṃ labdhvā praśrabdhiṃ kāyacetasoḥ |<br />
            vijñeyaḥ samanaskāraḥ punas tāns tāṃ sa vivardhayan || AMsa_14.15 ||
            </p>
         
         
         <p>
            vṛddhidūraṃgamatvena maulī sa labhate sthitiṃ |<br />
            tāṃ śodhayann abhijñārtham eti karmaṇyatāṃ parāṃ || AMsa_14.16 ||
            </p>
         
         
         <p>
            dhyāne 'bhijñābhinirhārāl lokadhātūn sa gacchati |<br />
            pūjārtham aprameyāṇāṃ buddhāyāṃ śravaṇāya ca || AMsa_14.17 ||
            </p>
         
         
         <p>
            aprameyān upāsyāsau buddhān kalpair ameyagaiḥ |<br />
            karmaṇyatāṃ parām eti cetasas tadupāsanāt || AMsa_14.18 ||
            </p>
         
         
         <p>eti karmaṇyatāṃ parāṃ dhyāne iti saṃbandhanīyaṃ | kalpair ameyagair ity aprameyasaṃkhyāgataiḥ
            | śeṣam eṣāṃ ślokānāṃ gatārthaṃ |</p>
         
         
         <p>
            tato 'nuśaṃsān labhate pañca śuddhaiḥ sa pūrvagān |<br />
            viśuddhibhājanatvaṃ ca tato yāti niruttaraṃ || AMsa_14.19 ||
            </p>
         
         
         <p>
            kṛtsnādau svalpadauṣṭhulya kāyo hi dravate 'sya pratikṣaṇaṃ |<br />
            āpūryate ca praśrabdhyā kāyacittaṃ samantataḥ || AMsa_14.20 ||
            </p>
         
         
         <p>
            aparicchinnam ābhāsaṃ dharmāṇāṃ vetti sarvataḥ |<br />
            akalpitāni saṃśuddhau nimittāni prapaśyati || AMsa_14.21 ||
            </p>
         
         
         <p>
            prapūrau ca viśuddhau ca dharmakāyasya sarvathā |<br />
            karoti satataṃ dhīmān evaṃ hetuparigrahaṃ || AMsa_14.22 ||
            </p>
         
         <span class="note"><span class="bold">Msa 93</span></span>
         
         <p>tataḥ śuddheḥ pūrvaṃgamān pañcānuśaṃsān labhate | śuddher iti śuddhyāśayabhūmeḥ |
            teṣāṃ ca lābhādviśuddhibhājanatvaṃ prāpnoti | niruttaraṃ yānānantaryāt | prapūrau
            ca viśuddhau ca dharmakāyasyeti daśamyāṃ bhūmau paripūri rbuddhabhūmau viśuddhiḥ |
            eteṣāṃ pañcānām anuśaṃsānāṃ trayaḥ śamathapakṣā dvau vipaśyanāpakṣau veditavyau |
            ato yāval laukikaḥ samudāgamaḥ |</p>
         
         
         <p>
            tataś cāsau tathābhūto bodhisatvaḥ samāhitaḥ |<br />
            manojalpād vinirmuktān sarvārthān na prapaśyati || AMsa_14.23 ||
            </p>
         
         
         <p>
            dharmalokasya vṛddhyarthaṃ vīryam ārabhate dṛḍhaṃ |<br />
            dharmālokavivṛdhdyā ca cittamātre 'vatiṣṭhate || AMsa_14.24 ||
            </p>
         
         
         <p>
            sarvārthapratibhāsatvaṃ tataś citte prapaśyati |<br />
            prahīno grāhyanivikṣepas tadā tasya bhavaty asau || AMsa_14.25 ||
            </p>
         
         
         <p>
            tato grāhakavikṣepaḥ kevalo 'syāvaśiṣyate |<br />
            ānantaryasamādhiṃ ca spṛśaty āśu tadā punaḥ || AMsa_14.26 ||
            </p>
         
         
         <p>ata ūrdhvaṃ nirvedhabhāgīyāni | tathābhūto bodhisatvaḥ samāhitacitto manojalpād vinirmuktān
            sarvadharmān na paśyati svalakṣaṇasāmānyalakṣaṇākhyān manojalpamātram eva khyāti |
            sāsyoṣmagatāvasthā | ayaṃ sa āloko yam adhikṛtyoktaṃ kṣāranadyām | āloka iti dharmanidhyānakṣānter
            etad adhivacanam iti | sa tasyaiva dharmālokasya vivṛddhyartham āsthitakriyayā dṛḍhaṃ
            vīryam ārabhate | sāsya mūrdhāvasthā dharmālokavivṛddhyā ca cittamātre 'vatiṣṭhate
            | cittam etad iti prativedhāt | tataś citta eva sarvārthapratibhāsatvaṃ paśyati |
            na cittād anyam arthaṃ | tadā cāsya grāhyavikṣepaḥ prahīno bhavati | grāhakavikṣepaḥ
            kevalo 'vaśiṣyate | sāsya kṣāntyavasthā | tadā ca kṣipram ānantaryasamādhiṃ spṛśati
            | sāsya laukikāgradharmāvasthā | kena kāraṇena sa ānantarya ucyate |</p>
         
         
         <p>
            yato grāhakavikṣepo hīyate tadanantaraṃ |<br />
            jñeyāny uṣmagatādīni etāni hi yathākramaṃ || AMsa_14.27 ||
            </p>
         
         
         <p>ity etāny uṣmagatādīni nirvedhabhāgīyāni |</p>
         
         
         <p>
            dvayagrāhavisaṃyuktaṃ lokottaram anuttaraṃ |<br />
            nirvikalpaṃ malāpetaṃ jñānaṃ sa labhate punaḥ || AMsa_14.28 ||
            </p>
         
         <span class="note"><span class="bold">Msa 94</span></span>
         
         <p>ataḥ pareṇa darśanamārgāvasthā | dvayagrāhavisaṃyuktaṃ grāhyagrāhagrāhakagrāhavisaṃyogāt
            | anuttaraṃ yānānantaryeṇa | nirvikalpaṃ grāhyagrāhakavikalpavisaṃyogāt | malāpetaṃ
            darśanajñeyakleśaprahāṇāt | etena virajo vigatamalam ity uktaṃ bhavati |</p>
         
         
         <p>
            sāsyāśrayaparāvṛttiḥ prathamā bhūmir iṣyate |<br />
            ameyaiś cāsya sā kalpaiḥ suviśuddhiṃ nigacchati || AMsa_14.29 ||
            </p>
         
         
         <p>śloko gatārthaḥ |</p>
         
         
         <p>
            dharmadhātoś ca samatāṃ pratividhya punas tadā |<br />
            sarvasatveṣu labhate sadātmasamacittatāṃ || AMsa_14.30 ||
            </p>
         
         
         <p>
            nirātmatāyāṃ duḥkhārthe kṛtye niḥpratikarmaṇi |<br />
            satveṣu samacitto 'sau yathānye 'pi jinātmajāḥ || AMsa_14.31 ||
            </p>
         
         
         <p>dharmanairātmyena ca dharmasamatāṃ pratividhya sarvasatveṣu sadā ātmasamacittatāṃ
            pratilabhate | pañcavidhayā samatayā | nairātmyasamatayā duḥkhasamatayā svaparasaṃtāneṣu
            nairātmyaduḥkhatayor aviśeṣāt | kṛtyasamatayā svaparaduḥkhaprahāṇakāmatāsāmānyāt |
            niṣpratikārasamatayā | ātmana iva parataḥ pratikārānabhinandanāt | tadanyabodhisatvasamatayā
            ca yathā tair abhisamitaṃ tathābhisamayāt |</p>
         
         
         <p>
            traidhātukātmasaṃskārānabhūtaparikalpataḥ |<br />
            jñānena suviśuddhena advayārthena paśyati || AMsa_14.32 ||
            </p>
         
         
         <p>sa traidhātukātmasaṃskārān abhūtaparikalpanāmātrān paśyati | suviśuddhena jñānena
            lokottaratvāt |</p>
         
         
         <p>
            tadabhāvasya bhāvaṃ ca vimuktaṃ dṛṣṭihāyibhiḥ |<br />
            labdhvā darśanamārgo hi tadā tena nirūcyate || AMsa_14.33 ||
            </p>
         
         
         <p>tasya grāhyagrāhakābhāvasya bhāvaṃ dharmadhātūn darśanaprahātavyaiḥ kleśair vimuktaṃ
            paśyati |</p>
         
         
         <p>
            abhāvaśūnyatāṃ jñātvā tathā bhāvasya śūnyatāṃ |<br />
            prakṛtyā śūnyatāṃ jñātvā śūnyajña iti kathyate || AMsa_14.34 ||
            </p>
         
         <span class="note"><span class="bold">Msa 95</span></span>
         
         <p>sa ca bodhisatvaḥ śūnyajña ity ucyate | trividhiśūnyatājñānāt | abhāvaśūnyatā parikalpitaḥ
            svabhāvaḥ svena lakṣaṇenābhāvāt | tathā bhāvasya śūnyatā paratantrasya sa hi na tathābhāvo
            yathā kalpyate svena lakṣaṇena bhāvaḥ | prakṛtiśūnyatā pariniṣpannaḥ svabhāvaḥ śūnyatāsvabhāvatvāt
            |</p>
         
         
         <p>
            animittapadaṃ jñeyaṃ vikalpānāṃ ca saṃkṣayaḥ |<br />
            abhūtaparikalpaś ca tadapraṇihitasya hi || AMsa_14.35 ||
            </p>
         
         
         <p>animittapadaṃ jñeyaṃ vikalpānāṃ ca saṃkṣayaḥ | abhūtaparikalpas tadapraṇidhānasya
            padam ālambanam ity arthaḥ |</p>
         
         
         <p>
            tena darśanamārgeṇa saha lābhaḥ sadā mataḥ |<br />
            sarveṣāṃ bodhipakṣāṇāṃ vicitrāṇāṃ jinātmaje || AMsa_14.36 ||
            </p>
         
         
         <p>tena darśanamārgeṇa saha bodhisatvasya sarveṣāṃ bodhipakṣāṇāṃ dharmāṇāṃ lābho veditavyaḥ
            smṛtyupasthānādīnāṃ |</p>
         
         
         <p>
            saṃskāramātraṃ jagad etya buddhyā nirātmakaṃ duḥkhivirūḍhimātraṃ |<br />
            vihāya yānarthamayātmadṛṣṭiḥ mahātmadṛṣṭiṃ śrayate mahārthāṃ || AMsa_14.37 ||
            </p>
         
         
         <p>
            vinātmadṛṣṭyā ya ihātmadṛṣṭir vināpi duḥkhena suduḥkhitaś ca |<br />
            sarvārthakartā na ca kārakāṅkṣī yathātmanaḥ svātmahitāni kṛtvā || AMsa_14.38 ||
            </p>
         
         
         <p>
            yo muktacittaḥ parayā vimuktyā baddhaś ca gāḍhāyatabandhanena |<br />
            duḥkhasya paryantam apaśyamānaḥ prayujyate caiva karoti caiva || AMsa_14.39 ||
            </p>
         
         
         <p>
            svaṃ duḥkham udvoḍhum ihāsamartho lokaḥ kutaḥ piṇḍitam anyaduḥkhaṃ |<br />
            janmaikam ālokayate gataṃ tvacinto viparyayāt tasya tu bodhisatvaḥ || AMsa_14.40 ||
            </p>
         
         
         <p>
            yatprema yā vatsalatā prayogaḥ satveṣv akhedaś ca jinātmajānāṃ |<br />
            āścaryam etat paramaṃ bhaveṣu na caiva satvātmasamān abhāvāt || AMsa_14.41 ||
            </p>
         
         
         <p>ebhiḥ pañcabhiḥ ślokair darśanamārgalābhino bodhisatvasya māhātmyodbhāvanaṃ | anarthamayātmadṛṣṭir
            yā kliṣṭā satkāyadṛṣṭiḥ | mahātmadṛṣṭir iti mahārthā yā sarvasatveṣv ātmasamacittalābhātmadṛṣṭiḥ
            | sā hi sarvasatvārthakriyāhetutvāt mahārthā | vinātmadṛṣṭyā anarthamayyātmadṛṣṭir
            mahārthā yā vināpi duḥkhena svasaṃtānajena suduḥkhitā sarvasatvasaṃtānajena | yo vimuktacitto
            darśanaprahātavyebhyaḥ parayā vimuktyānuttareṇa yānena | baddhaś ca gāḍhāyatabandhanena
            sarvasatvasāṃntāniṃkena (<span class="bold">Msa 96</span>) duḥkhasya paryantaṃ na paśyati svadhātor anantatvād ākāśavat prayujyate ca duḥkhasyāntakriyāyai
            satvānāṃ karoti caiva tām aprameyāṇāṃ satvānāṃ | viparyayāt tasya tu bodhisatvaḥ sa
            hi saṃpiṇḍitasarvasatvaduḥkhaṃ yāval lokagatam udvoḍhuṃ samarthaḥ | yā satveṣu bodhisatvasya
            priyatā yā ca hitasukhaiṣitā yaś ca tadarthaṃ prayogo yaś cittaprayuktasyākheda etat
            sarvam āścaryaṃ paramaṃ lokeṣu | na caivāścaryaṃ satvānām ātmasamānatvāt |</p>
         
         
         <p>
            tato 'sau bhāvanāmārge pariśiṣṭāsu bhūmiṣu |<br />
            jñānasya dvividhasyeha bhāvanāyai prayujyate || AMsa_14.42 ||
            </p>
         
         
         <p>
            nivirkalpaṃ ca tajjñānaṃ buddhadharmaviśodhakaṃ |<br />
            anyad yathāvyavasthānaṃ satvānāṃ paripācakaṃ || AMsa_14.43 ||
            </p>
         
         
         <p>
            bhāvanāyāś ca niryāṇaṃ dvayasaṃkhyeyasamāptitaḥ |<br />
            paścimāṃ bhāvanām etya bodhisatvau 'bhiṣiktakaḥ || AMsa_14.44 ||
            </p>
         
         
         <p>
            vajropamaṃ samādhānaṃ vikalpābhedyam etya ca |<br />
            niṣṭhāśrayaparāvṛttiṃ sarvāvaraṇanirmalāṃ || AMsa_14.45 ||
            </p>
         
         
         <p>
            sarvākārajñatāṃ caiva labhate 'nuttaraṃ padaṃ |<br />
            yatra sthaḥ sarvasatvānāṃ hitāya pratipadyate || AMsa_14.46 ||
            </p>
         
         
         <p>ebhir bhāvanāmārgaḥ paridīpitaḥ | dvividhaṃ jñānaṃ | nirvikalpaṃ ca yenātmano buddhadharmāṇ
            viśodhayati | yathāvyavasthānaṃ ca lokottarapṛṣṭhalabdhaṃ laukikaṃ yena satvān paripācayati
            | asaṃkhyeyadvayasya samāptau paścimāṃ bhāvanām āgamyāvasānagatām abhiṣikto vajropamaṃ
            samādhiṃ labhate | vikalpānuśayābhedyārthena vajropamaḥ | tato niṣṭhāgatām āśrayaparāvṛttiṃ
            labhate sarvakleśajñeyāvaraṇanirmalāṃ | sarvākārajñatāṃ cānuttarapadaṃ yatrastho yāvat
            saṃsāram abhisaṃbodhinirvāṇasaṃdarśanādibhiḥ satvānāṃ hitāya pratipadyate |</p>
         
         
         <p>
            kathaṃ tathā durlabhadarśane munau bhaven mahārthaṃ na hi nityadarśanaṃ |<br />
            bhṛśaṃ samāpyāyitacetasaḥ sadā prasādavegair asamaśravodbhavaiḥ || AMsa_14.47 ||
            </p>
         
         
         <p>
            apracodyamānaḥ satataṃ ca saṃmukhaṃ tathāgatair dharmasumukhe vyavasthitaḥ |<br />
            nigṛhya keśeṣv iva doṣagahvarāt nikṛṣya bodhau sa balān niveśyate || AMsa_14.48 ||
            </p>
         
         
         <p>
            sa sarvalokaṃ suviśuddhadarśanair akalpabodhair abhibhūya sarvathā |<br />
            mahāndhakāraṃ vidhamayya bhāsate jaganmahāditya ivātyudārataḥ || AMsa_14.49 ||
            </p>
         
         <span class="note"><span class="bold">Msa 97</span></span>
         
         <p>ebhis tribhiḥ ślokair avavādamāhātmyaṃ darśayati | yo hi dharmamukhaśrotasy avavādaṃ
            labhate tasya nityaṃ buddhadarśanaṃ bhavati | tataś cāsamaṃ dharmaśravaṇaṃ | yato
            'syātyarthaṃ prasādaḥ prasādavegair āpyāyitacetasas tannityadarśanaṃ buddhānāṃ mahārthaṃ
            bhavati | śeṣaṃ gatārthaṃ |</p>
         
         
         <p>
            buddhāḥ samyakpraśaṃsāṃ vidadhati satataṃ svārthasamyakprayukte nindām īrṣyāprayukte
            sthitivicayapare cāntarāyānukūlān |<br />
            dharmān sarvaprakārān vidhivad iha jinā darśayanty agrasatve yān varjyāsevya yoge
            bhavati vipulatā saugate śāsane 'smim || AMsa_14.50 ||
            </p>
         
         
         <p>caturvidhām anuśāsanīm etena ślokena darśayati | adhiśīlam adhikṛtya samyaksvārthaprayukte
            bodhisatve praśaṃsāvidhānataḥ | adhicittam adhiprajñaṃ cādhikṛtya sthitivicayapare
            tadantarāyāṇāṃ tadanukūlānāṃ ca sarvaprakārāṇāṃ dharmāṇāṃ deśanataḥ | yān varjyāsevyety
            antarāyān anukūlāṃś ca yathākramaṃ | yoga iti śamathavipaśyanābhāvanāyāṃ |</p>
         
         
         <p>
            iti satataśubhācayaprapūrṇaḥ suvipulam etya sa cetasaḥ samādhiṃ |<br />
            munisatatamahāvavādalabdho bhavati guṇārṇavapārago 'grasatvaḥ || AMsa_14.51 ||
            </p>
         
         
         <p>nigamaśloko gatārthaḥ |</p>
         
         
         <p>mahāyānasūtrālaṃkāre avavādānuśāsanyadhikāraś caturdaśaḥ</p>
         
         
         <p>CHAPITRE XV
            pañcadaśo 'dhikāraḥ</p>
         
         
         <p>
            uddānam adhimukter bahulatā dharmaparyeṣṭideśane |<br />
            pratipattis tathā samyagavavādānuśāsanaṃ || AMsa_15.1 ||
            </p>
         
         
         <p>upāyasahitakarmavibhāge catvāraḥ ślokāḥ |</p>
         
         
         <p>
            yathā pratiṣṭhā vanadehiparvatapravāhinīnāṃ pṛthivī samantataḥ |<br />
            tathaiva dānādiśubhasya sarvato budheṣu karma trividhaṃ nirucyate || AMsa_15.2 ||
            </p>
         
         <span class="note"><span class="bold">Msa 98</span></span>
         
         <p>anena ślokena samutthānopāyaṃ darśayati | sarvaprakārasya dānādiśubhasya pāramitābodhipakṣādikasya
            karmatrayasamutthitatvāt | budheṣv iti bodhisatveṣu | vanādigrahaṇam upabhojyāsthirasthiravastunidarśanārthaṃ
            |</p>
         
         
         <p>
            suduṣkaraiḥ karmabhirudyatātmānāṃ vicitrarūpair bahukalpanirgataiḥ |<br />
            na kāyavākcittamayasya karmaṇo jinātmajānāṃ bhavatīha saṃnatiḥ || AMsa_15.3 ||
            </p>
         
         
         <p>
            yathā viṣāc chastramahāśanād ripor nivārayed ātmahitaḥ svam āśrayaṃ |<br />
            nihīnayānād vividhāj jinātmajo nivārayet karma tathā trayātmakaṃ || AMsa_15.4 ||
            </p>
         
         
         <p>ābhyāṃ ślokābhyāṃ vyutthānopāyaṃ darśayati | mahāyānakhedānyayānapātavyutthānād yathākramaṃ
            | saṃnatiḥ kheda ity arthaḥ | viṣādisādharmyaṃ hīnayānapratisaṃyuktasya karmaṇo hīnayānacittapariṇāmanāt
            mahāyāne kuśalamūlasamucchedanāt anutpannakuśalamūlānutpādāya | utpannakuśalamūlasya
            dhvaṃsanāt | buddhatvasaṃpatprāptivibandhanāc ca |</p>
         
         
         <p>
            na karmiṇaḥ karma na karmaṇaḥ kriyāṃ sadāvikalpaḥ samudīkṣate tridhā |<br />
            tato 'sya tatkarma viśuddhipāragaṃ bhavaty anantaṃ tadupāyasaṃgrahāt || AMsa_15.5
            ||
            </p>
         
         
         <p>anena ślokena caturthena viśuddhyupāyaṃ karmaṇo darśayati | maṇḍalapariśuddhitaḥ kartṛkarmakriyāṇām
            anupalambhāt | anantam ity akṣayaṃ |</p>
         
         
         <p>mahāyānasūtrālaṃkāre upāyasahitakarmādhikāraḥ pañcadaśaḥ</p>
         
         
         <p>CHAPITRE XVI
            ṣoḍaśo 'dhikāraḥ</p>
         
         
         <p>pāramitāprabhedasaṃgrahe uddānaślokaḥ |</p>
         
         
         <p>
            sāṃkhyātha tallakṣaṇam ānupūrvī niruktir abhyāsaguṇaś ca tāsāṃ |<br />
            prabhedanaṃ saṃgrahaṇaṃ vipakṣo jñeyo guṇo 'nyonyaviniścayaś ca || AMsa_16.1 ||
            </p>
         
         
         <p>saṃkhyāvibhāge ṣaṭ ślokāḥ |</p>
         
         
         <p>
            bhogātmabhāvasaṃpatparicārārambhasaṃpadabhyudayaḥ |<br />
            kleśāvaśagatvam api ca kṛtyeṣu sadāviparyāsaḥ || AMsa_16.2 ||
            </p>
         
         <span class="note"><span class="bold">Msa 99</span></span>
         
         <p>iti prathamaḥ | tatra catasṛbhiḥ pāramitābhiś caturvidho 'bhyudayaḥ | dānena bhogasaṃpat
            | śīlenātmabhāvasaṃpat | kṣāntyā paricārasaṃpat | tathā hi tadāsevanād āyatyād bahujanasupriyo
            bhavati | vīryeṇārambhasaṃpat sarvakarmāntasaṃpattitaḥ | pañcamyā kleśāvaśagatvaṃ
            dhyānena kleśaviṣkambhanāt | ṣaṣṭyā kṛtyeṣv aviparyāsaḥ sarvakāryayathābhūtaparijñānāt
            | ity abhyudayaḥ tatra cāsaṃkleśamaviparītakṛtyārambhaṃ cādhikṛtya ṣaṭ pāramitā vyavasthitāḥ
            |</p>
         
         
         <p>
            satvārtheṣu suyuktas tyāgānupaghātamarṣaṇaiḥ kurute |<br />
            sanidānasthitimuktyā ātmārthaṃ sarvathā carati || AMsa_16.3 ||
            </p>
         
         
         <p>iti dvitīyaḥ | satvārtheṣu samyakprayukto bodhisatvas tisṛbhir dānaśīlakṣāntipāramitābhir
            yathākramaṃ tyāgenānupaghātenāupaghātamarṣaṇena ca satvārthaṃ kurute | tisṛbhiḥ sanidānatayā
            cittasthityā vimuktyā ca sarvaprakāram ātmārthaṃ carati | vīryaṃ niśritya yathākramaṃ
            dhyānaprajñābhyāsamāhitasya cittasya samavadhānāt samāhitasya mocanāt | iti parārtham
            ātmārthaṃ cārabhya ṣaṭ pāramitāḥ |</p>
         
         
         <p>
            avighātair aviheṭhair viheṭhasaṃmarṣaṇaiḥ kriyākhedaiḥ |<br />
            āvarjanaiḥ sulapitaiḥ parārtha ātmārtha etasmāt || AMsa_16.4 ||
            </p>
         
         
         <p>iti tṛtīyaḥ | dānādibhirbodhisatvasya sakalaḥ parārtho bhavati | yathākrama pareṣām
            upakaraṇāvighātai | aviheṭhaiḥ viheṭhanāmarṣaṇaiḥ | sāhāyyakriyāsvakhedaiḥ ṛddhyādiprabhāvāvarjanaiḥ
            subhāṣitasulapitaiś ca saṃśayacchedanāt | etasmāt parārthāt bodhisatvasyātmārtho bhavati
            | parakāryasvakāryatvān mahābodhiprāptitaś ca | iti sakalaparārthādhikārāt ṣaṭ pāramitāḥ
            |</p>
         
         
         <p>
            bhogeṣu cānabhiratis tīvrā gurutādvaye akhedaś ca |<br />
            yogaś ca nirvikalpaḥ samas tam idam uttamaṃ yānaṃ || AMsa_16.5 ||
            </p>
         
         
         <p>iti caturthaḥ | dānena bodhisatvasya bhogeṣv abhiratir nirapekṣatvāt | śīlasamādānena
            bodhisatvaśikṣāsu tīvrā gurutā | kṣāntyā vīryeṇa cākhedo dvaye yathākramaṃ duḥkhe
            ca satvāsatvakṛte kuśalaprayoge ca | dhyānaprajñāyāṃ nirvikalpo (<span class="bold">Msa 100</span>) yogaḥ śamathavipaśyanāsaṃgṛhītaḥ | etāvac ca samastamahāyānasaṃgrahādhikārāt ṣaṭ
            pāramitāḥ |</p>
         
         
         <p>
            viṣayeṣv asaktimārgas tadāptivikṣepasaṃyameṣv aparaḥ |<br />
            satvāvisṛjanavardhana āvaraṇaviśodhaneṣv aparaḥ || AMsa_16.6 ||
            </p>
         
         
         <p>iti pañcamaḥ | tatra dānaṃ viṣayeṣv asaktimārgas tyāgābhyāsena tatsaktivigamāt | śīlaṃ
            tadāptivikṣepasaṃyameṣu bhikṣusaṃvarasthasya viṣayāprāptaye sarvakarmāntavikṣepāṇām
            apravṛtteḥ | kṣāntiḥ satvānutsarge sarvopakāraduḥkhānudvegāt | vīryaṃ kuśalavivardhana
            ārabdhavīryasya tadvaddhigamanāt | dhyānaṃ prajñā cāvaraṇaviśodhaneṣu mārgas tābhyāṃ
            kleśajñeyāvaraṇaviśodhanāt | mārga ity upāyaḥ | evaṃ sarvakāramārgādhikārāt ṣaṭ pāramitāḥ
            |</p>
         
         
         <p>
            śikṣātrayam adhikṛtya ca ṣaḍ pāramitā jinaiḥ samākhyātāḥ |<br />
            ādyā tisro dvedhā antyadvayatas tisṛṣv ekā || AMsa_16.7 ||
            </p>
         
         
         <p>iti ṣaṣṭhaḥ | tatrādyā adhiśīlaṃ śikṣā tisraḥ pāramitāḥ sasaṃbhārasaparivāragrahaṇāt
            | dānena hi bhoganirapekṣaḥ śīlaṃ samādatte samāttaṃ ca kṣāntyā rakṣaty ākruṣṭāpratyākrośanādibhiḥ
            | dvidhety adhicittam adhiprajñaṃ ca śikṣā sā antena dvayena saṃgṛhītā yathākramaṃ
            dhyānena prajñayā ca | tisṛṣv api śikṣāsv ekā vīryapāramitā veditavyā | sarvāsāṃ vīryasahāyatvāt
            | lakṣaṇavibhāge ślokāḥ ṣaṭ |</p>
         
         
         <p>
            dānaṃ vipakṣahīnaṃ jñānena gataṃ ca nirvikalpena |<br />
            sarvecchāparipūrakam api satvavipācakaṃ tredhā || AMsa_16.8 ||
            </p>
         
         
         <p>bodhisatvānāṃ dānaṃ caturvidhalakṣaṇaṃ | vipakṣahīnaṃ tātparyasya prahīṇatvāt | nirvikalpajñānasahagataṃ
            dharmanairātmyaprativedhayogāt sarvecchāparipūrakaṃ yo yad icchati tasmai tasya dānāt
            | satvaparipācakaṃ tredhā dānena satvān saṃgṛhya triṣu yāneṣu yathābhavyaniyojanāt
            |</p>
         
         
         <p>
            śīlaṃ vipakṣahīnaṃ jñānena gataṃ ca nirvikalpena |<br />
            sarvecchāparipūrakam api satvavipācakaṃ tredhā || AMsa_16.9 ||
            </p>
         
         
         <p>
            kṣāntirvipakṣahīnā jñānena gatā ca nirvikalpena |<br />
            sarvecchāparipūrā api satvavipācikā tredhā || AMsa_16.10 ||
            </p>
         
         <span class="note"><span class="bold">Msa 101</span></span>
         
         <p>
            vīryaṃ vipakṣahīnaṃ jñānena gataṃ ca nivikalpena |<br />
            sarvecchāparipūrakam api satvāvipācakaṃ tredhā || AMsa_16.11 ||
            </p>
         
         
         <p>
            dhyānaṃ vipakṣahīnaṃ jñānena gataṃ ca nirvikalpena |<br />
            sarvecchāparipūrakam api satvavipācakaṃ tredhā || AMsa_16.12 ||
            </p>
         
         
         <p>
            prajñā vipakṣahīnā jñānena gatā ca nirvikalpena |<br />
            sarvecchāparipūrā api satvavipācikā tredhā || AMsa_16.13 ||
            </p>
         
         
         <p>yathā dānalakṣaṇaṃ caturvidham evaṃ śīlādīnāṃ veditavyaṃ | eṣāṃ tu vipakṣā dauḥśīlyaṃ
            krodhaḥ kauśīdyaṃ vikṣepo dauṣprajñyaṃ yathākramaṃ | sarvecchāparipūrakatvaṃ śīlādibhiḥ
            pareṣāṃ sarvakāyavāksaṃyamāparādhamarṣaṇasāhāyyamanorathasaṃśayacchedanecchāparipūraṇāt
            | satvaparipācakatvaṃ śīlādibhir āvarjya triṣu yāneṣu paripācanāt | anukramavibhāge
            ślokaḥ |</p>
         
         
         <p>
            pūrvottaraviśrayataś cotpattes tatkrameṇa nirdeśaḥ |<br />
            hīnotkarṣasthānād audārikasūkṣmataś cāpi || AMsa_16.14 ||
            </p>
         
         
         <p>tribhiḥ kāraṇais teṣāṃ dānādīnāṃ krameṇa nirdeśaḥ | pūrvasaṃniśrayeṇottarasyotpatteḥ
            | bhoganirapekṣo hi śīlaṃ samātte śīlavān kṣamo bhavati kṣamāvān vīryam ārabhate ārabdhavīryaḥ
            samādhim utpādayati samāhitacitto yathābhūtaṃ prajānāti | pūrvasya ca hīnatvāt uttarasyotkarṣasthānatvāt
            | hīnaṃ hi dānam utkṛṣṭaṃ śīlam evaṃ yāvad dhīnaṃ dhyānam utkṛṣṭā prajñeti | pūrvasya
            cāudārikatvād uttarasya sūkṣmatvāt | audārikaṃ hi dānaṃ supraveśatvāt sukaratvāc ca
            | sūkṣmaṃ śīlaṃ tato duṣpraveśatvād duṣkaratvāc ca | evaṃ yāvad audārikaṃ dhyānaṃ
            sūkṣmā prajñeti | nirvacanavibhāge ślokaḥ |</p>
         
         
         <p>
            dāridyasyāpanayāc chaityasya ca lambhanāt kṣayāt kruddheḥ |<br />
            varayogamanodhāraṇaparamāthajñānataś coktiḥ || AMsa_16.15 ||
            </p>
         
         
         <p>dāridryam apanayatīti dānaṃ | śaityaṃ lambhayatīti śīlaṃ tadvato viṣayanimittakleśaparidāhābhāvāt
            kṣayaḥ kruddher iti kṣāntis tayā krodhakṣayāt | vareṇa yojayatīti (<span class="bold">Msa 102</span>) vīryaṃ kuśaladharmayojanāt | dhārayaty adhyātmaṃ mana iti dhyānaṃ | paramārtha jānāty
            anayeti prajñā | bhāvanāvibhāge ślokaḥ |</p>
         
         
         <p>
            bhāvanopadhim āśritya manaskāraṃ tathāśayaṃ |<br />
            upāyaṃ ca vibhutvaṃ ca sarvāsām eva kathyate || AMsa_16.16 ||
            </p>
         
         
         <p>pañcavidhā pāramitābhāvanā | upadhisaṃniśritā | tatropadhisaṃniśritā caturākārā hetusaṃniśritā
            yo gotrabalena pāramitāsu pratipattyabhyāsaḥ | vipākasaṃniśritā ya ātmabhāvasaṃpattibalena
            | praṇidhānasaṃniśritā yaḥ pūrvapraṇidhānabalena | pratisaṃkhyānasaṃniśritā yaḥ prajñābalena
            pāramitāsu pratipattyabhyāsaḥ | manasikārasaṃniśritā pāramitābhāvanā caturākārā |
            adhimuktimanaskāreṇa sarvapāramitāpratisaṃyuktaṃ sūtrāntam adhimucyamānasya | āsvādanāmanaskāreṇa
            labdhāḥ pāramitā āsvādayato guṇasaṃdarśayogena | anumodanāmanaskāreṇa sarvalokadhātuṣu
            sarvasatvānāṃ dānādikam anumodamānasya | abhinandanāmanaskāreṇātmanaḥ satvānāṃ cānāgataṃ
            pāramitāviśeṣam abhinandamānasya | āśayasaṃniśritā pāramitābhāvanā ṣaḍākārā | atṛptāśayena
            vipulāśayena muditā--āśayena upakārāśayena nirlepāśayena kalyāṇāśayena ca | tatra
            bodhisatvasya dāne 'tṛptāśayo yad bodhisatva ekasatvasyaikakṣaṇe gaṃgānadīvālukāsamān
            lokadhātūn saptaratnaparipūrṇān kṛtvā pratipādayet | gaṃgānadīvālikāsamāṃś cātmabhāvān
            | evaṃ ca pratikṣaṇaṃ gaṃgānadīvālikāsamān kalpān pratipādayet | yathā caikasya satvasyaivaṃ
            yāvān satvadhātur anuttarāyāṃ samyaksaṃbodhau paripācayitavyas tam anena paryāyeṇa
            pratipādayet | atṛpta eva bodhisatvasya dānāśaya iti | ya evaṃrūpa āśayo 'yaṃ bodhisatvasya
            dāne 'tṛptāśayaḥ | na ca bodhisatva evaṃrūpāṃ dānaparaṃparāṃ kṣaṇamātram api hāpayati
            | na vicchinattyā bodhimaṇḍaniṣadanād iti | ya evaṃrūpa āśayo 'yaṃ bodhisatvasya dāne
            vipulāśaya iti | muditataraś ca bodhisatvo bhavati tān satvān dānena tathānugṛhṇan
            | na tv eva te satvās tena dānenānugṛhyamāṇā iti | ya evaṃrūpa āśayo 'yaṃ bodhisatvasya
            dāne muditāśayaḥ | upakārakatarāṃś ca sa bodhisatvas tān satvān ātmanaḥ samanupaśyati
            | yeṣāṃ tathā dānenopakaroti nātmānaṃ | teṣām anuttarasamyaksaṃbodhyupastambhatām
            upādāya iti | ya evaṃrūpa āśayo 'yaṃ āśayaḥ | na ca bodhisatvaḥ satveṣu tathā vipulam
            api dānamayaṃ puṇyam abhisaṃskṛtya pratikāreṇa vā artho bhavati vipākena vā iti |
            ya evaṃrūpa āśayo 'yaṃ bodhisatvasya dānapāramitābhāvanāyāṃ nirlepāśayaḥ | yadbodhisatvas
            tathā vipulasyāpi (<span class="bold">Msa 103</span>) dānaskandhasya vipākam satveṣv abhinandati nātmanaḥ | sarvasatvasādhāraṇaṃ ca kṛtvānuttarāyāṃ
            samyaksaṃbodhau pariṇāmayati iti | ya evaṃrūpa āśayo 'yaṃ bodhisatvasya dānapāramitābhāvanāyāṃ
            kalyāṇāśayaḥ | tatra bodhisatvasya śīlapāramitābhāvanāyāṃ yāvat prajñāpāramitābhāvanāyām
            atṛptāśayaḥ | yad bodhisatvo gaṃgānadīvālikāsameṣv ātmabhāveṣu gaṃgānadīvālikāsamakalpāyuṣpramāṇeṣu
            sarvāupakaraṇanirantaravighātī trisāhasramahāsāhasralokadhātāv agnipratipūrṇe caturvidham
            īryāpathaṃ kalpayann ekaṃ śīlapāramitākṣaṇaṃ yāvat prajñāpāramitākṣaṇaṃ bhāvayed etena
            paryāyeṇa yāvāṃś chīlaskandho yāvān ca prajñāsakandho yenānuttarāṃ samyaksaṃbodhim
            abhisaṃbudhyate śīlaskandhaṃ yāvat prajñāskandhaṃ bhāvayed atṛpta eva bodhisatvasya
            śīlapāramitābhāvanāyām āśayo yāvat prajñāpāramitābhāvanāyām āśaya iti | ya evaṃrūpa
            āśayo 'yaṃ bodhisatvasya śīlapāramitābhāvanāyām atṛptāśayo yāvat prajñāpāramitābhāvanāyām
            āśayaḥ | yadbodhisatvāstāṃ śīlapāramitābhāvanāparaṃparāṃ yāvat prajñāpāramitābhāvanā
            paraṃparāmā bodhimaṇḍaniṣadanān na sraṃsayati na vicchinatti iti | ya evaṃrūpa āśayo
            'yaṃ bodhisatvasya śīlapāramitābhāvanāyāṃ yāvat prajñāpāramitābhāvanāyāṃ vipulāśayaḥ
            | muditataraś ca bodhisatvo bhavati tayā śīlapāramitābhāvanayā yāvat prajñāpāramitābhāvanayā
            satvānanugṛhlan | na tv eva te satvā anugṛhyamāṇā iti | ya evaṃrūpa āśyo 'yaṃ bodhisatvasya
            śīlapāramitābhāvanāyāṃ yāvat prajñāpāramitābhāvanāyāṃ muditāśayaḥ | upakārakatarāṃś
            ca bodhisatvastān satvānātmanaḥ samanupaśyati | yeṣāṃ tathā śīlapāramitābhāvanayā
            yāvat prajñāpāramitābhāvanayā upakaroti nātmānaṃ | teṣām anuttarasamyaksaṃbodhyupastambhatām
            upādāya iti | ya evaṃrūpa āśayo 'yaṃ bodhisatvasya śīlapāramitābhāvanāyāṃ yāvat prajñāpāramitābhāvanāyām
            upakārāśayaḥ | na ca bodhisatvastathā vipulam api śīlapāramitābhāvanāmayaṃ yāvat prajñāpāramitābhāvanāmayaṃ
            puṇyam abhisaṃskṛtya pratikāreṇa vārtho bhavati vipākena vā iti | ya evaṃrūpa āśayo
            'yaṃ bodhisatvasya śīlapāramitābhāvanāyāṃ yāvat prajñāpāramitābhāvanāyāṃ nirlepāśayaḥ
            | tatra yad bodhisatva evaṃ śīlapāramitābhāvanāmayasya yāvat prajñāpāramitābhāvanāmayapuṇyaskandhasya
            vipākaṃ satveṣv evābhinandati nātmanaḥ | sarvasatvasādhāraṇaṃ ca kṛtvānuttarāyāṃ samyaksambodhau
            pariṇāmayatīti | ya evaṃrūpa āśayo 'yaṃ bodhisatvasya śīlapāramitābhāvanāyāṃ yāvat
            prajñāpāramitābhāvanāyāṃ kalyāṇāśayaḥ | upāyasaṃniśritā bhāvanā tryākārā | nirvikalpena
            jñānena trimaṇḍalapariśuddhipratyavekṣaṇatām upādāya | tathā hi sa upāyaḥ sarvamanasikārāṇām
            abhiniṣpattaye | vibhutvasaṃniśritā pāramitābhāvanā tryākārā | kāyavibhutvataḥ | caryāvibhutvataḥ
            | deśanāvibhutvataś ca | tatra kāyavibhutvaṃ (<span class="bold">Msa 104</span>) tathāgate dvau kāyau draṣṭavyau svābhāvikaḥ sāṃbhogikaś ca | tatra caryāvibhutvaṃ
            nairmāṇikaḥ kāyo draṣṭavyaḥ | yena sarvākārāṃ sarvasatvānāṃ sahadhārmikacaryāṃ darśayati
            | deśanāvibhutvaṃ
            ṣaṭpāramitāsarvākāradeśanāyām avyāghātaḥ | prabhedasaṃgrahe dvādaśa ślokāḥ | dānādīnāṃ
            pratyekaṃ ṣaḍarthaprabhedataḥ | ṣaḍarthāḥ svabhāvahetuphalakarmayogavṛttyarthāḥ |
            tatra dānaprabhede dvau ślokau |</p>
         
         
         <p>
            pratipādanam arthasya cetanā mūlaniścitā |<br />
            bhogātmabhāvasaṃpattī dvayānugrahapūrakaṃ || AMsa_16.17 ||
            </p>
         
         
         <p>
            amātsaryayutaṃ tac ca dṛṣṭadharmāmiṣābhaye |<br />
            dānam eva parijñāya paṇḍitaḥ samudānayet || AMsa_16.18 ||
            </p>
         
         
         <p>arthapratipādanaṃ pratigrāhakeṣu dānasya svabhāvaḥ | alobhādisahajā cetanā hatuḥ |
            bhogasaṃpattir ātmabhāvasaṃpattiś cāyurādisaṃgṛhītā phalaṃ pañcasthānasūtravat | svaparānugraho
            mahābodhisaṃbhāraparipūriś ca karma | amātsaryayogo amatsariṣu vartate | dṛṣṭadharmāmiṣābhayapradānaprabhedena
            ceti vṛttiḥ | śīlaprabhede dvau ślokau |</p>
         
         
         <p>
            ṣaḍaṅgaśamabhāvāntaṃ sugatisthitidāyakaṃ |<br />
            pratiṣṭhāśāntanirbhītaṃ puṇyasaṃbhārasaṃyutaṃ || AMsa_16.19 ||
            </p>
         
         
         <p>
            saṃketadharmatālabdhaṃ saṃvarastheṣu vidyate |<br />
            śīlam evaṃ parijñāya paṇḍitaḥ samudānayet || AMsa_16.20 ||
            </p>
         
         
         <p>ṣaḍaṅgam iti svabhāvaḥ | ṣaḍaṅgīti śīlavān viharati yāvat samādāya śikṣate śikṣāpadeṣv
            iti | śamabhāvāntam iti hetuḥ | nirvāṇābhiprāyeṇa samādānāt | sugatisthitidāyakam
            iti phalaṃ | śīlena sugatigamanāt | avipratisārādikrameṇa cittasthitilābhāc ca | pratiṣṭhāśāntanirbhītam
            iti karma | śīlaṃ hi sarvaguṇānāṃ pratiṣṭhā bhavati | kleśaparidāhaśāntyā ca śāntaṃ
            | prāṇātipātādipratyayānāṃ (<span class="bold">Msa 105</span>) ca bhayāvadyavairāṇām aprasavān nirbhotaṃ | puṇyasaṃbhārasaṃyutam iti yogaḥ sarvakālaṃ
            kāyavāṅmanaskarmasamāvaraṇāt | saṃketadharmatālabdhaṃ saṃvarastheṣu vidyata iti vṛttis
            tatra saṃketalabdhaṃ prātimokṣasaṃvarasaṃgṛhītaṃ | dharmatāpratilabdhaṃ dhyānānāsravasaṃvarasaṃgṛhītam
            eṣāsya prabhedavṛttiḥ trividhena prabhedena vartanāt | saṃvarastheṣu vidyata ity ācāravṛttiḥ
            | kṣāntiprabhede dvau ślokau |</p>
         
         
         <p>
            marṣādhivāsanajñānaṃ kāruṇyād dharmasaṃśrayāt |<br />
            pañcānuśaṃsam ākhyātaṃ dvayor arthakaraṃ ca tat || AMsa_16.21 ||
            </p>
         
         
         <p>
            tapaḥ prābalyasaṃyuktaṃ teṣu tattrividhaṃ mataṃ |<br />
            kṣāntim evaṃ parijñāya paṇḍitaḥ samudānayet || AMsa_16.22 ||
            </p>
         
         
         <p>marṣādhivāsajñānam iti trividhiyāḥ kṣānteḥ svabhāvaḥ | apakāramarṣaṇakṣānter marṣaṇāṃ
            marṣa iti kṛtvā | duḥkhādhivāsakṣānter dharmanidhyānakṣānteś ca yathākramaṃ |
            kāruṇyād dharmasaṃśrayād iti hetuḥ | dharmasaṃśrayaḥ punaḥ | śīlasamādānaṃ śrutaparyavāptiś
            ca | pañcānuśaṃsam ākhyātam iti phalaṃ | yathoktaṃ sūtre | pañcānuśaṃsāḥ kṣāntau |
            na vairabahulo bhavati | na bhedabahulo bhavati | sukhasaumanasya bahulo bhavati |
            avipratisārī kālaṃ karoti | kāyasya na bhedāt sugatau svargaloke deveṣūpapadyate iti
            | dvayor arthakaraṃ ca tad iti marṣādhivāsanam ity adhikṛtaṃ idaṃ karma | yathoktaṃ
            |</p>
         
         
         <p>
            dvayor arthaṃ sa kurūte ātmanaś ca parasya ca |<br />
            yaḥ paraṃ kupitaṃ jñātvā svayaṃ tatropaśāmyati || iti ||
            </p>
         
         
         <p>tapaḥprābalyasaṃyuktam iti yogaḥ | yathoktaṃ | kṣāntiḥ paramaṃ tapa iti | teṣu tad
            ity ādhāravṛttiḥ kṣamiṣu tadvṛtteḥ | trividhaṃ matam iti prabhedavṛttis trividhakṣāntiprabhedena
            yathoktaṃ prāk | vīryaprabhede dvau ślokau |</p>
         
         
         <p>
            utsāhaḥ kuśale samyak śraddhācchandapratiṣṭhitaḥ |<br />
            smṛtyādiguṇavṛddhau ca saṃkleśaprātipakṣikaḥ || AMsa_16.23 ||
            </p>
         
         
         <p>
            alobhādiguṇopetas teṣu saptavidhaś ca saḥ |<br />
            vīryam eva parijñāya paṇḍitaḥ samudānayeta || AMsa_16.24 ||
            </p>
         
         
         <p>utsāhaḥ kuśale samyag iti svabhāvaḥ | kuśala iti tadanyakṛtyotsāhavyudāsātha samyag
            ity anyatīrthikamokṣārthotsāhavyudāsārthaṃ | śraddhāc chandapratiṣṭhita iti hetuḥ
            śraddadhāno hy atīva vīryam ārabhati | smṛtyādiguṇavṛddhāv iti phalaṃ | ārabdhavīryasya
            (<span class="bold">Msa 106</span>) smṛtisamādhyādiguṇodbhavāt | saṃkleśaprātipakṣika iti karma | yathoktaṃ ārabdhavīryas
            tu sukhaṃ viharaty avyavakīrṇaḥ pāpakair akuśalair dharmair iti | alobhādiguṇopeta
            iti yogaḥ | teṣv ity ārabdhavīryeṣu iyam ādhāravṛttiḥ | saptavidha iti prabhedavṛttiḥ
            | sa punar adhiśīlādiśikṣātraye kāyikaṃ cetasikaṃ ca sātatyena satkṛtya ca yad vīryaṃ
            | dhyānaprabhede dvau ślokau |</p>
         
         
         <p>
            sthitiś cetasa adhyātmaṃ smṛtivīryapratiṣṭhitaṃ |<br />
            sukhopapattaye 'bhijñāvihāravaśavartakam || AMsa_16.25 ||
            </p>
         
         
         <p>
            dharmāṇāṃ pramukhaṃ teṣu vidyate trividhaś ca saḥ |<br />
            dhyānam evaṃ parijñāya paṇḍitaḥ samudānayet || AMsa_16.26 ||
            </p>
         
         
         <p>sthitiś cetasa adhyātmam iti svabhāvaḥ | smṛtivīryapratiṣṭhitam iti hetuḥ | ālambanāsaṃpramoṣe
            sati vīryaṃ niśritya samāpattyabhinirhārāt | sukhopapattaye iti phalaṃ dhyānasyāvyābādhopapattiphalatvāt
            | abhijñāvihāravaśavartakam iti karma | dhyānenābhijñāvaśavartanāt | āryadivyabrāhmavihāravaśavartanāc
            ca | dharmāṇāṃ pramukham iti prāmukhyena yogaḥ | yathoktaṃ | samādhipramukhāḥ sarvadharmā
            iti | teṣu vidyata iti dhyāyiṣv iyam ādhāravṛttiḥ | trividhaś ca sa iti savitarkaḥ
            savicāraḥ avitarko vicāramātraḥ | avitarko avicāraḥ | punaḥ prītisahagataḥ | sātasahagataḥ
            | upekṣāsahagataś ca | iyaṃ prabhedavṛttiḥ | prajñāprabhede dvau ślokau |</p>
         
         
         <p>
            samyakpravicayo jñeyaḥ śasamādhānapratiṣṭhitaḥ |<br />
            suvimokṣāya saṃkleśāt prajñājīvasudeśanaḥ || AMsa_16.27 ||
            </p>
         
         
         <p>
            dharmāṇām uttaras teṣu vidyate trividhaś ca saḥ |<br />
            prajñām evaṃ parijñāya paṇḍitaḥ samudānayet || AMsa_16.28 ||
            </p>
         
         
         <p>samyak pravicayo jñeya iti svabhāvaḥ | samyag iti na mithyā jñeya iti laukikakṛtyasamyakpravicayavyudāsārthaṃ
            | samādhānapratiṣṭhita iti hetuḥ | samāhitacitto yathābhūtaṃ prajānāti | yasmāt suvimokṣāya
            saṃkleśād iti phalaṃ | tena hi saṃkleśāt suvimokṣo bhavati | laukikahīnalokottaramahālokottareṇa
            pravicayena | prajñājīvasudeśana iti prajñājīvaḥ sudeśanā cāsya karma | tena hy anuttaraprajñā
            jīvakānāṃ jīvati | samyag dharma deśayatīti | dharmāṇām uttara ity uttaratvena yogaḥ
            | yathoktaṃ | prajñottarāḥ sarvadharmā iti | teṣu vidyate trividhaś ca sa iti vṛttiḥ
            | prājñeṣu vartanāt trividhena ca prabhedena | laukiko hīnalokottaro (<span class="bold">Msa 107</span>) mahālokottaraś ca | uktaḥ pratyekaṃ dānādīnāṃ ṣaḍarthaprabhedena prabhedaḥ | saṃgrahavibhāge
            ślokaḥ |</p>
         
         
         <p>
            sarve śuklā dharmā vikṣiptasamāhitobhayā jñeyāḥ |<br />
            dvābhyāṃ dvābhyāṃ dvābhyāṃ pāramitābhyāṃ parigṛhītāḥ || AMsa_16.29 ||
            </p>
         
         
         <p>sarve śuklā dharmā dānādidharmāḥ | tatra vikṣiptā dvābhyāṃ pāramitābhyāṃ saṃgṛhītāḥ
            prathamābhyāṃ dānasamādānaśīlayor asamāhitatvāt | samāhitā dvābhyāṃ paścimābhyāṃ dhyānayathābhūtaprajñayoḥ
            samāhitatvāt | ubhaye dvābhyāṃ kṣāntivīryābhyāṃ | tayoḥ samāhitāsamāhitatvāt | vipakṣavibhāge
            ślokāḥ ṣaṭ |</p>
         
         
         <p>
            na ca saktaṃ na ca saktaṃ na ca saktaṃ saktam eva na ca dānaṃ |<br />
            na ca saktaṃ na ca saktaṃ na ca saktaṃ bodhisatvānām || AMsa_16.30 ||
            </p>
         
         
         <p>saptavidhā saktir dānasya vipakṣaḥ | bhogasaktiḥ vilambanaśaktiḥ tanmātrasaṃtuṣṭisaktiḥ
            pakṣapātasaktiḥ pratikārasaktiḥ vipākasaktiḥ | vipakṣasaktistu tadvipakṣalābhānuśayāsamudghātāt
            | vikṣepasaktiś ca | sa punar vikṣepo dvividhaḥ | manasikāravikṣepaś ca hīnayānaspṛhaṇāt
            | vikalpavikṣepaś ca dāyakapratigrāhakadānavikalpanāt | ataḥ saptavidhasaktimuktatvāt
            saptakṛtvo dānasyāsaktatvam uktaṃ |</p>
         
         
         <p>
            na ca saktaṃ na ca saktaṃ na ca saktaṃ saktam eva na ca śīlaṃ |<br />
            na ca saktaṃ na ca saktaṃ na ca saktaṃ bodhisatvānām || AMsa_16.31 ||
            </p>
         
         
         <p>
            na ca saktā na ca saktā na ca saktā saktikā na kṣāntiḥ |<br />
            na ca saktā na ca saktā na ca saktā bodhisatvānām || AMsa_16.32 ||
            </p>
         
         
         <p>
            na ca saktaṃ na ca saktaṃ na ca saktaṃ saktam eva ca na vīryaṃ |<br />
            na ca saktaṃ na ca saktaṃ na ca saktaṃ bodhisatvānām || AMsa_16.33 ||
            </p>
         
         
         <p>
            na ca saktaṃ na ca saktaṃ na ca saktaṃ saktam eva na ca dhyānaṃ |<br />
            na ca saktaṃ na ca saktaṃ na ca saktaṃ bodhisatvānām || AMsa_16.34 ||
            </p>
         
         
         <p>
            na ca saktā na ca saktā na ca saktā saktikā na ca prajñā |<br />
            na ca saktā na ca sakta na ca saktā bodhisatvānām || AMsa_16.35 ||
            </p>
         
         <span class="note"><span class="bold">Msa 108</span></span>
         
         <p>yathā dānāsaktir uktā evaṃ śīle yāvat prajñāyāṃ veditavyā | atra tu viśeṣabhogasaktiparivartena
            dauḥśīlyādyāsaktir veditavyā vipakṣasaktis tadvipakṣānuśayāsamudghātanāt | vikalpavikṣepaś
            ca yathāyogaṃ trimaṇḍalaparikalpanāt | guṇavibhāge trayoviṃśatiḥ ślokāḥ |</p>
         
         
         <p>
            tyaktaṃ buddhasutaiḥ svajīvitam api prāpyārthinaṃ sarvadā kāruṇyāt parato na ca pratikṛtir
            neṣṭaṃ phalaṃ prārthitaṃ |<br />
            dānenaiva ca tena sarvajanatā bodhitraye ropitā dānaṃ jñānaparigraheṇa ca punar loke
            'jñayaṃ sthāpitam || AMsa_16.36 ||
            </p>
         
         
         <p>iti subodhaḥ padārthaḥ |</p>
         
         
         <p>
            āttaṃ buddhasutair yamodyamamayaṃ śīlatrayaṃ sarvadā svargo nābhimataḥ sametya ca
            punaḥ saktirna tatrāhitā |<br />
            śīlenaiva ca tena sarvajanatā bodhitraye ropitā śīlaṃ jñānaparigraheṇa ca punar loke
            'kṣayaṃ sthāpitam || AMsa_16.37 ||
            </p>
         
         
         <p>trividhaṃ śīlaṃ | saṃvaraśīlaṃ | kuśaladharmasaṃgrāhakaśīlaṃ | satvārthakriyāśīlaṃ
            ca | ekātmakaṃ yamasvabhāvaṃ | dve udyamasvabhāve |</p>
         
         
         <p>
            kṣāntaṃ buddhasutaiḥ suduṣkaramatho sarvāpakāraṃ nṛṇāṃ na svargārtham asaśaktimato
            na ca bhayān naivopakārekṣaṇāt |<br />
            kṣāntyānuttarayā ca sarvajanatā bodhitraye ropitā kṣāntir jñānaparigraheṇa ca punar
            loke 'kṣayā sthāpitā || AMsa_16.38 ||
            </p>
         
         
         <p>iti | kṣāntyānuttarayā caiti duḥkhādhivāsanakṣāntyā ca parāpakāramarṣaṇakṣāntyā ca
            yathākramaṃ |</p>
         
         
         <p>
            vīryaṃ buddhasutaiḥ kṛtaṃ nirūpamaṃ saṃnāhayogātmakaṃ hantuṃ kleśagaṇaṃ svato 'pi
            parataḥ prāptuṃ ca bodhiṃ parāṃ |<br />
            vīryeṇaiva ca tena sarvajanatā bodhitraye ropitā vīryaṃ jñānaparigraheṇa ca punar
            loke 'kṣayaṃ sthāpitam || AMsa_16.39 ||
            </p>
         
         <span class="note"><span class="bold">Msa 109</span></span>
         
         <p>iti | saṃnāhavīryaṃ prayogavīryaṃ ca |</p>
         
         
         <p>
            dhyānaṃ buddhasutaiḥ samādhibahulaṃ saṃpāditaṃ sarvathā śreṣṭhair dhyānasukhair vihṛtya
            kṛpayā hīnāpapattiḥ śritā |<br />
            dhyānenaiva ca tena sarvajanatā bodhitraye ropitā dhyānaṃ jñānaparigraheṇa ca punar
            loke 'kṣayaṃ sthāpitam || AMsa_16.40 ||
            </p>
         
         
         <p>iti | samādhiṃbahulam iti anantabodhisatvasamādhisaṃgṛhītaṃ |</p>
         
         
         <p>
            jñātaṃ buddhasutaiḥ satatvam akhilaṃ jñeyaṃ ca yat sarvathā saktir naiva ca nirvṛtau
            prajanitā buddhaiḥ kutaḥ saṃvṛtau |<br />
            jñānenaiva ca tena sarvajanatā bodhitraye ropitā jñānaṃ satvaparigraheṇa punar loke
            'kṣayaṃ sthāpitam || AMsa_16.41 ||
            </p>
         
         
         <p>iti | satatvaṃ paramārthasaṃgṛhītaṃ sāmānyalakṣaṇaṃ pudgaladharmanairātmyaṃ | jñeyaṃ
            ca yat sarvathety anantasvasaṃketādilakṣaṇabhedabhinnaṃ yad ajñeyaṃ | dānādīnāṃ nirvikalpajñānaparigraheṇākṣayatvaṃ
            nirupadhiśeṣanirvāṇe 'pi tadakṣayāt | jñānasya punaḥ satvaparigraheṇa karuṇayā satvānām
            aparityāgāt | eṣāṃ punaḥ ṣaṇāṃ ślokānāṃ piṇḍārthaḥ saptamena ślokena nirdiṣṭaḥ |</p>
         
         
         <p>
            audāryānāmiṣatvaṃ ca mahārthākṣayatāpi ca |<br />
            dānādīnāṃ samas taṃ hi jñeyaṃ guṇacatuṣṭayam || AMsa_16.42 ||
            </p>
         
         
         <p>iti | tatra dānādīnāṃ prathamena pādenodāratā paridīpitā | dvitīyena nirāmiṣatā |
            tṛtīyena mahārthatāḥ mahataḥ satvārthasya saṃpādanāt | caturthenākṣayatā ity eṣāṃ
            guṇacatuṣṭayam ebhiḥ ślokair veditavyaṃ |</p>
         
         
         <p>
            darśanapūraṇatuṣṭiṃ yācanake 'tuṣṭim api samāśastiṃ |<br />
            abhibhavati sa tāṃ dātā kṛpālurādhikyayogena || AMsa_16.43 ||
            </p>
         
         
         <p>yācanake hi jane dāyakadarśanāt tataś ca yathā-īpsitaṃ labdhvā manorathaparipūraṇādyā
            tuṣṭir utpadyate | atuṣṭiś cādarśanād aparipūraṇāc ca | āśāstiś ca yā taddarśane manorathaparipūraṇe
            ca | sā bodhisatvasyādhikotpadyate (<span class="bold">Msa 110</span>) sarvakālaṃ yācanakadarśanāt tanmanorathaparipūraṇāc ca | adarśanād aparipūraṇāc
            cātuṣṭiḥ | ato dātā kṛpālus tāṃ sarvam abhibhavaty ādhikyayogāt |</p>
         
         
         <p>
            prāṇān bhogān dārān satveṣu sadānyatyajanakṛpālutvāt |<br />
            āmodate nikāmaṃ tadviratiṃ pālayātra katham || AMsa_16.44 ||
            </p>
         
         
         <p>tebhyo viratiṃ tadviratiṃ parakīyebhyaḥ prāṇabhogadārebhyaḥ | etena trividhāt kāyaduścaritād
            viratiśīlaguṇaṃ darśayati |</p>
         
         
         <p>
            nirapekṣaḥ samacitto nirbhīḥ sarvapradaḥ kṛpāhetoḥ |<br />
            mithyāvādaṃ brūyāt paropaghātāya katham āryaḥ || AMsa_16.45 ||
            </p>
         
         
         <p>etena mṛṣāvādād viratiguṇaṃ darśayati | ātmahetor mṛṣāvāda ucyeta kāyajīvitāpekṣayā
            | parahetor vā priyajanapremnā | bhayena vā rājādibhayāt | āmiṣakiṃcitkahetor vā lābhārthaṃ
            | bodhisatvaś ca svakāyajīvitanirapekṣaḥ | samacittaś ca sarvasatveṣv ātmasamacittatayā
            | nirbhayaś ca pañcabhayasamatikrāntatvāt | sarvapradaś cārthibhyaḥ sarvasvaparityāgāt
            | sa kena hetunā mṛṣāvādaṃ brūyāt |</p>
         
         
         <p>
            samahitakāmaḥ sakṛpaḥ paraduḥkhotpādane 'tibhīrūś ca |<br />
            satvavinaye suyukteḥ suvidūre trividhavāgdoṣāt || AMsa_16.46 ||
            </p>
         
         
         <p>bodhisatvaḥ sarvasatveṣu samaṃ hitakāmaḥ sa kathaṃ pareṣāṃ mitrabhedārthaṃ paiśunyaṃ
            kariṣyatīti | sakṛpaś ca paraduḥkhāpanayābhiprāyāt | paraduḥkhotpādane cātyarthaṃ
            bhīruḥ sa kathaṃ pareṣāṃ duḥkhotpādanārthaṃ paruṣaṃ vakṣyati | satvānāṃ vinaye samyakprayuktaḥ
            sa kathaṃ saṃbhinnapralāpaṃ kariṣyati tasmād asau suvidūre trividhavāgdoṣāt paiśunyāt
            pāruṣyāt saṃbhinnapralāpāc ca |</p>
         
         
         <p>
            sarvapradaḥ kṛpāluḥ pratītyadharmodaye sukuśalaś ca |<br />
            adhivāsayet katham asau sarvākāraṃ manaḥ kleśam || AMsa_16.47 ||
            </p>
         
         
         <p>abhidhyā vyāpādo mithyādṛṣṭir vā yathākramaṃ | eṣa dauḥśīlyapratipakṣadharmaviśeṣayogāc
            chīlaviśuddhigūṇo bodhisatvānāṃ veditavyaḥ |</p>
         
         
         <p>
            upakarasaṃjñāmodaṃ hy apakāriṇiparahita saṃjñāṃparahite sadā duḥkhe |<br />
            labhate yadā kṛpāluḥ kṣamitavyaṃ tasya kiṃ na syāt || AMsa_16.48 ||
            </p>
         
         <span class="note"><span class="bold">Msa 111</span></span>
         
         <p>yasya nāpakārisaṃjñā pravartate na duḥkhasaṃjñā |</p>
         
         
         <p>
            paraparasaṃjñāpagamāt svato 'dhikatarāt sadā parasnehāt |<br />
            duṣkaracaraṇāt sakṛpe hy aduṣkaraṃ vīryaṃ || AMsa_16.49 ||
            </p>
         
         
         <p>sakṛpo bodhisatvaḥ | tatra sakṛpe yat parārthaṃ duṣkaracaraṇād vīrthaṃ tadaduṣkaraṃ
            ca suduṣkaraṃ ca |
            katham aduṣkaraṃ | paratra parasaṃjñāpagamāt | svato'dhikatarāc ca sarvadā pareṣu
            snehāt | kathaṃ suduṣkaraṃ | yad evaṃ parasaṃjñāpagataṃ ca svatodhikatarasnehaṃ ca
            tadvīryaṃ |</p>
         
         
         <p>
            alpasukhaṃ hy ātmasukhaṃ līnaṃ parihāṇikaṃ kṣayi samohaṃ |<br />
            dhyānaṃ mataṃ trayāṇāṃ viparyayād bodhisatvānām || AMsa_16.50 ||
            </p>
         
         
         <p>alpasukhaṃ dhyānaṃ laukikānām ātmasukhaṃ śrāvakapratyekabuddhānāṃ | līnaṃ laukikānāṃ
            satkāye śrāvakapratyekabuddhānāṃ ca nirvāṇe | parihāṇikaṃ laukikānāṃ kṣayi śrāvakapratyekabuddhānāṃ
            nirupadhiśeṣanirvāṇe tatkṣayāt | samohaṃ sarveṣāṃ yathāyogakliṣṭākliṣṭena mohena |
            bodhisatvānāṃ punar dhyānaṃ bahusukham ātmaparasukham alīnamaparihāṇikam akṣayyasamohaṃ
            ca |</p>
         
         
         <p>
            āmoṣais tamasi yathā dīpair nunnaṃ tathā trayajñānaṃ |<br />
            dinakarakiraṇauriva tu jñānamatulyaṃ kṛpālunām || AMsa_16.51 ||
            </p>
         
         
         <p>yathā hastāmoṣais tamasi jñānaṃ parīttaviṣayamapratyakṣam avyaktaṃ ca tathā pṛthagjanānāṃ
            | yathāvacarake dīpairjñānaṃ prādeśikaṃ pratyakṣaṃ nātinirmalaṃ tathā śrāvakāṇāṃ pratyekabuddhānāṃ
            ca | yathā dinakarakiraṇair jñānaṃ samantāt pratyakṣaṃ sunirmalaṃ ca tathā bodhisatvānāṃ
            | ata eva tad atulyaṃ |</p>
         
         
         <p>
            āśrayād vastuto dānaṃ nimittāt pariṇāmanāt |<br />
            hetuto jñānataḥ kṣetrān niśrayāc ca paraṃ matam || AMsa_16.52 ||
            </p>
         
         
         <p>tatrāśrayo bodhisatvaḥ | vastu āmiṣadānasyādhyātmikaṃ vastu paramaṃ | abhyadānasyāpāyasaṃsārabhītebhyas
            tu (<span class="bold">Msa 112</span>) tadabhayaṃ |
            dharmadānasya mahāyānaṃ | nimittaṃ karuṇā | pariṇāmanā tena mahābodhiphalaprārthanā
            | hetuḥ pūrvadānapāramitābhyāsavāsanā | jñānaṃ nirvikalpaṃ yena trimaṇḍalapariśuddhaṃ
            dānaṃ dadāti dātṛdeyapratigrāhakāvikalpanāt | kṣetraṃ pañcavidhaṃ | arthī duḥkhito
            niḥpratisaraṇo duścaritacārī guṇavāṃś ca | caturṇām uttaraṃ kṣetraṃ paraṃ | tadabhāve
            pañcamaṃ | niśrayas trividho yaṃ niśritya dadāti | adhimuktir manasikāraḥ samādhiś
            ca | adhimuktir yathā bhāvanāvibhāge 'dhimuktimanaskāra uktaḥ | manaskāro yathā tatraivāsvādanābhinandanamanaskāra
            uktaḥ | samādhir ādir yathā tatraiva vibhutvam uktaṃ | evam āśrayādiparasamayo dānaṃ
            paramaṃ | so'yaṃ cāpadeśo veditavyaḥ | yaś ca dadāti yac ca yena ca yasmai ca yataś
            ca yasya ca parigraheṇa yatra ca yāvat prakāraṃ tad dānaṃ |</p>
         
         
         <p>
            āśrayād vastutaḥ śīlaṃ nimittāt pariṇāmanāt |<br />
            hetuto jñānataḥ kṣetrān niśrayāc ca paraṃ matam || AMsa_16.53 ||
            </p>
         
         
         <p>
            āśrayād vastuto vīryaṃ nimittāt pariṇāmanāt |<br />
            hetuto jñānataḥ kṣetrān niśrayāc ca paraṃ matam || AMsa_16.54 ||
            </p>
         
         
         <p>
            āśrayād vastuto dhyānaṃ nimittāt pariṇāmanāt |<br />
            hetuto jñānataḥ kṣetrān niśrayāc ca paraṃ matam || AMsa_16.55 ||
            </p>
         
         
         <p>
            āśrayād vastutaḥ prajñā nimittāt pariṇāmanāt |<br />
            hetuto jñānataḥ kṣetrān niśrayāc ca parā matā || AMsa_16.56 ||
            </p>
         
         
         <p>śīlasya paramaṃ vastu bodhisatvasaṃvaraḥ | kṣānteḥ prāṇāpahāriṇau hīnadurbalau | vīryasya
            pāramitābhāvanā tadvipakṣaprahāṇaṃ ca | dhānasya bodhisatvasamādhayaḥ | prajñāyās
            tathatā | sarveṣāṃ śīlādīnāṃ kṣetraṃ mahāyānaṃ | śeṣaṃ pūrvavad veditavyaṃ |</p>
         
         
         <p>
            ekasatvasukhaṃ dānaṃ bahukalpavighātakṛt |<br />
            priyaṃ syād bodhisatvānāṃ prāg eva tadviparyayāt || AMsa_16.57 ||
            </p>
         
         
         <p>yadi bodhisatvānāṃ dānam ekasyaiva satvasya sukhadaṃ syād ātmanaś ca bahukalpavighātakṛt
            | tathāpi tat teṣāṃ priyaṃ syāt karuṇāviśeṣāt kiṃ punar yad anekasatvasukhaṃ ca bhavatyā
            tmanaś ca bahukalpānugrahakṛt |</p>
         
         
         <p>
            yad artham icchanti dhanāni dehinas tadeva dhīrā visṛjanti dehiṣu |<br />
            śarīrahetor dhanam iṣyate janais tad eva dhīraiḥ śataśo visṛjyate || AMsa_16.58 ||
            </p>
         
         <span class="note"><span class="bold">Msa 113</span></span>
         
         <p>atra pūrvārdham uttarārdhe vyākhyātaṃ |</p>
         
         
         <p>
            śarīram evotsṛjato na duḥkhyate yadā manaḥ kā draviṇe 'vare kathā |<br />
            tadasya lokottaram iti yan mudaṃ sa tena tat tasya tad uttaraṃ punaḥ || AMsa_16.59
            ||
            </p>
         
         
         <p>atra śarīram evāutsṛjato yadā mano na duḥkhyate tadasya lokottaram iti saṃdarśitaṃ
            | eti yan mudaṃ sa tena duḥkhena tat tasya taduttaram iti tasmāl lokottarād uttaraṃ
            |</p>
         
         
         <p>
            pratigrahair iṣṭanikāmalabdharna tuṣṭim āyāti tathārthiko 'pi |<br />
            sarvastidānena yatheha dhīmān tuṣṭiṃ vrajaty arthijanasya tuṣṭyā || AMsa_16.60 ||
            </p>
         
         
         <p>iṣṭanikām alabdhair ity abhipretaparyāptalabdhaiḥ | sarvāstidāneneti yāvat svajīvitadānena
            |</p>
         
         
         <p>
            saṃpūrṇabhogo na tathāstimantam ātmānam anvīkṣati yācako 'pi |<br />
            sarvastidānād adhano 'pi dhīmān ātmānam anveti yathāstimantaṃ || AMsa_16.61 ||
            </p>
         
         
         <p>
            suvipulam api vittaṃ prāpya naivopakāraṃ vigaṇayati tathārthī dāyakāl lābhahetoḥ |<br />
            vidhivad iha sudānair arthinas tarpayitvā mahadupakarasaṃjñāṃ teṣu dhīmān yathaiti
            || AMsa_16.62 ||
            </p>
         
         
         <p>karuṇāviśeṣād | gatārtho ślokau |</p>
         
         
         <p>
            svayam apagataśokā dehinaḥ svastharūpā vipulam api gṛhītvā bhuñjate yasya vittaṃ |<br />
            pathi paramaphalāḍhyād bhogavṛkṣād yathaiva pravisṛtir atibhogī bodhisatvān na so
            'nyaḥ || AMsa_16.63 ||
            </p>
         
         
         <p>pravisṛtir atibhogaś cāsyeti pravisṛtir atibhogī sa ca nānyo bodhisatvād veditavyaḥ
            | śeṣaṃ gatārthaṃ |</p>
         
         
         <p>
            prādhānyatatkāraṇakarmabhedāt prakārabhedāśrayabhedataś ca |<br />
            caturvibandhapratipakṣabhedāt vīryaṃ parijñeyam iti pradiṣṭam || AMsa_16.64 ||
            </p>
         
         <span class="note"><span class="bold">Msa 114</span></span>
         
         <p>ṣaḍvidhena prabhedena vīryaṃ parijñeyaṃ | prādhānyabhedena | tatkāraṇabhedena | prakārabhedena
            | āśrayabhedena | caturvibandhapratipakṣabhedena ca | asyād deśasyottaraiḥ ślokair
            nirdeśaḥ |</p>
         
         
         <p>
            vīryaṃ paraṃ śuklagaṇasya madhye tanniśritas tasya yato 'nulābhaḥ |<br />
            vīryeṇa sadyaḥ susukho vihāro lokottarā lokagatāṃ ca siddhiḥ || AMsa_16.65 ||
            </p>
         
         
         <p>vīryaṃ paraṃ śuklagaṇasya madhye iti sarvaśuklagaṇasya madhye iti sarvakuśaladharmaprādhānyaṃ
            vīryasya nirdiṣṭaṃ | tanniśritastasya yato 'nulābha iti prādhānyakāraṇaṃ nirdiṣṭaṃ
            | yasmād vīryāśritaḥ sarvakuśaladharmalābhaḥ | vīryeṇa sadyaḥ susukho vihāro lokottarā
            lokagatā ca siddhir iti karma nirdiṣṭaṃ | vīryeṇa hi dṛṣṭadharme paramaḥ sukhavihāraḥ
            | sarvā ca lokottarā siddhir laukikī ca kriyate |</p>
         
         
         <p>
            vīryāvad avāptaṃ bhavabhogam iṣṭaṃ vīryeṇa śuddhiṃ prabalām upetāḥ |<br />
            vīryeṇa satkāyam atītya muktā vīryeṇa bodhiṃ paramāṃ vibuddhāḥ || AMsa_16.66 ||
            </p>
         
         
         <p>iti | paryāyadvāreṇa vīryasya karma nirdiṣṭaṃ | laukikalokottarasiddhibhedāt | tatra
            prabalā laukikī siddhir anātyantikatvāt |</p>
         
         
         <p>
            punar mataṃ hānivivṛddhivīryaṃ mokṣādhipaṃ pakṣavipakṣam anyat |<br />
            tattve praviṣṭaṃ parivartakaṃ ca vīryaṃ mahārthaṃ ca niruktam anyat || AMsa_16.67
            ||
            </p>
         
         
         <p>
            saṃnāhavīryaṃ prathamaṃ tataś ca prayogavīryaṃ vidhivatprahitaṃ |<br />
            alīnam akṣobhyam atuṣṭivīryaṃ sarvaprakāraṃ pravadanti buddhāḥ || AMsa_16.68 ||
            </p>
         
         
         <p>ity eṣa prakārabhedaḥ | tatra hānivivṛddhivīryaṃ samyakprahāṇeṣu ca dvayoḥ kuśaladharmābhivṛddhaye
            | mokṣādhipaṃ vīryam indriyeṣu | mokṣādhipatyārthena yasmād indriyāṇi | pakṣavipakṣaṃ
            baleṣu vipakṣānavamṛdyārthena yasmād balāni | tatve praviṣṭaṃ bodhyaṅgeṣu darśanamārge
            tadvyavasthāpanāt | parivartakaṃ mārgāṅgeṣu bhāvanāmārge 'ntasyāśrayaparivṛttihetutvāt
            | mahārthaṃ vīryaṃ pāramitāsvabhāvaṃ svaparārthādhikārāt | saṃnāhavīryaṃ prayogāya
            saṃnahyataḥ | prayogavīryaṃ tathā prayogataḥ | alīnavīryam udāre 'pyadhigantavye layābhāvataḥ
            | akṣobhyavīryaṃ śītaloṣṇādibhir duḥkhair avikopanataḥ | asaṃtuṣṭivīryam alpenādhigamenāsaṃtuṣṭitaḥ
            | ebhir eva (<span class="bold">Msa 115</span>) saṃnāhavīryādibhiḥ sūtre | sthāmavān vīryavānutsāhī dṛḍhaparākramo anikṣiptadhuraḥ
            kuśaleṣu dharmeṣv ity ucyate yathākramaṃ |</p>
         
         
         <p>
            nikṛṣṭamadhyottamavīryam anyat yānatraye yuktajanāśrayeṇa |<br />
            līnātyudārāśayabuddhiyogāt vīryaṃ tad alpārthamahārtham iṣṭam || AMsa_16.69 ||
            </p>
         
         
         <p>atrāśrayaprabhedena vīryabhedo nirdiṣṭaḥ | yānatraye prayukto yo janas tadāśrayeṇa
            yathākramaṃ nikṛṣṭamadhyottamaṃ vīryaṃ veditavyaṃ | kiṃ kāraṇaṃ | līnātyudārāśayabuddhiyogāt
            | līno hi buddhyāśayo yānadvaye prayuktānāṃ kevalātmārthādhikārāt | atyudāro mahāyāne
            prayuktānāṃ parārthādhikārāt | ata eva yathākramaṃ vīryaṃ ta dalpārthaṃ mahārtham
            iva svārthādhikārāc ca |</p>
         
         
         <p>
            na vīryavān bhogaparājito 'sti no vīryavān kleśaparājito 'sti |<br />
            na vīryavān khedaparājito 'sti no vīryavān prāptiparājito 'sti || AMsa_16.70 ||
            </p>
         
         
         <p>ity ayaṃ caturvibandhapratipakṣabhedaḥ | caturvidho dānādīnāṃ vibandho yena dānādiṣu
            na pravartate | bhogasaktis tadāgrahataḥ | kleśasaktis tatparibhogādhyavasānataḥ |
            khedo dānādiṣu prayogābhiyogaparikhedataḥ | prāptir alpamātradānādisaṃtuṣṭitaḥ | tatpratipakṣabhedenaitac
            caturvidhaṃ vīryam uktaṃ | anyonyaviniścayavibhāge ślokaḥ |</p>
         
         
         <p>
            anyonyaṃ saṃgrahataḥ prabhedato dharmato nimittāc ca |<br />
            ṣaṇṇāṃ pāramitānāṃ viniścayaḥ sarvathā jñeyaḥ || AMsa_16.71 ||
            </p>
         
         
         <p>anyonyasaṃgrahato viniścayaḥ | abhayapradānena śīlakṣāntisaṃgraho yasmāt tābhyām abhayaṃ
            dadāti | dharmadānena dhyānaprajñayor yasmāt tābhyāṃ dharmaṃ dadāti | ubhābhyāṃ vīryasya
            yasmāt tenābhayaṃ dadāti | kuśaladharmasaṃgrāhakeṇa śīlena sarveṣāṃ dānādīnāṃ saṃgrahaḥ
            | evaṃ kṣāntyādibhir anyonyasaṃgraho yathāyogaṃ yojyaḥ | prabhedato viniścayaḥ | dānaṃ
            ṣaḍvidhaṃ dānadānaṃ śīladānaṃ yāvat prajñādānaṃ | parasaṃtāneṣu śīlādiniveśanāt |
            dharmato viniścayaḥ | ye sūtrādayo yeṣu dānādiṣv artheṣu saṃdṛśyante | ye ca dānādayo
            yeṣu sūtrādiṣu dharmeṣu saṃdṛśyante | teṣāṃ parasparaṃ saṃgraho veditavyaḥ | nimittato
            viniścayaḥ | dānaṃ śīlādīnāṃ nimittaṃ bhavati | bhoganirapekṣasya śīlādiṣu pravṛtteḥ
            | śīlam api dānādīnāṃ bhikṣusaṃvarasamādānaṃ sarvasvaparigrahatyāgāc chīlapratiṣṭhitasya
            ca kṣāntyādiyogāt | kuśaladharmasaṃgrāhakaśīlasamādānaṃ ca sarveṣāṃ dānādīnāṃ nimittaṃ
            | evaṃ (<span class="bold">Msa 116</span>) kṣāntyādīnām anyonyanimittabhāvo yathā yojyaḥ | saṃgrahavastuvibhāge sapta ślokāḥ
            | catvāri saṃgrahavastūni | dānaṃ priyavāditā arthacaryā samānārthatā | tatra |</p>
         
         
         <p>
            dānaṃ samaṃ priyākhyānam arthacaryā samārthatā |<br />
            taddeśanā samādāya svānuvṛttibhir iṣyate || AMsa_16.72 ||
            </p>
         
         
         <p>dānaṃ samam iṣyate yathā pāramitāsu priyākhyānaṃ taddeśanā | arthacaryā tatsamādāpanā
            | tac chabdena pāramitānāṃ grahaṇāt pāramitādeśanā pāramitāsamādāpanety arthaḥ | samānārthatā
            yatra paraṃ samādāpayati tatra svayam anuvṛttiḥ | kim arthaṃ punar etāni catvāri saṃgrahavastūnīṣyante
            | eṣa hi pareṣāṃ |</p>
         
         
         <p>
            upāyo 'nugrahakaro grāhako 'tha pravartakaḥ |<br />
            tathānuvartako jñeyaś catuḥsaṃgrahavastutaḥ || AMsa_16.73 ||
            </p>
         
         
         <p>dānam anugrāhaka upāyaḥ | āmiṣadānena kāyikānugrahotpādanāt | priyavāditā grāhakaḥ
            | avyutpannasaṃdigdhārthagrāhaṇāt | arthacaryā pravartakaḥ | kuśale pravartanāt |
            samānārthatā 'nuvartakaḥ | yathāvāditathākāriṇaṃ hi samādāpakaṃ viditvā yatra kuśale
            tena pravartitāḥ pare bhavanti tad anuvartante |</p>
         
         
         <p>
            ādyena bhājanībhāvo dvitīyenādhimucyanā |<br />
            pratipattis tṛtīyena caturthena viśodhanā || AMsa_16.74 ||
            </p>
         
         
         <p>āmiṣadānena bhājanībhavati dharmasya vidheyatāpatteḥ | priyavāditayā taṃ dharmam adhimucyate
            tadarthavyutpādanasaṃśayacchedanataḥ | arthacaryayā pratipadyate yathādharma | samānārthatayā
            tāṃ pratipattiṃ viśodhayati dīrghakālānuṣṭhānād | idaṃ saṃgrahavastūnāṃ karma |</p>
         
         
         <p>
            catuḥ saṃgrahavastutvaṃ saṃgrahadvayato mataṃ |<br />
            āmiṣeṇāpi dharmeṇa dharmeṇālambanād api || AMsa_16.75 ||
            </p>
         
         
         <p>yad apy anyat saṃgrahavastudvayam uktaṃ bhagavatā āmiṣasaṃgraho dharmasaṃgrahaś ca
            | tābhyām etāny eva (<span class="bold">Msa 117</span>) catvāri saṃgrahavastūni saṃgṛhītāni | āmiṣasaṃgraheṇa prathame | dharmasaṃgraheṇāvaśiṣṭāni
            | tāni punas trividhena dharmeṇa | ālambanadharmeṇa pratipattidharmeṇa tadviśuddhidharmeṇa
            ca yathākramaṃ |</p>
         
         
         <p>
            hīnamadhyottamaḥ prāyo vandhyo 'vandhyaś ca saṃgrahaḥ |<br />
            abandhyaḥ sarvathā caiva jñeyo hy ākārabhedataḥ || AMsa_16.76 ||
            </p>
         
         
         <p>eṣa saṃgrahasya prakārabhedaḥ | tatra hīnamadhyottamaḥ saṃgraho bodhisatvānāṃ yānatrayaprayukteṣu
            veditavyo yathākramaṃ | prāyeṇa vandhyo 'dhimukticaryābhūmau | prāyeṇābandhyo bhūmipraviṣṭānāṃ
            | avandhyaḥ sarvathā aṣṭamyādiṣu bhūbhiṣu satvārthasyāvaśyaṃ saṃpādanāt |</p>
         
         
         <p>
            parṣatkarṣaṇaprayuktair vidhir eṣa samāśritaḥ |<br />
            sarvārthasiddhau sarveṣāṃ sukhopāyaś ca śasyate || AMsa_16.77 ||
            </p>
         
         
         <p>ye kecit parṣatkarṣaṇe prayuktāḥ sarvais tair ayam evopāyaḥ samāśrito yaduta catvāri
            saṃgrahavastūni | tathā hi sarvārthasiddhaye sarveṣāṃ sukhaś caiṣa upāyaḥ praśasyate
            buddhaiḥ |</p>
         
         
         <p>
            saṃgṛhītā grahīṣyante saṃgṛhyante ca ye 'dhunā |<br />
            sarve ta evaṃ tasmāc ca vartma tat satvapācane || AMsa_16.78 ||
            </p>
         
         
         <p>etena lokatraye 'pi sarvasatvānāṃ paripācane caturṇāṃ saṃgrahavastūnām ekāyanamārgatvaṃ
            darśayati | anyamārgābhāvāt |</p>
         
         
         <p>
            iti satatam asaktabhogabuddhiḥ śamayamanodyamapāragaḥ sthitātmā |<br />
            bhavaviṣayanimittanirvikalpo bhavati sa satvagaṇasya saṃgṛhītā || AMsa_16.79 ||
            </p>
         
         
         <p>etena yathoktāsu ṣaṭsu pāramitāsu sthitasya bodhisatvasya saṃgrahavastuprayoga darśayati
            svaparārthasaṃpādanāt pāramitābhiḥ saṃgrahavastubhiś ca yathākramaṃ |</p>
         
         
         <p>mahāyānasūtrālaṃkāre pāramitādhikāraḥ ṣoḍaśaḥ samāptaḥ</p>
         
         <span class="note"><span class="bold">Msa 118</span></span>
         
         <p>CHAPITRE XVII
            saptadaśo 'dhikāraḥ</p>
         
         
         <p>buddhapūjāvibhāge sapta ślokāḥ |</p>
         
         
         <p>
            saṃmukhaṃ vimukhaṃ pūjā buddhānāṃ cīvarādibhiḥ |<br />
            gāḍhaprasannacittasya saṃbhāradvayapūraye || AMsa_17.1 ||
            </p>
         
         
         <p>
            abandhyabuddhajanmatve praṇidhānavataḥ sataḥ |<br />
            trayasyānupalambhas tu niṣpannā buddhapūjā || AMsa_17.2 ||
            </p>
         
         
         <p>
            satvānām aprameyānāṃ paripākāya cāparā |<br />
            upadheś cittataś cānyā adhimukter nidhānataḥ || AMsa_17.3 ||
            </p>
         
         
         <p>
            anukampākṣamābhyāṃ ca samudācārato 'parā |<br />
            vastvābhogāvabodhāc ca vimukteś ca tathātvataḥ || AMsa_17.4 ||
            </p>
         
         
         <p>ity ebhiś caturbhiḥ ślokaiḥ |</p>
         
         
         <p>
            āśrayād vastutaḥ pūjā nimittāt pariṇāmanāt |<br />
            hetuto jñānataḥ kṣetrān niśrayāc ca pradarśitā || AMsa_17.5 ||
            </p>
         
         
         <p>veditavyā | tatrāśrayaḥ samakṣaparokṣā buddhāḥ | vastu cīvarādayaḥ | nimittaṃ pragāḍhaprasādasahagataṃ
            cittaṃ | pariṇāmanā utpādaḥ syād iti pūrvapraṇidhānaṃ | jñānaṃ nirvikalpaṃ pūjakapūjyapūjānupalambhataḥ
            | kṣetram aprameyāḥ satvāḥ | tatparipācanāya tais tatprayojatāt teṣu tadropaṇataḥ
            | niśraya upadhiśritaṃ ca | tatropadhiṃ niśritya pūjā cīvarādibhiś cittaṃ niśrityāsvādanānumodanābhinandanamanaskāraiḥ
            | tathoktaiś cādhimuktyādibhir yad uta mahāyānadharmādhimuktaḥ bodhicittotpādataḥ
            | praṇidhānam eva hi nidhānam atroktaṃ ślokavattvānurodhāt | satvānukampanataḥ | duṣkaracaryā
            duḥkhakṣamaṇataḥ | pāramitāsamudācārataḥ | yoniśo dharmamanasikārataḥ | sa hy aviparyayastatvād
            vastvābhogaḥ | samyagdṛṣṭito darśanamārge | sa hi yathābhūtāvabodhād vastvavabodhaḥ
            | vimuktitaḥ kleśavimokṣāc chrāvakāṇāṃ | tathā tv ato mahābodhiprāpter ity ayaṃ pūjāyāḥ
            prakārabhedaḥ |</p>
         
         
         <p>
            hetutaḥ phalataś caiva ātmanā ca parair api |<br />
            lābhasatkārataś caiva pratipatter dvidhā ca sā || AMsa_17.6 ||
            </p>
         
         <span class="note"><span class="bold">Msa 119</span></span>
         
         <p>
            parīttā mahatī pūjā samānāmānikā ca sā |<br />
            prayogād gatitaś caiva praṇidhānāc ca sā matā || AMsa_17.7 ||
            </p>
         
         
         <p>ity ayam arthādibhedenāparaḥ prakārabhedaḥ |
            tatrātītā hetuḥ pratyutpannā phalaṃ pratyutpannā hetur anāgatā phalam ity evaṃ hetuphalato
            'tītānāgatapratyutpannā veditavyā | ātmanety ādhyātmikī parair iti bāhyā | lābhasatkārato
            audārikī | pratipattitaḥ sūkṣmā | parīttā hīnā mahatī praṇītā | punaḥ samānā hīnā
            nirmānā praṇītā trimaṇḍalāvikalpanāt | kālāntaraprayojyā dūre | tatkālaprayojyāntike
            | punar vicchinnāyāṃ gatau dūre | samanantarāyām antike | punar yāṃ pūjām āyatyāṃ
            prayojayituṃ praṇidadhāti sā dūre yāṃ praṇihitaḥ kartuṃ sāntike | katamā punar buddhapūjā
            paramā veditavyety āha |
            
            <p>
               buddheṣu pūjā paramā svacittāt dharmādhimuktyāśayato vibhutvāt |<br />
               akalpanopāyaparigraheṇa sarvaikakāryatvaniveśataś ca || AMsa_17.8 ||
               </p>
         </p>
         
         
         <p>ity ebhiḥ pañcabhir ākāraiḥ svacittapūjā buddheṣu paramā veditavyā | yad uta pūjopasaṃhitamahāyānadharmādhimuktitaḥ
            | āśayato navabhir āśayaiḥ | āsvādanānumodanābhinandanāśayaiḥ | atṛptavipulam uditopakaranirlepakalyāṇāśayaiś
            ca ye pāramitābhāvanāyāṃ nirdiṣṭāḥ | vibhutvato gaganagañjādisamādhibhiḥ | nirvikalpajñānopāyaparigrahataḥ
            | sarvamahābodhisatvaikakāryatvapraveśataś ca miśropamiśrakāryatvāt | kalyāṇamitrasevāvibhāge
            sapta ślokāḥ | tatrārdhapañcamaiḥ ślokaiḥ |</p>
         
         
         <p>
            āśrayād vastutaḥ sevā nimittāt pariṇāmanāt |<br />
            hetuto jñānataḥ kṣetrān niśrayāc ca pradarśitā || AMsa_17.9 ||
            </p>
         
         
         <p>
            mitraṃ śrayed dāntaśamopaśāntaṃ guṇādhikaṃ sodyamam āgamāḍhyaṃ |<br />
            prabuddhatatvaṃ vacas ābhyupetaṃ kṛpātmakaṃ khedavivarjitaṃ ca || AMsa_17.10 ||
            </p>
         
         
         <p>ity evaṃ guṇamitraṃ sevāyā āśrayaḥ | dāntaṃ śīlayogād indriyadamena | śāntaṃ samādhiyogād
            adhyātmaṃ cetaḥśamathena | upaśāntaṃ prayogād upasthitakleśopaśamanataḥ | guṇair adhikaṃ
            na samaṃ vā nyūnaṃ vā | sodyamaṃ nodāsīnaṃ parārthe | āgamāḍhyaṃ (<span class="bold">Msa 120</span>) nālpaśrutaṃ | prabuddhatatvaṃ tatvādhigamāt | vacasābhyupetaṃ vākkaraṇenopetaṃ |
            kṛpātmakaṃ nirāmiṣacittatvāt | khedavivarjitaṃ sātatyasatkṛtyadharmadeśanāt |</p>
         
         
         <p>satkāralābhaiḥ paricaryayā ca seveta mitraṃ pratipattitaś ca |</p>
         
         
         <p>iti | sevāyās tu |</p>
         
         
         <p>17.11c-d
            dharme tathājñāśaya eva dhīmān mitraṃ pragacchet samaye nataś ca || AMsa_17.11 ||</p>
         
         
         <p>iti trividhaṃ nimittaṃ | ājñātukāmatā | kālajñatā | nirmānatā ca |</p>
         
         
         <p>satkāralābheṣu gataspṛho 'sau prapattaye taṃ pariṇāmayec ca |</p>
         
         
         <p>iti pariṇāmanā pratipattyarthaṃ sevanān na lābhasatkārārthaṃ |</p>
         
         
         <p>yathānuśiṣṭapratipattitaś ca saṃrādhayec cittam ato 'sya dhīraḥ || AMsa_17.12 ||</p>
         
         
         <p>iti | yathānuśiṣṭapratipattiḥ sevāhetuḥ | tayā taccittārādhanāt |</p>
         
         
         <p>yānatraye kauśalam etya buddhyā svasyaiva yānasya yateta siddhau |</p>
         
         
         <p>iti yānatrayakauśalāt jñānaṃ |</p>
         
         
         <p>satvān ameyān paripācanāya kṣetrasya śuddhasya ca sādhanāya || AMsa_17.13 ||</p>
         
         
         <p>iti dvividhaṃ kṣetraṃ tatsevāyāḥ | aprameyāś ca satvāḥ pariśuddhaṃ ca buddhakṣetraṃ
            | dharmaṃ śrutvā yeṣu pratiṣṭhāpanāt | yatra ca sthitena |</p>
         
         
         <p>dharmeṣu dāyād aguṇena yukto naivāmiṣeṇa pravesat sa mitram |</p>
         
         
         <p>iti niśrayaḥ sevāyāḥ | dharmadāyādatāṃ niśritya kalyāṇamitraṃ seveta | nāmiṣadāyādatāṃ
            |
            ata ūrdhvamadhyardhena ślokena prakārabhedaḥ sevāyā veditavyaḥ |</p>
         
         
         <p>hetoḥ phalād dharmamukhānuyānāt seveta mitraṃ bahitaś ca dhīmān || AMsa_17.14 ||</p>
         
         
         <p>śrutaśravāc cetasi yogataś ca samānanirmānamano 'nuyogāt |</p>
         
         
         <p>hetoḥ phalād ity atītādibhedataḥ pūrvavat dharmamukhānuyānāt seveta mitraṃ (<span class="bold">Msa 121</span>) bahitaś ca dhīmān ity ādhyātmikabāhyabhedaḥ | dharmamukhasroto hi dharmamukhānuyānaṃ
            bahirdhā bahitaḥ śrutaśravāc cetasi yogataś cety audārikasūkṣmabhedaḥ | śravaṇaṃ hy
            audārikaṃ cintanabhāvanaṃ sūkṣmaṃ | tad eva cetasi yogaḥ | samānanirmānamano'nuyogād
            iti hīnapraṇītabhedaḥ |</p>
         
         
         <p>gatiprayogapraṇidhānataś ca kalyāṇamitraṃ hi bhajet dhīmān || AMsa_17.15 ||</p>
         
         
         <p>iti dūrāntikabhedaḥ purvavad yojayitavyaḥ |
            katamā punaḥ paramā seveti saptamaḥ ślokaḥ |</p>
         
         
         <p>
            sanmitrasevā paramā svacittād dharmādhimuktyāśayato vibhutvaiḥ |<br />
            akalpanopāyaparigraheṇa sarvaikakāryatvaniveśataś ca || AMsa_17.16 ||
            </p>
         
         
         <p>iti pūrvavat | apramāṇavibhāge dvādaśa ślokāḥ |</p>
         
         
         <p>
            brāhmā vipakṣahīnā jñānena gatāś ca nirvikalpena |<br />
            trividhālambanavṛttāḥ satvānāṃ pācakā dhīre || AMsa_17.17 ||
            </p>
         
         
         <p>brāhmyā vihārāś catvāry apramāṇāni | maitrī karuṇā muditopekṣā ca | te punar bodhisatve
            caturlakṣaṇā veditavyāḥ | vipakṣahānitaḥ | pratipakṣaviśeṣayogataḥ | vṛttiviśeṣatas
            trividhālambanavṛttitvāt | tathā hi te satvālambanā dharmālambanāśca | karmaviśeṣataś
            ca | satvaparipācakatvāt | satvadharmālambanāt | punaḥ katamasmin satvanikāye dharme
            vā pravartante | anālambanāś ca katamasminn ālambane |</p>
         
         
         <p>
            saukhyārthini duḥkhārte sukhite kliṣṭe ca te pravartante |<br />
            taddeśite ca dharme tat tathatāyāṃ ca dhīrāṇām || AMsa_17.18 ||
            </p>
         
         
         <p>satvālambanāḥ sukhārthini yāvat kliṣṭe satvanikāye pravartante | tathā hi maitrī satveṣu
            sukhasaṃyogākārā | karuṇā duḥkhaviyogākārā | muditā sukhāviyogākārā | upekṣāsu vedanāsu
            teṣāṃ satvānāṃ niḥkleśatopasaṃhārākārā | dharmālambanās taddeśite dharme | yatra te
            vihārā deśitāḥ | anālambanās tattathatāyāṃ | te hy avikalpatvād anālambanā ivety anālambanāḥ
            | api khalu |</p>
         
         
         <p>
            tasyāś ca tathatārthatvāt kṣāntilābhād viśuddhitaḥ |<br />
            karmadvayād anālambā maitrī kleśakṣayād api || AMsa_17.19 ||
            </p>
         
         <span class="note"><span class="bold">Msa 122</span></span>
         
         <p>ebhiś caturbhiḥ kāraṇair anālambanā maitrī veditavyā | tathatālambanatvāt | anutpattikadharmakṣāntilābhenāṣṭamyāṃ
            bhūmau | dhātupuṣṭyā tadviśuddhitaḥ | karmadvayataś ca | yā maitrī niṣpandena kāyakarmaṇā
            saṃgṛhītā | kleśakṣayataś ca | tathā hi kleśa ālambanam uktaṃ | manomayānāṃ granthānāṃ
            prahāṇād ucchidyate ālambanam iti vacanāt |</p>
         
         
         <p>te niścalāś ca calāś ca kṛpaṇair āsvāditā na ca jñeyāḥ |</p>
         
         
         <p>te ca brāhmyā vihārāś caturvidhā veditavyāḥ | tatra calā hānabhāgīyāḥ parihāṇīyatvāt
            | acalāḥ sthitiviśeṣabhāgīyā aparihāṇīyatvāt | āsvāditāḥ kliṣṭāḥ anāsvāditā akliṣṭāḥ
            | kṛpaṇair iti sukhalolair anudāracittaiḥ | eṣa brāhmyavihārāṇāṃ hānabhāgīyādiprakāramedaḥ
            | teṣu punaḥ |</p>
         
         
         <p>acaleṣu bodhisatvāḥ pratiṣṭhitāḥ saktivigateṣu || AMsa_17.20 ||</p>
         
         
         <p>na caleṣu nāpy āsvāditeṣu |</p>
         
         
         <p>
            asamāhitasvabhāvā mṛdumadhyā hīnabhūmikā ye 'pi |<br />
            hīnāśayāḥ samānā hīnās te hy anyathā tv adhikāḥ || AMsa_17.21 ||
            </p>
         
         
         <p>eṣa mṛdvadhimātratābhedaḥ | tatra ṣaḍvidhā mṛdukā asamāhitasvabhāvāḥ | sarve samāhitā
            api | ye mṛdumadhyāḥ | hīnabhūmikā ye 'pi uttarāṃ bodhisatvabhūmim apekṣya | hīnāśayā
            api | śrāvakādīnāṃ samānā api | ye 'nutpattikadharmakṣāntirahitā hīnās te mṛdukā ity
            arthaḥ | anyathā tv adhikā iti yathoktaviparyayeṇādhimātratā veditavyā |</p>
         
         
         <p>
            brāhmyair vihṛtavihāraḥ kāmiṣu saṃjāyate yadā dhīmān |<br />
            saṃbhārān pūrayate satvāṃś ca vipācayati tena || AMsa_17.22 ||
            </p>
         
         
         <p>
            sarvatra cāvirahito brāhmyai rahitaś ca tadvipakṣeṇa |<br />
            tatpratyayair api bhṛśair na yāti vikṛtiṃ pramatto 'pi || AMsa_17.23 ||
            </p>
         
         
         <p>hetuphalaliṅgabhedaḥ | tatra brāhmyair vihṛto vihārair iti hetuḥ | kāmiṣu satveṣu
            (<span class="bold">Msa 123</span>) saṃjāyata iti vipākaphalaṃ | saṃbhārān pūrayaty adhipatiphalaṃ | satvān paripācayatīti
            puruṣakāraphalaṃ | sarvatra cāvirahito brāhmyair vihārair jāyata iti niṣpandaphalaṃ
            | rahitaś ca tadvipakṣeṇeti visaṃyogaphalaṃ bhṛśair api tatpratyayair avikṛtigamanaṃ
            liṅgaṃ | pramatto 'pīty asaṃmukhībhūte 'pi pratipakṣe | anyaiś caturbhiḥ ślokair guṇadoṣabhedaḥ
            |</p>
         
         
         <p>
            vyāpādavihiṃsābhyām arativyāpādakāmarāgaiś ca |<br />
            yukto hi bodhisatvo bahuvidham ādīnavaṃ spṛśati || AMsa_17.24 ||
            </p>
         
         
         <p>iti doṣaḥ | brāhmyavihārabhāve tadvipakṣayogāt | tatra vyāpādādayo maitryādīnāṃ yathākramaṃ
            vipakṣāḥ | vyāpādakāmarāgāv upekṣāyāḥ | kathaṃ bahuvidhādīnavaṃ spṛśatīty āha |</p>
         
         
         <p>
            kleśair hantyātmānaṃ satvān upahanti śīlam upahanti |<br />
            savilekhalābhahīno rakṣāhīnas tathā śāstrā || AMsa_17.25 ||
            </p>
         
         
         <p>
            sādhikaraṇo 'śayasvī paratra saṃjāyate 'kṣaṇeṣu sa ca |<br />
            prāptāprāptavihīno manasi mahad duḥkham āpnoti || AMsa_17.26 ||
            </p>
         
         
         <p>tatra prathamais tribhiḥ padair ātmavyābādhāya cetayate paravyābādhāyobhayavyābādhāyety
            etam ādīnavaṃ darśayati | savilekhādibhiḥ ṣaḍbhiḥ padair dṛṣṭadhārmikam avadyaṃ prasavatīti
            darśayati | kathaṃ ca prasavati | ātmāsyāpavadate | pare 'pi devatā api | śāstāpyanye
            'pi vijñāḥ sabrahmacāriṇo dharmatayā vigarhante | digvidikṣu cāsya pāpako 'varṇaśabdaśloko
            niścaratīty evaṃ savilekho yāvad ayaśas vīty anena yathākramaṃ darśayati | śeṣais
            tribhiḥ padair yathākramaṃ sāṃparāyikaṃ dṛṣṭadharmasāṃparāyikam avadyaṃ prasavati
            | tajjaṃ caitasikaṃ duḥkhadaurmanasyaṃ pratisaṃvedayata ity etad ādīnavaṃ darśayati
            |</p>
         
         
         <p>
            ete sarve doṣā maitryādiṣu susthitasya na bhavanti |<br />
            akliṣṭaḥ saṃsāraṃ satvārthaṃ no ca saṃtyajati || AMsa_17.27 ||
            </p>
         
         
         <p>iti | brāhmavihārayoge trividhaṃ guṇaṃ darśayati | yathoktadoṣābhāvaṃ akliṣṭasya satvahetoḥ
            saṃsārāparityāgaṃ |</p>
         
         
         <p>
            na tathaikaputrakeṣv api guṇavatsv api bhavati sarvasatvānāṃ |<br />
            maitryādicetaneyaṃ satveṣu yathā jinasutānāṃ || AMsa_17.28 ||
            </p>
         
         <span class="note"><span class="bold">Msa 124</span></span>
         
         <p>ity ete ca bodhisatvamaitrādīnāṃ tīvratāṃ darśayati | karuṇāvibhāge tadālambanaprabhedam
            ārabhya dvau ślokau |</p>
         
         
         <p>
            pradīptān śatruvaśagān duḥkhākrāntāṃs tamovṛtān |<br />
            durgamārgasamārūḍhān mahābandhanasaṃyutān || AMsa_17.29 ||
            </p>
         
         
         <p>
            mahāśanaviṣākrāntalolān mārgapranaṣṭakān |<br />
            utpathaprasthitān satvān durbalān karuṇāyate || AMsa_17.30 ||
            </p>
         
         
         <p>tatra pradīptāḥ kāmarāgeṇa kāmasukhabhaktāḥ | śatruvaśagā mārakṛtāntarāyāḥ kuśale
            'prayuktāḥ duḥkhākrāntāḥ duḥkhābhūtā narakādiṣu | tamovṛtā aurabhrikādayo duścaritaikāntikāḥ
            | karmavipākasaṃmūḍhatvāt | durgamārgasamārūḍhā aparinirvāṇadharmāṇaḥ saṃsāravartmātyantānupacchedāt
            | mahābandhanasaṃyutā anyatīrthyāḥ | mokṣasaṃprasthitā nānākudṛṣṭigāḍhabandhanabaddhatvāt
            | mahāśanaviṣākrāntalolāḥ samāpattisukhasaktāḥ | teṣāṃ hi tat kliṣṭaṃ samāpattisukhaṃ
            | yathā mṛṣṭam aśanaṃ viṣākrāntaṃ | tataḥ pracyāvanāt | mārgapraṇaṣṭakā abhimānikā
            mokṣamārgabhrāntatvāt | utpathaprasthitā hīnayānaprayuktā aniyatāḥ | durbalā aparipūrṇasaṃbhārā
            bodhisatvāḥ | ity ete daśavidhāḥ satvā bodhisatvakaruṇāyā ālambanaṃ | pañcaphalasaṃdarśane
            karuṇāyāḥ ślokaḥ |</p>
         
         
         <p>
            heṭhāpahaṃ hy uttamabodhibījaṃ sukhāvahaṃ tāyapakam iṣṭahetuṃ |<br />
            svabhāvadaṃ dharmam upāśritasya bodhir na dūre jinātmajasya || AMsa_17.31 ||
            </p>
         
         
         <p>tataḥ heṭhāpahatvena tadvipakṣavihiṃsāprahāṇād visaṃyogaphalaṃ darśayati | uttamabodhibījatvenādhipatiphalaṃ
            | parātmanor yathākramaṃ sukhāvahatāyakatvena puruṣakāraphalaṃ | iṣṭahetutvena vipākaphalaṃ
            | svabhāvadatvena niṣpandaphalam āyatyāṃ viśiṣṭakaruṇāphaladānāt | evaṃ pañcavidhāṃ
            karuṇām āśritya buddhatvam adūre veditavyaṃ | apratiṣṭhitasaṃsāranirvāṇatve ślokaḥ
            |</p>
         
         
         <p>
            vijñāya saṃsāragataṃ samagraṃ duḥkhātmakaṃ caiva nirātmakaṃ ca |<br />
            nodvegam āyāti na cāpi doṣaiḥ prabādhyate kāruṇiko 'grabuddhiḥ || AMsa_17.32 ||
            </p>
         
         
         <p>sarvaṃ saṃsāraṃ yathābhūtaṃ parijñāya bodhisatvo nodvegam āyāti kāruṇikatvāt | (<span class="bold">Msa 125</span>) na doṣair bādhyate 'grabuddhitvāt | evaṃ nirvāṇe pratiṣṭhito bhavati na saṃsāre
            yathākramaṃ | saṃsāraparijñāne ślokaḥ |</p>
         
         
         <p>
            duḥkhātmakaṃ lokam avekṣamāṇo duḥkhāyate vetti ca tadyathāvat |<br />
            tasyābhyupāyaṃ parivarjane ca na khedam āyaty api vā kṛpāluḥ || AMsa_17.33 ||
            </p>
         
         
         <p>duḥkhāyata iti karuṇāyate | vetti ca tad yathāvad iti duḥkhaṃ yathābhūtaṃ tasya ca
            duḥkhasya parivarjane 'bhyupāyaṃ | vetti yenāsya duḥkhaṃ nirudhyate | etena jānann
            api saṃsāraduḥkhaṃ yathābhūtaṃ tatparityāgopāyaṃ ca na khedam āpadyate bodhisatvaḥ
            karuṇāviśeṣād iti pradarśayati | karuṇāprabhede dvau ślokau |</p>
         
         
         <p>
            kṛpā prakṛtyā pratisaṃkhyayā ca pūrvaṃ tadabhyāsavidhānayogāt |<br />
            vipakṣahīnā ca viśuddhilābhāt caturvidheyaṃ karūṇātmakānāṃ || AMsa_17.34 ||
            </p>
         
         
         <p>seyaṃ yathākramaṃ gotraviśeṣataḥ | guṇadoṣaparīkṣaṇataḥ | janmāntaraparibhāvanataḥ
            | vairāgyalābhataś ca veditavyā | tadvipakṣavihiṃsāprahāṇe sati viśuddhilābhata iti
            vairāgyalābhataḥ |</p>
         
         
         <p>
            na sā kṛpā yā na samā sadā vā nādhyāśayād vā pratipattito vā |<br />
            vairāgyato nānupalambhato vā na bodhisatvo hy akṛpas tathā yaḥ || AMsa_17.35 ||
            </p>
         
         
         <p>tatra samā sukhitādiṣu yatkiṃcid veditam idam atra duḥkhasyeti viditvā | sadā nirupadhiśeṣanirvāṇe
            tadakṣayāt | adhyāśayād bhūmipraviṣṭānām ātmaparasamatāśayalābhāt | pratipattito duḥkhaparitrāṇakriyayā
            | vairāgyatas tadvipakṣavihiṃsāprahāṇāt | anupalambhato 'nutpattikadharmakṣāntilābhāt
            | karuṇāvṛkṣapratibimbake pañca ślokāḥ |</p>
         
         
         <p>
            karuṇā kṣāntiś cintā praṇidhānaṃ janmasatvaparipākaḥ |<br />
            karuṇā tarur eṣa mahān mūlādiḥ puṣpapatraphalaḥ || AMsa_17.36 ||
            </p>
         
         
         <p>ity eṣa mūlaskandhaśākhāpatrapuṣpaphalāvasthaḥ karuṇāvṛkṣo veditavyaḥ | etasya karuṇā
            mūlaṃ | kṣāntiḥ skandhaḥ | satvārthacintā śākhā | praṇidhānaṃ śobhaneṣu janmasu patrāṇi
            | śobhanaṃ janma puṣpaṃ | satvaparipākaḥ phalaṃ |</p>
         
         
         <p>
            mūlaṃ karuṇā na bhaved duṣkaracaryāsahiṣṇutā na bhavet |<br />
            duḥkhākṣamaś ca dhīmān satvārthaṃ cintayen naiva || AMsa_17.37 ||
            </p>
         
         <span class="note"><span class="bold">Msa 126</span></span>
         
         <p>
            cintāvihīnabuddhiḥ praṇidhānaṃ śuklajanmasu na kuryāt |<br />
            śubhajanmān anugacchan satvān paripācayen naiva || AMsa_17.38 ||
            </p>
         
         
         <p>ābhyāṃ ślokābhyāṃ pūrvottaraprasavasādharmyāt karuṇādīnāṃ mūlādibhāvaṃ sādhayati |</p>
         
         
         <p>
            karuṇāseko maitrī tadduḥkhe saukhyato vipulapuṣṭiḥ |<br />
            śākhāvṛddhir viśadā yonimanaskārato jñeyā || AMsa_17.39 ||
            </p>
         
         
         <p>
            parṇatyāgādānaṃ praṇidhīnāṃ saṃtater anucchedāt |<br />
            dvividhapratyayasiddheḥ puṣpamabandhyaṃ phalaṃ cāsmāt || AMsa_17.40 ||
            </p>
         
         
         <p>etābhyāṃ ślokābhyāṃ vṛkṣamūlasekādisādharmyaṃ karuṇāvṛkṣasya darśayati | karuṇā hi
            mūlavṛkṣā | tasyāḥ seko maitrī tayā tadāpy āyanāt | maitricitto hi paraduḥkhena duḥkhāyate
            | tataś ca karuṇodbhavaduḥkham utpadyate bodhisatvasya svārthaprayuktasya tatra saukhyotpādād
            vipulapuṣṭiḥ kṣāntipuṣṭir ity arthaḥ | sā hi skandha ity uktā | skandhaś ca vipulaḥ
            | yoniśomanaskārād bahuvidhā mahāyāne śākhāvṛddhiḥ | cintā hi śākhety uktā | pūrvāparanirodhotpādakrameṇa
            praṇidhānasaṃtānasyānucchedāt | parṇatyāgādānasādharmyaṃ praṇidhānānāṃ veditavyaṃ
            | ādhyātmikapratyayasiddhitaḥ svasaṃtānaparipākāt puṣpam iva janmābandhyaṃ veditavyaṃ
            | bāhyapratyayasiddhitaḥ parasaṃtānaparipākāt phalabhūtaḥ satvaparipāko veditavyaḥ
            | karuṇānuśaṃse ślokaḥ |</p>
         
         
         <p>
            kaḥ kurvīta na karuṇāṃ satveṣu mahākṛpāguṇakareṣu |<br />
            duḥkhe 'pi saukhyam atulaṃ bhavati yad eṣāṃ kṛpājanitaṃ || AMsa_17.41 ||
            </p>
         
         
         <p>atra mahākaruṇāguṇa uttarārdhena saṃdarśitaḥ | śeṣo gatārthaḥ | karuṇāniḥsaṅgatāyāṃ
            ślokāḥ |</p>
         
         
         <p>
            aviṣṭānāṃ kṛpayā na tiṣṭhati manaḥ śame kṛpālūnāṃ |<br />
            kuta eva lokasaukhye svajīvite vā bhavet snehaḥ || AMsa_17.42 ||
            </p>
         
         
         <p>sarvasya hi lokasya laukike saukhye svajīvite ca snehaḥ | tatrāpi ca niḥsnehānāṃ śrāvakapratyekabuddhānāṃ
            sarvaduḥkhopaśame nirvāṇe pratiṣṭhitaṃ manaḥ | bodhisatvānāṃ (<span class="bold">Msa 127</span>) tu karuṇāviṣṭatvān nirvāṇe 'pi mano na pratiṣṭhitaṃ | kuta eva tayoḥ sneho bhaviṣyati
            | karuṇāsnehavaiśeṣye trayaḥ ślokāḥ |</p>
         
         
         <p>
            sneho na vidyate 'sau yo 'niravadyo na laukiko yaś ca |<br />
            dhīmatsu kṛpāsneho niravadyo lokasamatītaḥ || AMsa_17.43 ||
            </p>
         
         
         <p>mātāpitṛprabhṛtīnāṃ hi tṛṣṇāmayaḥ snehaḥ sāvadyaḥ | laukikakaruṇāvihāriṇāṃ niravadyo
            'pi laukikaḥ | bodhisatvānāṃ tu karuṇāmayaḥ sneho niravadyaś ca laukikātikrāntaś ca
            | kathaṃ ca punar niravadya ity āha |</p>
         
         
         <p>
            duḥkhājñānamahāughe mahāndhakāre ca niśritaṃ lokaṃ |<br />
            uddhartuṃ ya upāyaḥ katham iva na syāt sa niravadyaḥ || AMsa_17.44 ||
            </p>
         
         
         <p>duḥkhamahāugha ajñānamahāndhakāre ceti yojyaṃ | śeṣaṃ gatārthaṃ | kathaṃ lokātikrānta
            ityāha |</p>
         
         
         <p>
            sneho na so 'sty arihatāṃ loke pratyekabodhibuddhānāṃ |<br />
            prāg eva tad anyeṣāṃ katham iva lokottaro na syāt || AMsa_17.45 ||
            </p>
         
         
         <p>pratyekāṃ bodhiṃ buddhāḥ | śeṣaṃ gatārthaṃ | trāsābhinandananimittatve ślokaḥ |</p>
         
         
         <p>
            duḥkhābhāve duḥkhaṃ yatkṛpayā bhavati bodhisatvānāṃ |<br />
            saṃtrāsayati tad ādau spṛṣṭaṃ tv abhinandayati gāḍhaṃ || AMsa_17.46 ||
            </p>
         
         
         <p>duḥkhābhāve iti duḥkhābhāvo nimittaṃ | satveṣu karuṇayā bodhisatvānāṃ yad duḥkham
            utpadyate tadādau saṃtrāsayati adhimukticaryābhūmau | ātmaparasamatayā duḥkhasya yathābhūtam
            aspṛṣṭatvāt | spṛṣṭaṃ tu śuddhādhyāśayabhūmāv abhinandayaty evety arthaḥ | karuṇāduḥkhena
            sukhābhibhave ślokaḥ |</p>
         
         
         <p>
            kim ataḥ paramāścaryaṃ yad duḥkhaṃ saukhyam abhibhavati sarva |<br />
            kṛpayā janitaṃ laukyaṃ yena vimukto api kṛtārthaḥ || AMsa_17.47 ||
            </p>
         
         
         <p>nāsty ata āścaryataraṃ yad duḥkham eva karuṇājanitaṃ bodhisatvānāṃ tathā sukhaṃ (<span class="bold">Msa 128</span>) bhavati | yat sarvaṃ laukikaṃ sukham abhibhavati | yena sukhena vimuktā arhanto
            'pi kṛtārthāḥ prāg evānye | kṛpākṛtadānānuśaṃse ślokaḥ |</p>
         
         
         <p>
            kṛpayā sahitaṃ dānaṃ yad dānasukhaṃ karoti dhīrāṇāṃ |<br />
            traidhātukam upabhogair na tatsukhaṃ tatkalāṃ spṛśati || AMsa_17.48 ||
            </p>
         
         
         <p>yacca traidhātukaṃ sukham upabhogaiḥ kṛtaṃ na tatsukhaṃ tasya sukhasya kalāṃ spṛśatīty
            ayam uttarārdhasyārthaḥ | śeṣaṃ gatārthaṃ | kṛpayā duḥkhābhyupagame ślokaḥ |</p>
         
         
         <p>
            duḥkhamayaṃ saṃsāraṃ yatkṛpayā na tyajati satvārthaṃ |<br />
            parahitahetor duḥkhaṃ kiṃ kārūṇikair na samupetam || AMsa_17.49 ||
            </p>
         
         
         <p>sarvaṃ hi duḥkhaṃ saṃsāraduḥkhe 'ntarbhūtaṃ | tasyābhyupagamāt sarvaṃ duḥkham abhyupagataṃ
            bhavati | tatra tatphalavṛddhau ślokaḥ |</p>
         
         
         <p>
            karūṇā dānaṃ bhogāḥ sadā kṛpālor vivṛddhim upayānti |<br />
            snehānugrahajanitaṃ tac chaktikṛtaṃ sukhaṃ cāsmāt || AMsa_17.50 ||
            </p>
         
         
         <p>trayaṃ bodhisatvānāṃ sarvajanmasu vardhate karuṇāyogāt | karuṇā tadabhyāsāt | dānaṃ
            karuṇāvaśāt | bhogāś ca dānavaśāt | tasmāc ca trayāt phalaṃ trividhaṃ sukhaṃ bhavati
            | snehajanitaṃ karuṇātaḥ | satvānugrahajanitaṃ dānāt | tadanugrahakriyāśaktikṛtaṃ
            bhogebhyaḥ | dānaprotsāhanāyāṃ ślokaḥ |</p>
         
         
         <p>
            vardhe ca vardhayāmi ca dāne paripācayāmi sukhayāmi |<br />
            ākarṣāmi nayāmi ca karuṇāsannān pravadatīva || AMsa_17.51 ||
            </p>
         
         
         <p>dāne sannān iti saṃbandhanīyaṃ | ṣaḍbhir guṇair dāne 'vasannān bodhisatvānkaruṇā protsahayatīva
            | svabhāvavṛddhyā | bhogais tadvardhanayā | dānena satvaparipācanayā | dātuś ca sukhotpādanāt
            | mahābodhisaṃbhārasyānyasyākarṣaṇāt | mahābodhisamīpanayanāc ca | parasaukhyena sukhābhave
            ślokaḥ |</p>
         
         
         <p>
            duḥkhe duḥkhī kṛpayā sukhāny anādhāya kena sukhitaḥ syāt |<br />
            sukhayaty ātmānam ataḥ kṛpālur ādhāya parasaukhyam || AMsa_17.52 ||
            </p>
         
         
         <p>karuṇayā bodhisatvaḥ paraduḥkhair duḥkhitaḥ satveṣv anādhāya sukhaṃ kathaṃ sukhitaḥ
            (<span class="bold">Msa 129</span>) syāt | tasmāt pareṣu sukham ādhāya bodhisatva ātmānam eva sukhayatīti veditavyaṃ
            | kṛpayā dānasamanuśāstau ṣaṭ ślokāḥ |</p>
         
         
         <p>
            svaṃ dānaṃ kāruṇikaḥ śāstīva sadaiva niḥsvasukhakāmaḥ |<br />
            bhogaiḥ sukhaya paraṃ vā māma py ayutasaukhyam || AMsa_17.53 ||
            </p>
         
         
         <p>na hi kāruṇikasya vinā parasukhenāsti sukhaṃ | tasyāyutasaukhyatvād bodhisatvas tena
            vinā no dānasya phalaṃ sukhaṃ necchati |</p>
         
         
         <p>
            saphalaṃ dānaṃ dattaṃ tan me satveṣu tat sukhasukhena |<br />
            phala teṣv eva nikāmaṃ yadi me kartavyatā te 'sti || AMsa_17.54 ||
            </p>
         
         
         <p>dānaṃ dadatā dānaṃ ca dānaphalaṃ ca tanmayā satveṣu dattaṃ | tatsukham eva me sukhaṃ
            yasmāt | atas teṣv eva yāvat phalitavyaṃ tāvat phaleti loṭ | bodhisatvaḥ karuṇayā
            dānam anuśāsti |</p>
         
         
         <p>
            bhoge dveṣṭur dātur bhogā bahuśubhataropasarpanti |<br />
            na hi tatsukhaṃ mataṃ me dāne pāraṃparo 'smi yataḥ || AMsa_17.55 ||
            </p>
         
         
         <p>bhogavimukhasya dātur bhogā bahutarāś copatiṣṭhante | śobhanatarāś ca | dharmataiveyaṃ
            cittasyodārataratvāt | na hi tatsukhaṃ mataṃ me yad bhogās tathopatiṣṭhate | yasmād
            ahaṃ dāne pāraṃparas tatprabandhakāmatvān na sukhe |</p>
         
         
         <p>
            sarvastiparityāge yatkṛpayā māṃ nirīkṣase satataṃ |<br />
            nanu te tena jñeyaṃ na matphalenārthitā 'syeti || AMsa_17.56 ||
            </p>
         
         
         <p>yo 'haṃ dānaphalaṃ sarvam eva karuṇayā nityaṃ parityajāmi nanv ata eva veditavyaṃ
            nāsti me dānaphalenārthitvam iti bodhisatvo dānaṃ samanuśāsti |</p>
         
         
         <p>dānābhirato na syāṃ prāptaṃ cet tatphalaṃ na visṛjeyaṃ |</p>
         
         
         <p>tathā hi |</p>
         
         
         <p>kṣaṇam api dānena vinā dānābhirato bhavati naiva || AMsa_17.57 ||</p>
         
         
         <p>iti gatārthaḥ ślokaḥ |</p>
         
         
         <p>akṛtaṃ na phalasi yasmāt pratikārāpekṣayā na me tulyaṃ |</p>
         
         <span class="note"><span class="bold">Msa 130</span></span>
         
         <p>yas tvā karoti tasya tvaṃ phalasi | tasmāt tvaṃ pratikārāpekṣayā na mattulyaṃ | tathā
            hy ahaṃ |</p>
         
         
         <p>pratikāranirvyapekṣaḥ paratra phalado 'sya kāmaṃ te || AMsa_17.58 ||</p>
         
         
         <p>gatārtham etat | kṛpādāne dvau ślokau |</p>
         
         
         <p>
            niravadyaṃ śuddhapadaṃ hitāv ahaṃ caiva sānurakṣaṃ ca |<br />
            nirmṛgyaṃ nirlepaṃ jinātmajānāṃ kṛpādānam || AMsa_17.59 ||
            </p>
         
         
         <p>tatra niravadyaṃ param anupahṛtya dānāt | śuddhapadaṃ kalpikavasudānāt | viṣaśastramadyādivivarjanataḥ
            | hitāvahaṃ dānena saṃgṛhya kuśale niyojanāt | sānurakṣaṃ parijanasyāvighātaṃ kṛtvā
            anyasmai dānāt | nirmṛgyam ayācamāne 'py arthitvaṃ vighātaṃ vāvagamya svayam eva dānāt
            dakṣiṇīyāparimārgaṇāc ca | nirlepaṃ pratikāravipākaniḥspṛhatvāt | aparaḥ prakāraḥ
            |</p>
         
         
         <p>
            sakalaṃ vipulaṃ śreṣṭhaṃ satataṃ muditaṃ nirāmiṣaṃ śuddhaṃ |<br />
            bodhinataṃ kuśalanataṃ jinātmajānāṃ kṛṣādānam || AMsa_17.60 ||
            </p>
         
         
         <p>tatra sakalam ādhyātmikabāhyavastudānāt | vipulaṃ prabhūtavastudānāt | śreṣṭhaṃ praṇītavastudānāt
            | satatam abhīkṣṇadānāt | muditapratisaṃkhyāya prahṛṣṭadānāt | nirāmiṣaṃ yathā nirlepaṃ
            | śuddhaṃ yathā śuddhapadaṃ | bodhinataṃ mahābodhipariṇāmanāt | kuśalanataṃ yathā
            hitāvahaṃ | upabhogaviśeṣe ślokaḥ |</p>
         
         
         <p>
            na tathopabhogatuṣṭiṃ labhate bhogī yathā parityāgāt |<br />
            tuṣṭim upaiti kṛpāluḥ sukhatrayāpyāyitamanaskaḥ || AMsa_17.61 ||
            </p>
         
         
         <p>tatra sukhatrayaṃ dānaprītiḥ parānugrahaprītiḥ bodhisaṃbhārasaṃbharaṇaprītiś ca |
            śeṣaṃ gatārthaṃ | pāramitābhinirhārakaruṇāyāṃ ślokaḥ |</p>
         
         
         <p>
            kṛpaṇakṛpā raudrakṛpā saṃkṣubdhakṛpā kṛpā pramatteṣu |<br />
            viṣayaparatantrakaruṇā mithyābhiniviṣṭakaruṇā ca || AMsa_17.62 ||
            </p>
         
         
         <p>tatra kṛpaṇā matsariṇaḥ | raudrā duḥśīlāḥ paropatāniḥ | saṃkṣubdhāḥ (<span class="bold">Msa 131</span>) krodhanāḥ | pramattāḥ kuśīdāḥ | viṣayaparatantrāḥ kāmeṣu vikṣiptacittāḥ | mithyābhiniviṣṭāḥ
            duḥprajñāḥ tīrthikādayaḥ | eṣu pāramitāvipakṣadharmāvasthiteṣu yā karuṇā sā kṛpaṇādikaruṇā
            | sā ca tadvipakṣavidūṣaṇāt pāramitābhinirhārāya saṃpadyate | tasmāt pāramitābhinirhārakaruṇety
            ucyate | karuṇāpratyayasaṃdarśane ślokaḥ |</p>
         
         
         <p>
            karuṇā bodhisatvānāṃ sukhād duḥkhāt tadanvayāt |<br />
            karuṇā bodhisatvānāṃ hetor mitrāt svabhāvataḥ || AMsa_17.63 ||
            </p>
         
         
         <p>tatra pūrvārdhenālambanapratyayaṃ karuṇāyāḥ saṃdarśayati | trividhāṃ vedanām ālambya
            tisṛbhir duḥkhatābhiḥ karuṇāyanāt | aduḥkhāsukhā hi vedanā sukhaduḥkhayor anvayaḥ
            punas tadāvāhanāt | uttarārdhena yathākramaṃ hetumitrasvabhāvaiḥ karuṇāyā hetvadhipatisamanantarapratyayān
            saṃdarśayati | mahākaruṇatve ślokaḥ |</p>
         
         
         <p>
            karuṇā bodhisatvānāṃ samā jñeyā tadāśayāt |<br />
            pratipatter virāgāc ca nopalambhād viśuddhitaḥ || AMsa_17.64 ||
            </p>
         
         
         <p>tatra samā trividhavedanāvastheṣu yat kiṃcid veditam idam atra duḥkhasyeti viditvā
            | sā punar āśayato 'pi cittena karuṇāyanāt | pratipattito 'pi tatparitrāṇāt | virāgato
            'pi tadvipakṣavihiṃsāprahāṇāt | anupalambhato 'py ātmaparakaruṇānupalambhāt | viśuddhito
            'py aṣṭamyāṃ bhūmāv anutpattikadharmakṣāntilābhāt |</p>
         
         
         <p>
            maitrādibhāvanāgrā svacittato dharmato 'dhimokṣāc ca |<br />
            āśayato 'pi vibhutvād avikalpād aikyataś cāpi || AMsa_17.65 ||
            </p>
         
         
         <p>iti | pūrvanirdeśānusāreṇārtho 'nugantavyaḥ |</p>
         
         
         <p>
            iti bhagavati jātasuprasādo mahadupadhidhruvasatkriyābhipūjī |<br />
            bahuguṇahitamitranityasevo jagadanukampaka eti sarvasiddhiṃ || AMsa_17.66 ||
            </p>
         
         
         <p>etena yathoktānāṃ pūjāsevā'pramāṇānām anukramaṃ guṇaṃ ca samāsena saṃdarśayati | mahopadhibhir
            dhruvaṃ satkriyā cātyarthaṃ pūjanān mahadupadhidhruvasatkriyābhipūjī veditavyaḥ |
            satkriyā punaḥ samyakpratipattirveditavyā | evaṃ satkārapratipattipūjī (<span class="bold">Msa 132</span>) bhavati | bahuguṇaṃ mitraṃ tadanyair guṇaiḥ | hitam anukampakatvena veditavyaṃ |
            eti sarvasiddhim iti svaparārthasiddhiṃ prāpnotīti |</p>
         
         
         <p>mahāyānasūtrālaṃkāre pūjāsevā'pramāṇādhikāraḥ saptadaśaḥ samāptaḥ</p>
         
         
         <p>CHAPITRE XVIII
            aṣṭādaśo 'dhikāraḥ</p>
         
         
         <p>lajjāvibhāge ṣoḍaśa ślokāḥ |</p>
         
         
         <p>
            lajjā vipakṣahīnā jñānena gatā ca nirvikalpena |<br />
            hīnānavadyaviṣayā satvānāṃ pācikā dhīre || AMsa_18.1 ||
            </p>
         
         
         <p>etena svabhāvasahāyālambhanakarmapadā caturvidhaṃ lakṣaṇaṃ bodhisatvalajjāyāḥ saṃdarśayati
            | <span class="bold">hīnānavadyaviṣayā</span> | śrāvakapratyekabuddhānāṃ | tadvihīnaṃ mahāyānād anavadyaṃ ca | tena bodhisatvaṃ
            lajjate | kathaṃ <span class="bold">satvānāṃ</span> pari<span class="bold">pācikā</span> | tasyām eva lajjāpāramitāvipakṣavṛddhyā tatpratipakṣaparihāṇyā cātyarthaṃ lajjotpādanāt
            |</p>
         
         
         <p>
            ṣaṇṇāṃ pāramitānāṃ niṣevaṇālasyato bhavati lajjā |<br />
            kleśānukūladharmaprayogataś caiva dhīrāṇāṃ || AMsa_18.2 ||
            </p>
         
         
         <p>iyam aprayogalajjā <span class="bold">pāramitā</span>bhāvanāyām aprayogena | <span class="bold">kleśānukuleṣu dharmeṣv</span> indriyāguptadvāratvādiṣu ca prayogena lajjotpādanāt |</p>
         
         
         <p>
            asamāhitasvabhāvā mṛdumadhyā hīnabhūmikā lajjā |<br />
            hīnāśayā samānā hīnā hi tadanyathā tv adhikā || AMsa_18.3 ||
            </p>
         
         
         <p>iyaṃ <span class="bold">mṛdu</span>mātrā lajjā | pūrvanirdeśānusāreṇāsya ślokasyārtho 'nugantavyaṃ | ataḥ paraṃ caturbhis
            tribhiś ca ślokair yathākramaṃ lajjāvipakṣe lajjāyāṃ ca doṣaguṇabhedaṃ darśayati |</p>
         
         
         <p>
            lajjārahito dhīmān kleśān adhivāsayaty ayoniśataḥ |<br />
            pratighopekṣāmānaḥ satvān upahanti śīlaṃ ca || AMsa_18.4 ||
            </p>
         
         <span class="note"><span class="bold">Msa 133</span></span>
         
         <p>ity atra ātmavyābādhāya cetayate paravyābadhāyobhayavyābhādhāya cety saṃdarśitaṃ |
            ayoniśata ity ayoniśo manaskāreṇa | katham <span class="bold">upekṣayā satvān upahanti</span> | sarvārthapramādataḥ |</p>
         
         
         <p>
            kaukṛtyāt savilekho bhavati sa saṃmānahānim āpnoti |<br />
            śrāddhāt mānuṣasaṃghāc chāstrā copekṣyate tasmāt || AMsa_18.5 ||
            </p>
         
         
         <p>sahadhārmikair jinasutair vinindyate lokato 'yaśo labhate |
            dṛṣṭe dharme</p>
         
         
         <p>ity etena dṛṣṭadhārmikam avadyaṃ prasavatīti darśanaṃ | yathākramam ātmaparadevatāśāstṛbhir
            apavadanāt | vijñaiḥ sabrahmacāribhir dharmatayā vigarhanāt | digvidkṣu ca pāpakāvarṇaniścaraṇāt
            |</p>
         
         
         <p>'nyatra kṣaṇarahito jāyate bhūyaḥ || AMsa_18.6 ||</p>
         
         
         <p>prāptāprāptavihāniṃ śuklair dharmaiḥ samāpnute tena |</p>
         
         
         <p>ity anena dṛṣṭadharmasāṃparāyikam avadyaṃ prasavatīty saṃdarśitam <span class="bold">prāpta</span>kuśaladharmapari<span class="bold">hāni</span>taḥ | <span class="bold">aprāpta</span>pari<span class="bold">hāni</span>taś ca yathākramaṃ |</p>
         
         
         <p>duḥkhaṃ viharati tasmān manaso 'py asvasthatām eti || AMsa_18.7 ||</p>
         
         
         <p>ity etena lajjaṃ caitasikaṃ <span class="bold">duḥkhaṃ</span> daurmanasyaṃ pratisaṃvedayata ity saṃdarśitaṃ |</p>
         
         
         <p>ete sarve doṣā hrīmatsu bhavanti no jinasuteṣu |</p>
         
         
         <p>ity ata upādāya lajjāguṇo veditavyaḥ | yad ete ca doṣā <span class="bold">na bhavanti</span> |</p>
         
         
         <p>deveṣu ca manujeṣu ca nityaṃ saṃjāyate ca budhaḥ || AMsa_18.8 ||</p>
         
         
         <p>ity etad asya vipākaphalaṃ bhavati |</p>
         
         
         <p>saṃbhārāṃś ca sa bodheḥ kṣipraṃ pūrayati lajjayā dhīmān |</p>
         
         
         <p>ity etad adhipatiphalaṃ |</p>
         
         
         <p>satvānāṃ pācanayā na khidyate caiva jinaputraḥ || AMsa_18.9 ||</p>
         
         <span class="note"><span class="bold">Msa 134</span></span>
         
         <p>ity etat puruṣakāraphalaṃ |</p>
         
         
         <p>sa vipakṣapratipakṣai rahito 'rahitaś ca jāyate satataṃ |</p>
         
         
         <p>ity ete visaṃyoganiṣpandaphalaṃ | yad uta <span class="bold">vipakṣarahitatvaṃ pratipakṣārahitatvaṃ</span> ca |</p>
         
         
         <p>ity etam ānuśaṃsaṃ hrīmān āpnoti jinaputraḥ || AMsa_18.10 ||</p>
         
         
         <p>iti yathoktadoṣābhāvaṃ guṇayogaṃ ca prāpnotīti saṃdarśitaṃ |</p>
         
         
         <p>
            doṣamalino hi bālo hrīvirahāt suvasanaiḥ sugupto 'pi |<br />
            nirvasano 'pi jinasuto hrīvasano muktadoṣamalaḥ || AMsa_18.11 ||
            </p>
         
         
         <p>etena vastraviśeṣaṇaṃ hriyaḥ | tadanyavastraprāvṛtasyāpi hrīrahitasya <span class="bold">doṣamalina</span>tvāt | nagnasyāpi ca hrīmato nirmalatvāt |</p>
         
         
         <p>ākāśam iva na lipto hrīyuktaḥ jinasuto bhavati dharmaiḥ |</p>
         
         
         <p><span class="bold">dharmair</span> iti lokadharmaiḥ |</p>
         
         
         <p>hrībhūṣitaś ca śobhati saṃparkagato jinasutānām || AMsa_18.12 ||</p>
         
         
         <p>etena ślokena hriya <span class="bold">ākāśa</span>bhūṣaṇasamatāṃ darśayati |</p>
         
         
         <p>mātur iva vatsalatvaṃ hriyo vineyeṣu bodhisatvānāṃ |</p>
         
         
         <p>trātavyasatvopekṣāyā lajjanāt |</p>
         
         
         <p>ārakṣā cāpi hrīḥ saṃsaratāṃ sarvadoṣebhyaḥ || AMsa_18.13 ||</p>
         
         
         <p>hastyaśvakāyādibhūtatvāt | ebhir vastrādidṛṣṭāntair vihāre kleśapratipakṣatāṃ cāre
            lokadharmapratipakṣatāṃ | sahadhārmikasaṃvāsānukūlatāṃ satvaparipākānukūlatāṃ | akliṣṭasaṃsārānukūlatāṃ
            ca hriyo darśayati |</p>
         
         
         <p>
            sarveṣu nādhivāsā sarveṣv adhivāsanāpravṛttiś ca |<br />
            sarveṣu ca pravṛttir hrīvihitaṃ hrīmato liṅgam || AMsa_18.14 ||
            </p>
         
         <span class="note"><span class="bold">Msa 135</span></span>
         
         <p>etena caturvidhaṃ hrīkṛtaṃ <span class="bold">liṅgam hrīmato</span> darśayati | yad uta sarvadoṣeṣv an<span class="bold">adhivāsanā</span> cā<span class="bold">pravṛttiś</span> ca | sarvaguṇeṣv<span class="bold">adhivāsanā</span> ca <span class="bold">pravṛttiś</span> ca |</p>
         
         
         <p>
            hrībhāvanā pradhānā svacittato dharmato 'dhimokṣāc ca |<br />
            āśayato 'pi vibhutvād akalpanād aikyataś cāpi || AMsa_18.15 ||
            </p>
         
         
         <p>ity asya nirdeśo yathāpūrvaṃ | dhṛtivibhāge sapta ślokāḥ |</p>
         
         
         <p>
            dhṛtiś ca bodhisatvānāṃ lakṣaṇena prabhedataḥ |<br />
            dṛḍhatvena ca sarvebhyas tadanyebhyo viśiṣyate || AMsa_18.16 ||
            </p>
         
         
         <p>
            vīryaṃ samādhiḥ prajñā ca satvaṃ dhairyaṃ dhṛtirmatā |<br />
            nirbhīto bodhisatvo hi trayād yasmāt pravartate || AMsa_18.17 ||
            </p>
         
         
         <p>etena <span class="bold">dhṛti</span>lakṣaṇaṃ saparyāyaṃ samādanaṃ coktaṃ | <span class="bold">vīryā</span>dikaṃ lakṣaṇaṃ | satvādikaṃ paryāyaḥ | śeṣaṃ sādhanaṃ | katamasmāt trayān nirbhītaḥ
            pravartate ity āha |</p>
         
         
         <p>
            līnatvāc ca calatvāc ca mohāc cotpadyate bhayaṃ |<br />
            kṛtyeṣu tasmād vijñeyā dhṛtisaṃjñā nije traye || AMsa_18.18 ||
            </p>
         
         
         <p>sravakāryeṣu hi <span class="bold">līna</span>cittatayā vā <span class="bold">bhayam</span> utpadyate tadanutsāhataḥ | <span class="bold">cala</span>cittatayā vā cittānavasthānataḥ | saṃ<span class="bold">moha</span>to vā tadupāyājñānataḥ | tatpratipakṣāś ca yathākramaṃ vīryādayaḥ | tasmān nijavīryāditraye
            <span class="bold">dhṛtisaṃjñā</span> veditavyā <span class="bold">nija</span> ity apratisaṃkhyānakaraṇīye</p>
         
         
         <p>
            prakṛtyā praṇidhāne ca nirapekṣatva eva ca |<br />
            satvavipratipattau ca gambhīryāudāryasaṃśrave || AMsa_18.19 ||
            </p>
         
         
         <p>
            vineyadurvinayatve kāyācintye jinasya ca |<br />
            duṣkareṣu vicitreṣu saṃsārātyāga eva ca || AMsa_18.20 ||
            </p>
         
         
         <p>
            niḥsaṃkleśe ca tatraiva dhṛtir dhīrasya jāyate |<br />
            asamā ca tadanyebhyaḥ so 'gre dhṛtimatāṃ yataḥ mataḥ || AMsa_18.21 ||
            </p>
         
         
         <p>ebhis tribhiḥ ślokair dhṛtiprabhedaṃ darśayati | yathākramaṃ gotrataḥ | cittotpādaḥ
            | svārthataḥ | satvārthataḥ | prabhāvataḥ |
            satvaparipācanataḥ | paramabodhitaś ca | tatra (<span class="bold">Msa 136</span>) <span class="bold">nirapekṣatvaṃ</span> svārthaprayuktasya kāyajīvitanirapekṣatvād veditavyaṃ | punar <span class="bold">duṣkara</span>caryātaḥ | saṃcintyabhāvopapattitaḥ | tadasaṃkleśato 'pi prabhedaḥ |</p>
         
         
         <p>
            kumitraduḥkhagambhīraśravād vīro na kampate |<br />
            śalabhaiḥ pakṣavātaiś ca samudraiś ca sumeruvat || AMsa_18.22 ||
            </p>
         
         
         <p>etena bodhisatvadhṛter dṛḍhatvaṃ darśayati | upamātrayaṃ trayeṇākampane yathākramaṃ
            veditavyaṃ | akhedavibhāge dvau ślokau |</p>
         
         
         <p>
            akhedo bodhisatvānām asamas triṣu vastuṣu |<br />
            śrutātṛptimahāvīryaduḥkhe hrīdhṛtiniśritaḥ || AMsa_18.23 ||
            </p>
         
         
         <p>
            tīvracchando mahābodhāv akhedo dhīmatāṃ mataḥ |<br />
            aniṣpannaś ca niṣpannaḥ suniṣpannaś ca bhūmiṣu || AMsa_18.24 ||
            </p>
         
         
         <p>ābhyāṃ vastuno niśrayataḥ svabhāvataḥ | prabhedataś cā<span class="bold">khedo</span> nirdiṣṭaḥ | <span class="bold">triṣu vastuṣu</span> | <span class="bold">śrutātṛptau</span> | dīrghakāla<span class="bold">vīryā</span>rambhe | saṃsāra<span class="bold">duḥkhe</span> ca | <span class="bold">hryaṃ dhṛtiṃ</span> ca <span class="bold">niśritya</span> | tābhyāṃ hi khedotpattito lajjayate na cotpādayati | <span class="bold">tīvracchando mahābodhāv</span> iti svabhāvvaḥ | chando hi vyāvṛtte khinno bhavati | <span class="bold">aniṣpanno</span> 'dhimukticaryābhūmau | <span class="bold">niṣpannaḥ</span> spatabhūmiṣu | <span class="bold">suniṣpannaḥ</span> pareṇa ity eṣa prabhādaḥ | śāstrajñatāyāyāṃ dvau ślokau |</p>
         
         
         <p>
            vastunā cādhikāreṇa karmaṇā ca viśiṣyate |<br />
            lakṣaṇenākṣayatvena phalasyodāgamena ca || AMsa_18.25 ||
            </p>
         
         
         <p>
            śāstrajñatā hi dhīrāṇāṃ samādhimukhadhāraṇī |<br />
            gṛhītā satvapākāya saddharmasya ca dhāraṇe || AMsa_18.26 ||
            </p>
         
         
         <p>tatra <span class="bold">śāstrajñatāyāḥ</span> pañca vidyāsthānāni <span class="bold">vastu</span> | adhyātmavidyā hetuvidyā śabdavidyā cikitsāvidyā śilpakarmasthānavidyā ca | svaparārthakriyā
            <span class="bold">adhikāraḥ</span> | <span class="bold">karma</span> prathamavastuni svayaṃ pratipattiḥ parebhyaś ca tatsamākhyānaṃ | dvitīye taddoṣaparijñānaṃ
            paravādinigrahaś ca | trtīye svayaṃ suniruktābhidhānaṃ parasaṃpratyayaś ca | caturthe
            pareṣāṃ vyādhiśamanaṃ | pañcame parebhyas tat saṃvibhāgaḥ | <span class="bold">lakṣaṇaṃ</span> śāstrajñatāyā etāny evas pañca vastuni śrutāni bhavanti | dhṛtāni | vacasā parijitāni
            | manasā anvīkṣitāni | dṛṣṭyā supratividdhāni | śrutvā yathākramaṃ | tad udgrahaṇataḥ
            | svādhyāyataḥ | prasannena manasārthacittanato yathāyogaṃ taddoṣaguṇāvagamāt | svākhyātadurākhyātāvadhāraṇataś
            ca | <span class="bold">akṣayatvaṃ</span> nirupadhiśeṣanirvāṇe 'py akṣayāt | (<span class="bold">Msa 137</span>) <span class="bold">phalasamudāgamaḥ</span> sarvadharmasarvākārajñatā | sā punar eṣā <span class="bold">śāstrajñatā</span> bodhisatvānāṃ <span class="bold">samādhimukhair dhāraṇī</span>mukhaiś ca saṃ<span class="bold">gṛhītā</span> | <span class="bold">satvapākāya</span> ca bhavati | samādhimukhais tatkṛtyānuṣṭhānāt | <span class="bold">saddharma</span>pāraṇāya ca dhāraṇībhis taddhāraṇāt | lokajñatāyāṃ catvāraḥ ślokaḥ |</p>
         
         
         <p>
            kāyena vacasā caiva satyajñānena cāsamā |<br />
            lokajñatā hi dhīrāṇāṃ tadanyebhyo viśiṣyate || AMsa_18.27 ||
            </p>
         
         
         <p>kathaṃ kāyenety āha |</p>
         
         
         <p>kṛtasmitamukhā nityaṃ |</p>
         
         
         <p>kathaṃ vācety āha</p>
         
         
         <p>dhīrāḥ pūrvābhibhāṣinaḥ |</p>
         
         
         <p>sā punaḥ kim artham ity āha |</p>
         
         
         <p>satvānāṃ bhājanatvāya |</p>
         
         
         <p>kasminn arthe bhājanatvāya |</p>
         
         
         <p>saddharmapratipattaye || AMsa_18.28 ||</p>
         
         
         <p>kathaṃ satyajñānenety āha |</p>
         
         
         <p>
            satyadvayād yataś ceṣṭo lokānām udayo 'sakṛt |<br />
            dvayād astaṃgamas tasmāt tajjño lokajña ucyate || AMsa_18.29 ||
            </p>
         
         
         <p><span class="bold">dvābhyāṃ satyābhyāṃ lokasya udayaḥ</span> punaḥ punaḥ saṃsāro yaś codayo yena ceti kṛtvā | <span class="bold">dvābhyām astaṃgamo</span> nirodhamārgasatyābhāṃ | yaś cāstaṃgamo yena cetu kṛtvā | <span class="bold">tasmāt tajjño lokajña ucyate</span> | lokasyodayāstaṃgāminyā prajñayā samanvāgatatvāt |</p>
         
         
         <p>
            śamāya prāptaye teṣāṃ dhīmān satyeṣu yujyate |<br />
            satyajñānād yato dhīmān lokajño hi nirucyate || AMsa_18.30 ||
            </p>
         
         <span class="note"><span class="bold">Msa 138</span></span>
         
         <p>anena lokajñatāyāḥ karma nirdiṣṭaṃ | tatra <span class="bold">śamāya</span> duḥkhasamudayasatyayoḥ <span class="bold">prāptaye</span> nirodhamārgasatyayoḥ | pratisaraṇavibhāge trayaḥ ślokaḥ |</p>
         
         
         <p>
            ārṣaś ca deśanādharmo artho 'bhiprāyiko 'sya ca |<br />
            prāmāṇikaś ca nītārtho nirjalpā prāptir asya ca || AMsa_18.31 ||
            </p>
         
         
         <p>idaṃ pratisaraṇānāṃ lakṣaṇaṃ | tatra <span class="bold">prāmāṇika</span> 'rtho yaḥ pramāṇabhūtena <span class="bold">nīto</span> vibhaktaḥ śāstrā vā tatpramāṇīkṛtena vā | <span class="bold">nirjalpā prāptir</span> adhigamajñānaṃ lokottaraṃ | tasyānabhilāpyatvāt | śeṣaṃ gatārthaṃ |</p>
         
         
         <p>
            pratikṣeptur yathoktasya mithyāsaṃtīritasya ca |<br />
            sābhilāṣasya ca prāpteḥ pratiṣedho 'tra deśitaḥ || AMsa_18.32 ||
            </p>
         
         
         <p>prathame pratisaraṇe ārṣadharma<span class="bold">pratikṣeptuḥ</span> pudgalasya pratiṣedgo deśitaḥ | dvitīye yathārutasya vyañjanasya nābhiprāyikārthena
            | tṛtīyena <span class="bold">mithyā</span> cintārthasya viparītaṃ nīyyamanasya | caturthena <span class="bold">sābhilāṣasya</span> jñānasya | pratyātmavedanīyasya |</p>
         
         
         <p>
            adhimukter vicārāc ca yathāvat parataḥ śravāt |<br />
            nirjalpād api ca jñānād apraṇāśo hi dhīmatāṃ || AMsa_18.33 ||
            </p>
         
         
         <p>atha pratisaraṇānuśaṃsaḥ | prathamena pratisaraṇenārṣadharmā<span class="bold">dhimukti</span>to na praṇaśyanti | dvitīyena svayamābhiprāyikakārtha<span class="bold">vicāraṇāt</span> | tṛtīyena <span class="bold">paratas</span> tad viparītārthanaya<span class="bold">śravāt</span> | caturthena lokottarajñānāt | pratisaṃvidvibhāge catvāraḥ ślokaḥ |</p>
         
         
         <p>
            asamā bodhisatvānāṃ catasraḥ pratisaṃvidaḥ |<br />
            paryāye lakṣaṇe vākye jñāne jñānāc ca tā matāḥ || AMsa_18.34 ||
            </p>
         
         
         <p>prathamā <span class="bold">paryāye</span> jñānam ekaikasyārthastha yāvanto nāma paryāyāḥ | dvitīyā (<span class="bold">Msa 139</span>) <span class="bold">lakṣaṇe</span> yasyārthasya tannāma | tṛtīyā <span class="bold">vākye</span> pratyekaṃ janapadeṣu yā bhāṣāḥ | caturthā <span class="bold">jñāne</span> svayaṃ yat pratibhānaṃ | idaṃ pratisaṃvidāṃ lakṣaṇaṃ |</p>
         
         
         <p>
            deśanāyāṃ prayuktasya yasya yena ca deśanā |<br />
            dharmārthayor dvayor vācā jñānenaiva ca deśanā || AMsa_18.35 ||
            </p>
         
         
         <p>
            dharmasyoddeśanirdeśāt sarvathā prāpaṇād dvayoḥ |<br />
            parijñānāhānāc ca codyānāṃ pratisaṃviccatuṣṭayam || AMsa_18.36 ||
            </p>
         
         
         <p>iti catuṣṭve kāraṇaṃ | <span class="bold">deśanāyāṃ</span> hi <span class="bold">prayuktasya yasya ca deśanā yena</span> ca | tatra <span class="bold">jñānena</span> prayojanaṃ kasya punar <span class="bold">deśanā</span> || AMsa_18.35 || <span class="bold">dharmasyā</span>rthasya | kena deśanā vacanena jñānena ca | tatra <span class="bold">dharmārthayor</span> deśanā | <span class="bold">dharmasyoddeśanirdeśāt</span> vākyena deśanā tayor eva dvayor <span class="bold">sarvathā prāpaṇāt</span> | jñānena deśanā codyānāṃ pariharaṇāt | ato yac ca yena ca deśyate tajjñānāt catasraḥ
            pratisaṃvido vyavasthāpitāḥ |</p>
         
         
         <p>
            pratyātmaṃ samatām etya yottaratra pravedanā |<br />
            sarvasaṃśayanāśāya pratisaṃvin nirucyate || AMsa_18.37 ||
            </p>
         
         
         <p>etena pratisaṃvidāṃ nirvacanaṃ karam ca darśitaṃ | <span class="bold">pratyātmaṃ</span> lokottareṇa jñānena sarvadharma<span class="bold">samatāṃ</span> tathatāṃ <span class="bold">etya uttara</span>kālaṃ tatpṛṣṭalabdhena jñānena <span class="bold">pravedanā</span> paryāyādīnāṃ pratisaṃvid iti nirvacanaṃ | <span class="bold">sarvasaṃśayanāśāya</span> pareṣām iti karma | saṃsāravibhāge carvāraḥ ślokāḥ |</p>
         
         
         <p>
            saṃbhāro bodhisatvānāṃ puṇyajñānamayo 'samaḥ |<br />
            saṃsāre 'bhyudayāyaikaḥ anyo 'saṃkliṣṭasaṃsṛtau || AMsa_18.38 ||
            </p>
         
         
         <p>yaś ca <span class="bold">saṃbhāro</span> yad arthaṃ ca saṃdarśayati | dvividhaḥ saṃbhāraḥ | tatra <span class="bold">puṇya</span>saṃbhāraḥ <span class="bold">saṃsāre 'bhyudayāya</span> saṃvartate | <span class="bold">jñāna</span>saṃbhāro <span class="bold">'saṃkliṣṭasaṃsaraṇāya</span> |</p>
         
         
         <p>
            dānaṃ śīlaṃ ca puṇyasya prajñā jñānasya saṃbhṛtiḥ |<br />
            trayaṃ cānyad dvayasyāpi pañcāpi jñānasaṃbhṛtiḥ || AMsa_18.39 ||
            </p>
         
         
         <p>etena pāramatābhis tadubhayasaṃbhārasaṃgrahaṃ bhavati | kṣāntivīryadhyānabalena (<span class="bold">Msa 140</span>) hy ubhayaṃ kriyate | tasmād dvayasaṃbhāratrayaṃ bhavati | punaḥ prajñāyāṃ pariṇāmanāt
            sarvāḥ pañca pāramitā jñānasaṃbhāro veditavyaḥ |</p>
         
         
         <p>
            saṃtatyā bhāvanām etya bhūyo bhūyaḥ śubhasya hi |<br />
            āhāro yaḥ sa saṃbhāro vīdhīre sarvārthasādhakaḥ || AMsa_18.40 ||
            </p>
         
         
         <p>etat saṃbhāranirvacanaṃ karma ca | sam iti <span class="bold">saṃtatyā</span> | bhā iti <span class="bold">bhāvanām</span> āgamya | ra iti <span class="bold">bhūyo bhūya</span> āhāraḥ | <span class="bold">sarvārthasādhaka</span> iti karma | svaparārthayoḥ sādhanāt |</p>
         
         
         <p>
            praveśāyānimittāya anābhogāya saṃbhṛtiḥ |<br />
            abhiṣekāya niṣṭhāyai dhīrāṇām upacīyate || AMsa_18.41 ||
            </p>
         
         
         <p>ayaṃ saṃsāraprabhedaḥ | tatrādhimukticaryābhūmau saṃbhāro bhūmi<span class="bold">praveśāya</span> | ṣaṭsu bhūmiṣv animittāya saptamībhūmisaṃgṛhītāya | tasyāṃ nimittasamudācārāt |
            saptamyāṃ bhūmāv anābhogāya tadanybhūmidvayasṃgṛhītāya | tayoḥ saṃbhārābhiṣekāya daśamībhūmisaṃgṛhītāya
            | tasyāṃ saṃbhāro niṣṭhāgamanāya buddhabhūmisaṃgṛhītāya | smṛtyupasthānavibhāge trayaḥ
            ślokāḥ |</p>
         
         
         <p>
            caturdaśabhir ākāraiḥ smṛtyupasthānabhāvanā |<br />
            dhīmatām asamatvāt sā tadanyebhyo viśiṣyate || AMsa_18.42 ||
            </p>
         
         
         <p>kasmaiś <span class="bold">caturdaśabhiḥ</span> |</p>
         
         
         <p>
            niśrayāt pratipakṣāc ca avatārāt tathaiva ca |<br />
            ālambanamanaskāraprāptitaś ca viśiṣyate || AMsa_18.43 ||
            </p>
         
         
         <p>
            ānukūlyānuvṛttibhyāṃ parijñotpattito 'parā |<br />
            mātrayā paramatvena bhāvanāsamudāgamāt || AMsa_18.44 ||
            </p>
         
         
         <p>ity ebhiś caturdaśabhir ākārair bodhisatvānāṃ smṛtyupastānabhāvanā viśiṣyate | katham
            <span class="bold">āśraya</span>to mahāyāne śrutacintābhāvanāmayīṃ prajñām āśritya | kathaṃ <span class="bold">pratipakṣa</span>taḥ caturviparyāsapratipakṣāṇām apy aśuciduḥkhānityānātmasaṃjñānaṃ pratipakṣatvāt
            kāyādidharmanairātmyapraveśataḥ | katham <span class="bold">avatāra</span>taḥ | caturbhiḥ smṛtyupasthānair yathākramaṃ duḥkhasamudayanirodhamārgasatyāvatārāt
            svayaṃ pareṣāṃ cāvatāraṇāt | yathoktaṃ (<span class="bold">Msa 141</span>) madhyāntavibhāge | katham <span class="bold">ālambana</span>taḥ sarvasatvakāyādyālambanāt | kathaṃ <span class="bold">manaskāra</span>taḥ kāyādyanupalambhāt | kathaṃ <span class="bold">prāptitaḥ</span> kāyādīnāṃ na visaṃ yogāya nāvasaṃyogāya | kathaṃ <span class="bold">ānukūlya</span>taḥ pāramitānukūlyena tadvipakṣapratipakṣatvāt | katham <span class="bold">anuvṛtti</span>taḥ laukikānāṃ śrāvakapratyekabuddhānāṃ cānuvṛttyā tadupasaṃhitasmṛtyupasthānabhāvanāt
            tebhyas tadupadeśārthaṃ | kathaṃ <span class="bold">parijñā</span>taḥ kāyasya māyopamatvaparijñayā tathaivābhūtarūpasaṃprakhyānāt | vedanāyāḥ | svapnopamatvaparijñayā
            tathaiva mithyānubhavāt | cittasya prakṛtiprabhāsvaratvapraijñayā ākāśavat | dharmāṇām
            āgantukakatvaparijñayā ākāśāganturajodhūmābhranīhāropakleśavat | katham <span class="bold">utpattitaḥ</span> saṃcintyabhavopapattau cakravartyādibhūtasya viśiṣṭakāyavedanādisaṃpattau tadasaṃkleśataḥ
            | kathaṃ <span class="bold">mātra</span>taḥ mṛdvā api smṛtyupasthānabhāvanāyās tad anyebhyo adhimātratvāt | prakṛtitīkṣṇendriyatayā
            | kataṃ <span class="bold">paramatvena</span> pariniṣpannānām anābhogamiśrop+aniśrabhāvanāt | kathaṃ <span class="bold">bhāvanā</span>taḥ atyantaṃ tadbhāvanāt nirupadhiśeṣanirvāṇe 'pi tadakṣayāt | kathaṃ <span class="bold">samudāgama</span>taḥ | daśasu bhūmiṣu buddhatve ca samudāgamāt | samyakprahāṇavibhāge pañca ślokāḥ
            |</p>
         
         
         <p>
            samyakprahāṇaṃ dhīrāṇām asamaṃ sarvadehibhiḥ |<br />
            smṛtyupasthānadoṣāṇāṃ pratipakṣeṇa bhāvyate || AMsa_18.45 ||
            </p>
         
         
         <p>yāvatyaḥ smṛtyupasthānabhāvanā uktāḥ tadvipakṣāṇāṃ pratipakṣeṇa samyakprahāṇabhāvaneti
            samastaṃ samyakprahāṇalakṣaṇaṃ | prabhedena punaḥ |</p>
         
         
         <p>
            saṃsārasyopabhoge ca tyāge nivaraṇasya ca |<br />
            manaskārasya ca tyāge praveśe caiva bhūmiṣu || AMsa_18.46 ||
            </p>
         
         
         <p>animittavihāre ca labdhau vyākaraṇasya ca |</p>
         
         
         <p>satvānāṃ paripāke ca abhiṣeke ca dhīmatāṃ || AMsa_18.47 ||</p>
         
         
         <p>
            kṣetrasya ca viśuddhyarthaṃ niṣṭhāgamana eva ca |<br />
            bhāvyate bodhisatvānāṃ vipakṣapratipakṣataḥ || AMsa_18.48 ||
            </p>
         
         
         <p>ayaṃ samyakprahāṇabhāvanāprabhedaḥ | <span class="bold">saṃsārasyā</span>saṃkliṣṭapari<span class="bold">bhoge</span> saṃpattiṣu | pañca<span class="bold">nivāraṇatyāge</span> | śrāvakapratyekabuddha<span class="bold">manaskāratyāge</span> | <span class="bold">bhūmipraveśe</span> | <span class="bold">animittavihāre</span> sapramyāṃ bhūmau | <span class="bold">vyākaraṇalābhe</span>| <span class="bold">satvānāṃ paripācane</span> navamyāṃ | <span class="bold">abhiṣeke ca</span> daśamyāṃ | <span class="bold">kṣetraviśuddhyarthaṃ</span> traye 'pi | <span class="bold">niṣṭhāgamane ca</span> buddhabhūmau | ye (<span class="bold">Msa 142</span>) ca <span class="bold">vipakṣās</span> teṣāṃ <span class="bold">pratipakṣeṇa</span> samyakprahāṇabhāvanā veditavyā | ayam asyāḥ prabhedaḥ |</p>
         
         
         <p>
            chandaṃ niśritya yogasya bhāvanā sanimittikā |<br />
            sarvasamyakprahāṇeṣu pratipakṣo nirucyate || AMsa_18.49 ||
            </p>
         
         
         <p>etena <span class="bold">chandaṃ</span> janayati | vyāyacchate vīryam ārabhate | cittaṃ pragṛhṇāti | samyak pradadhāti |
            ity eṣāṃ padānām arthanirdeśaḥ | chandaṃ hi <span class="bold">niśritya</span> śamathavipaśyanākhyaṃ <span class="bold">yogaṃ</span> bhāvayatīti vyāyacchate | sā ca <span class="bold">bhāvanā</span> śamathapragrahopekṣānimittaiḥ saha bhāvyatge | tasmāt sā <span class="bold">sanimittikā</span> | kathaṃ punar bhāvyate | yac chamathapragrahopakleśayor layāuddhatyayoḥ <span class="bold">pratipakṣeṇa</span> vīryam ārabhate | cittaṃ pragṛhṇāti pradadhāti ca | śamathe samaprāpte copekṣāyāṃ
            pradadhāti | eṣā yogabhāvanā yathoktaprabhedeṣu <span class="bold">sarvasamyakprahāṇeṣu pratipakṣa ucyate</span> | ṛddhipādavibhāge pañca ślokāḥ |</p>
         
         
         <p>
            ṛddhipādāś ca catvāro dhīrāṇām agralakṣaṇāḥ |<br />
            sarvārthasiddhau jāyante ātmanaś ca parasya ca || AMsa_18.50 ||
            </p>
         
         
         <p><span class="bold">sarvārthasiddhir</span> laukikī lokottarā ca veditavyā ca | śeṣaṃ gatārthaṃ |</p>
         
         
         <p>
            niśrayāc ca prabhedāc ca upāyād abhinirhṛteḥ |<br />
            vyavasthā ṛddhipādānāṃ dhīmatāṃ sarvatheṣyate || AMsa_18.51 ||
            </p>
         
         
         <p>asyoddeśasya śeṣo nirdeśaḥ |</p>
         
         
         <p>
            dhyānapāramim āśritya prabhedo hi caturvidhaḥ |<br />
            upāyaś cābhinirhāraḥ ṣaḍvidhaś ca vidhīyate || AMsa_18.52 ||
            </p>
         
         
         <p><span class="bold">dhyānapāramitā niśrayaḥ prabhedaś caturvidhaś</span> chandavīryacittamīmāṃsāsamādhibhedāt | <span class="bold">upāyaś</span> caturvidha eva | <span class="bold">abhinirhāraḥ ṣaḍvidhaḥ</span> | caturvidha upāyaḥ katamaḥ |</p>
         
         
         <p>
            vyāvasāyika ekaś ca dvitīyo 'nugrahātmakaḥ |<br />
            naibandhikas tṛtīyaś ca caturthaḥ prātipakṣikaḥ || AMsa_18.53 ||
            </p>
         
         <span class="note"><span class="bold">Msa 143</span></span>
         
         <p>aṣṭānāṃ prahāṇasaṃskārāṇāṃ chando vyāyāmaḥ śaddhā <span class="bold">vyāvasāyikaḥ</span>
            upāyaḥ | śraddhānasyārthino vyāyāmāt | praśrabdhir <span class="bold">anugrahātmakaḥ</span> smṛtiḥ saṃ prajanyaṃ copa<span class="bold">nibandhakaḥ</span> | ekena cittasyālambanāvismarāt | dvitīyena visāraprajñānāt | cetanā copekṣā ca prātipakṣika
            upāyaḥ | layāuddhatyopakleśayoḥ kleśānāṃ ca <span class="bold">prātipakṣatvāt</span> | ṣaḍvidho 'bhinirhāraḥ katamaḥ |</p>
         
         
         <p>
            darśanasyāvavādasya sthitivikrīḍitasya ca |<br />
            praṇidher vaśitāyaś ca dharmaprāpteś ca nirhṛtiḥ || AMsa_18.54 ||
            </p>
         
         
         <p>tatra <span class="bold">darśanaṃ</span> cakṣuḥ pañcavidhaṃ māṃsacakṣuḥ divyaṃ cakṣuḥ āryaṃ prajñācakṣuḥ dharmacakṣuḥ buddhacakṣuś
            ca | <span class="bold">avavādaḥ</span> ṣaḍabhijñā yathākramaṃ | tābhir upasaṃkramya bhāṣā cittaṃ cāgatiṃ ca gatiṃ ca viditvā
            niḥsaraṇāyāvavadanāt | <span class="bold">sthitivikrīḍitaṃ</span> yasmāt bodhisatvānāṃ bahuvidhaṃ nirmāṇādibhiḥ samādhivikrīḍitaṃ | <span class="bold">praṇidhir</span> yena praṇidhijñānena praṇidhānabalikā bodhisatvāḥ praṇidhānavaiśeṣikatayā vikrīḍanti
            | yeṣāṃ na sukaraṃ saṃkhyā kartuṃ kāyasya vā prabhāyā vā svarasasya veti vistareṇa
            yathā daśabhūmike sūtre | <span class="bold">vaśitā</span> yathā tatraiva daśa vaśitā nirdiṣṭāḥ | <span class="bold">dharmaprāptir</span> balavaiśāradyāveṇikabuddhadharmāṇāṃ prāptiḥ | ity eṣā darśanādīnām abhinirhāraḥ ṣaḍvidhaḥ
            | indriyavibhāge ślokaḥ |</p>
         
         
         <p>
            bodhiś caryā śruta cātra śamatho 'tha vipaśyanā |<br />
            śraddhādīnāṃ padaṃ jñeyamarthasiddhyadhikārataḥ || AMsa_18.55 ||
            </p>
         
         
         <p>śraddhendriyasya <span class="bold">bodhiḥ</span> padam ālambanam ity arthaḥ | vīryendriyasya bodhisatva<span class="bold">caryā</span> | smṛtīndriyasya mahāyānasaṃgṛhītaṃ <span class="bold">śrutaṃ</span> | samādhīndriyasya <span class="bold">śamathaḥ</span> | prajñendriyasya <span class="bold">vipaśyanā</span> padaṃ | tadarthādhikāreṇaiva caitāni <span class="bold">śraddhādīni</span> ādhipatyārthenendriyāṇy ucyante | balavibhāge ślokaḥ |</p>
         
         
         <p>bhūmipraveśasaṃkliṣṭāś ceṣṭāḥ śraddhādayaḥ punaḥ |</p>
         
         
         <p>vipakṣadurbalatvena ta eva balasaṃjñitāḥ || AMsa_18.56 ||</p>
         
         <span class="note"><span class="bold">Msa 144</span></span>
         
         <p>gatārthaḥ ślokaḥ | bodhyaṅgavibhāge sapta ślokāḥ |</p>
         
         
         <p>
            bhūmiviṣṭasya bodhyaṅgavyavasthānaṃ vidhīyate |<br />
            dharmāṇāṃ sarvasatvānāṃ samatāvagamāt punaḥ || AMsa_18.57 ||
            </p>
         
         
         <p>etena yasyām avasthāyāṃ yasyāvabodhāt <span class="bold">bodhyaṅgāni</span> vyavasthāpyante tadupadiṣṭaṃ | <span class="bold">bhūmi</span>pra<span class="bold">viṣṭā</span>vasthāyāṃ sarva<span class="bold">dharmāṇāṃ sarvasatvānāṃ</span> ca <span class="bold">samatāva</span>bodhād yathākramaṃ dharmanairātmyenātmaparasamatā ca | ataḥ paraṃ cakrādisaptaratnasādharmyaṃ
            bodhyanṅgānāṃ darśayati |</p>
         
         
         <p>smṛtiś carati sarvatra jñeyājitavinirjaye |</p>
         
         
         <p><span class="bold">ajitajñeyavinirjayāya</span> | yathā cakravartinaś cakraratnam ajitadeśavinirjayāya |</p>
         
         
         <p>sarvakalpanimittānāṃ bhaṅgāya vicayo 'sya ca || AMsa_18.58 ||</p>
         
         
         <p>yathā hastiratnaṃ pratyarthikabhaṅgāya |</p>
         
         
         <p>āśu cāśeṣabodhāya vīryasya pravartate |</p>
         
         
         <p>kṣiprābhijñatotpādanāt | yathāśvaratnam <span class="bold">āśu</span> samudraparyantamahāpṛthivīgamanāya |</p>
         
         
         <p>dharmālokavivṛddhyā ca prītyā āpūryate dhruvam || AMsa_18.59 ||</p>
         
         
         <p>ārabdhavīryasya bodhisavasya <span class="bold">dharmālokā vivardhante</span> | tataḥ <span class="bold">prītiḥ</span> sarvaṃ kāryaṃ sadā prīṇayati | yathā maṇiratnam ālokaviśeṣeṇa cakravartinaṃ prīṇayati
            |</p>
         
         
         <p>sarvāvaraṇanirmokṣāt praśrabdhyā sukham eti ca |</p>
         
         
         <p>sarvadauṣṭhulyasamutpādanāt | yathā strīratnena cakravartī sukham anubhavati |</p>
         
         
         <p>cintitārthasamṛddhiś ca samādher upajāyate || AMsa_18.60 ||</p>
         
         
         <p>yathā cakravartino gṛhapatiratnāt |</p>
         
         
         <p>
            upekṣayā yathākāmaṃ sarvatra viharaty asau |<br />
            paṣṭhalabdhāvikalpena vikalpena vihāreṇa sadottamaḥ || AMsa_18.61 ||
            </p>
         
         <span class="note"><span class="bold">Msa 145</span></span>
         
         <p><span class="bold">upekṣo</span>cyate nirvikalpaṃ jñānaṃ tayā bodhisatvaḥ <span class="bold">yathākāmaṃ sarvatra viharati</span> <span class="bold">tatpṛṣṭhalabdhena ca vihāreṇā</span>nyasyopagamāt | <span class="bold">nirvikalpena vihāreṇa</span> tatra nirvyāparatayā vāsakalpanāt | yathā cakravartinaḥ pariṇāyakaratnaṃ caturaṅgabalakāyam
            upanetavyaṃ copapraṇayati | apanetavyaṃ cāpanayati | tatra ca gatvā vāsaṃ kalpayati
            yatrākhinnaḥ caturaṅgo balakāyaḥ paraiti |</p>
         
         
         <p>
            evaṃguṇo bodhisatvaś cakravartīva vartate |<br />
            saptaratnopamair nityaṃ bodhyaṅgaiḥ parivāritaḥ || AMsa_18.62 ||
            </p>
         
         
         <p>iti saptaratnopamatvaṃ bodhyaṅgānāṃ nigamayati |</p>
         
         
         <p>
            niśrayāṅgaṃ svabhāvāṅgaṃ niryāṇāṅgaṃ tṛtīyakaṃ |<br />
            caturtham anuśaṃsāṅgam akleśāṅgaṃ trayātmakam || AMsa_18.63 ||
            </p>
         
         
         <p>etena yad bodhyaṅgaṃ yathāṅgaṃ tad abhidyatitaṃ | smṛtir <span class="bold">niśrayāṅgaṃ</span> sarveṣāṃ tanniśrayeṇa pravṛtteḥ | dharmapravicayaḥ <span class="bold">svabhāvāṅgaṃ</span> bodhes tatsvabhāvatvāt | vīryaṃ <span class="bold">niryāṇāṅgaṃ</span> tenāprāpyaniṣṭhāyām adhiṣthānāt | prītir <span class="bold">anuśaṃsāṅgam</span> cittasukhatvāt | praśrabdhisamādhyupekṣā <span class="bold">akleśāṅgaṃ</span> | yena yan niśritya yo 'saṃkleśa iti | trividham asaṃkleśāṅgaṃ veditavyaṃ | mārgāṅgavibhāge
            dvau ślokau |</p>
         
         
         <p>yathābodhānuvṛttiś ca tadūrdhvam upajāyate |</p>
         
         
         <p>yathābodhavyavasthānaṃ praveśaś ca vyavasthitau || AMsa_18.64 ||</p>
         
         
         <p>
            karmatrayaviśuddhiś ca pratipakṣasya bhāvanā |<br />
            jñeyāvṛtteś ca mārgasya vaiśeṣikaguṇasya ca || AMsa_18.65 ||
            </p>
         
         
         <p>bodhyaṅgakālād <span class="bold">ūrdhvaṃ</span> yathābhūtāvabodhā<span class="bold">nuvṛttiḥ</span> samyagdṛṣṭiḥ | tasyaivāvabodhasya <span class="bold">avasthānaṃ</span> paricchedaḥ samyaksaṃkalpaḥ | tadvyavasthāne ca sūtrādike bhagavatā kṛte sa eva <span class="bold">praveśas</span> tena tadrthāvabodhāt | <span class="bold">karmatrayaviśuddhiḥ</span> samyagvākkaramāntājīvāḥ | vākkāyobhayakramasaṃgrahāt | <span class="bold">pratipakṣasya bhāvanā</span> bhāvanā samyagvyāyāmādayo yathākramaṃ <span class="bold">jñeyāvaraṇasya mārgāvaraṇasya ca vaiśeṣikaguṇā</span>varaṇasya ca samyagvyāyāmena dīrghaṃ (<span class="bold">Msa 146</span>) hi kālaṃ akhidyamāno jñeyāvaraṇasya pratipakṣaṃ bhāvayati | samyaksmṛtyā śamathapragrahopekṣānimitteṣu
            layāuddhatyābhāvān mārgasaṃmukhībhāvāyāvaraṇasya pratipakṣaṃ bhāvayati | samyaksamādhinā
            vaiśeṣikaguṇābhinirhārāyāvaraṇasya pratipakṣaṃ bhāvayaty evam aṣṭau mārgāṅgāni vyavasthāpyante
            | śamathavipaśyanāvibhāge trayaḥ ślokaḥ |</p>
         
         
         <p>
            cittasya citte sthānāc ca dharmapravicayād api |<br />
            samyak sthitim upāśritya śamatho 'tha vipaśyanā || AMsa_18.66 ||
            </p>
         
         
         <p>samyaksamādhiṃ niśritya <span class="bold">citte cittasyāvasthānāt</span> | <span class="bold">dharmāṇāṃ</span> ca <span class="bold">pravicayād</span> yathākramaṃ <span class="bold">śamatho vipaśyanā</span> ca veditavyā | na tu vinā samyaksamādhinety etac chamathavipaśyanālakṣaṇaṃ |</p>
         
         
         <p>sarvatragā ca saikāṃśā naikāṃśopaniṣanmatā |</p>
         
         
         <p>sā ca śamathavipaśyanā <span class="bold">sarvatragā</span> yaṃ yaṃ guṇam ākaṅkṣati tatra tatra tadbhāvanāt | yathoktaṃ sūtre | ākaṅkṣed bhikṣur
            aho vatāhaṃ kāmair iti vistreṇa yāvat tena bhikṣuṇā imāv eva dvau dharmau bhāvayitavyau
            | yad uta śamathaś vipaśyanā cety evam ādi | <span class="bold">ekāṃśā</span> śamathavipaśyanā yadā śamathaṃ bhāvayati | vipaśyanāṃ vā | ubhayā<span class="bold">ṃśa</span> yadā yugapad ubhayaṃ bhāvayati | <span class="bold">upaniṣan</span>saṃ<span class="bold">matā</span> śamathavipaśyanā bodhisatvānām adhimukticaryābhūmau |</p>
         
         
         <p>18.67b-c
            prativedhe ca niryāṇe animitte hy asaṃskṛte || AMsa_18.67 ||</p>
         
         
         <p>
            pariśuddhau viśuddhau ca śamatho 'tha vipaśyanā |<br />
            sarvabhūmigatā dhīre sa yogaḥ sarvasādhakaḥ || AMsa_18.68 ||
            </p>
         
         
         <p>ity upaniṣan matety evamādinā śamathavipaśyanāḥ prabhedaḥ karma ca nirdiṣṭaḥ | yoga
            upāyo veditavyaḥ | tatra <span class="bold">prativedhaḥ</span> prathamabhūmipraveśaḥ | <span class="bold">niryāṇaṃ</span> yāvata ṣaṣṭī bhūmiḥ | tābhiḥ sanimittaprayoganirṇayāt | <span class="bold">animittaṃ</span> saptamī bhūmiḥ | <span class="bold">asaṃskṛtam</span> anyadbhūmitrayam anabhisaṃskāravāhitvāt | saṃskāro hi saṃsṛtaṃ tad atra nāstīty asaṃskṛtaṃ
            | tad eva ca bhūmitrayaṃ niśritya buddhakṣetraṃ c pariśodhayitavyaṃ | buddhatvaṃ ca
            prāptavyaṃ | tad etad yathākramaṃ <span class="bold">pariśuddhir viśuddhiś ca</span> | upyāyakauśalyavibhāge dvau ślokau |</p>
         
         
         <p>
            pūraye buddhadharmāṇāṃ satvānāṃ paripācane |<br />
            kṣipraprāptau kriyāśuddhau vartmācchede ca kauśalaṃ || AMsa_18.69 ||
            </p>
         
         <span class="note"><span class="bold">Msa 147</span></span>
         
         <p>
            upāye bodhisatvānām asamaṃ sarvabhūmiṣu |<br />
            yatkauśalyaṃ samāśritya sarvārthān sādhayanti te || AMsa_18.70 ||
            </p>
         
         
         <p>anenopāyakauśalyasya prabhedaḥ karma ca darśitaḥ | tatra <span class="bold">buddhadharma</span>par<span class="bold">pūraye</span> nirvikalpaṃ jñānam upāyaḥ | <span class="bold">satvaparipācane</span> catvāri saṃgrahavastūni | <span class="bold">kṣiprā</span>bhisaṃbodhe sarvaṃ pāpaṃ pratideśayāmi yāvad bhavatu jñānaṃ saṃbodhāyeti pratideśanā
            'numodanādhyeṣaṇā pariṇāmanā | <span class="bold">kriyāśuddhau</span> samādhidhāraṇīmukhāni | taiḥ <span class="bold">sarvārtha</span>kriyā<span class="bold">sādhanāt</span> | <span class="bold">vartmā</span>nu<span class="bold">cchede</span> apratiṣṭhanirvāṇe | asmin pañcavidha <span class="bold">upāye sarvabhūmiṣu bodhisatvānām asamaṃ</span> tadanyaiḥ <span class="bold">kauśalyam</span> ity ayaṃ prabhedaḥ | sarvasvaparārthasādhanaṃ karma | dhāraṇīvibhāge trayaḥ ślokāḥ
            |</p>
         
         
         <p>
            vipākena śrutābhyāsāt dhāraṇy api samādhinā |<br />
            parīttā mahatī sā ca mahatī trividhā punaḥ || AMsa_18.71 ||
            </p>
         
         
         <p>
            apraviṣṭapraviṣṭānāṃ dhīmatāṃ mṛdumadhyamā |<br />
            aśuddhabhūmikānāṃ hi mahatī śuddhabhūmikā || AMsa_18.72 ||
            </p>
         
         
         <p>
            dhāraṇītāṃ samāśritya bodhisatvā punaḥ punaḥ |<br />
            prakāśayanti saddharmaṃ nityaṃ saṃdhārayanti ca || AMsa_18.73 ||
            </p>
         
         
         <p>atrāpi prabhedaḥ karma ca dhāraṇyāḥ darśitaṃ | tatra trividhā dhāraṇī | pūrvakarma<span class="bold">vipākena</span> | <span class="bold">śrutābhyāsena</span> | dṛṣṭadharmabāhuśrutyena grahaṇadhāraṇasāmarthyaviśeṣaṇāt | <span class="bold">samādhi</span>saṃniśrityena ca | sā punar vipākaśrutābhyāsābhyāṃ <span class="bold">parīttā</span> veditavyā | samādhinā <span class="bold">mahatī</span> <span class="bold">sā</span>pi <span class="bold">mahatī punas trividhā</span> | <span class="bold">a</span>bhūmi<span class="bold">praviṣṭānāṃ mṛdvī</span> bhūmi<span class="bold">praviṣṭānāṃ</span> akuśalabhūmikānāṃ <span class="bold">madhyā</span> saptasu bhūmiṣu | pariśuddhabhūmikā tv adhimātrā śeṣāsu bhūmiṣu ity ayaṃ prabhedo
            dhāraṇyāḥ | saddharmasya prakāśanaṃ dhāraṇaṃ ca karma | praṇidhānavibhāge trayaḥ ślokāḥ
            |</p>
         
         
         <p>
            cetanā chandasahitā jñānena preritā ca tat |<br />
            praṇidhānaṃ hi dhīrāṇām asamaṃ sarvabhūmiṣu || AMsa_18.74 ||
            </p>
         
         
         <p>
            hetubhūtaṃ ca vijñeyaṃ cittāt sadyaḥ phalaṃ ca tat |<br />
            āyatyām arthasiddhyarthaṃ cittamātrāt samṛddhitaḥ || AMsa_18.75 ||
            </p>
         
         
         <p>
            citraṃ mahadviśuddhaṃ ca uttarottarabhūmiṣu |<br />
            ā bodher bodhisatvānāṃ svaparārthaprasādhakaṃ || AMsa_18.76 ||
            </p>
         
         <span class="note"><span class="bold">Msa 148</span></span>
         
         <p>atra <span class="bold">praṇidhānaṃ</span> svabhāvato nidānato bhūmitaḥ prabhedataḥ karmataś ca paridīpitaṃ | <span class="bold">cetanā chanda</span>saṃprayuktā svabhāvaḥ | <span class="bold">jñānaṃ</span> nidānaṃ | <span class="bold">sarvabhūmiṣv</span> iti bhūmiḥ | tac ca praṇidhānaṃ <span class="bold">hetubhūtaṃ</span> | <span class="bold">cittād</span> eva <span class="bold">sadyaḥ phalatvāt</span> | <span class="bold">āyatyāṃ</span> vābhipretā<span class="bold">rthasiddhyarthaṃ</span> cittāt punaḥ <span class="bold">sadyaḥphalaṃ cittamātrāt</span> yathārthasamṛddhitā vedutavyā | yena praṇihānena balikā bohisatvā vikrīḍanti | yasya
            na sukarā saṃkhyā kartuṃ kāyasya veti vistaraḥ | <span class="bold">citram</span> adhimukticaryābhūmāv evaṃ ca syām iti | <span class="bold">mahad</span>bhūmipraviṣṭasya daśa mahāpraṇidhānāni | <span class="bold">viśuddhaṃ uttarottarāsu bhūmiṣu</span> viśuddhiviśeṣād <span class="bold">ā bodher</span> ity eṣa prabhedataḥ | <span class="bold">svaparārthaprasādhanaṃ</span> karma | samādhitrayavibhāge trayaḥ ślokāḥ |</p>
         
         
         <p>
            nairātmyaṃ dvividhaṃ jñeyo hy ātmagrāhasya cāśrayaḥ |<br />
            tasya copaśamo nityaṃ samādhitrayagocaraḥ || AMsa_18.77 ||
            </p>
         
         
         <p>trayāṇāṃ samādhīnāṃ trividho gocaro jñeyaḥ | pudgala<span class="bold">nairātmyaṃ</span> śūnyatāsamādheḥ | tadubhayā<span class="bold">tmagrāhasyāśrayaḥ</span> pañcopadānaskandhā apraṇihitasamādheḥ | <span class="bold">tasyā</span>śrayasyātyanato<span class="bold">paśama</span> ānimittasamādheḥ | sa eva samādhis trividho jñeyo grāhyagrāhakabhāvataḥ |</p>
         
         
         <p>trividhasya grāhasya gocarasya grāhakā ye samādhayaḥ | te śūnyatādisamādhayaḥ iti
            <span class="bold">grāhyagrāhakabhāvena</span> trayaḥ samādhayo jñātavyāḥ | te punar yathākramaṃ |</p>
         
         
         <p>nirvikalpo 'pi vimukho ratiyuktaś ca sarvadā || AMsa_18.78 ||</p>
         
         
         <p>śūnyatāsamādhir <span class="bold">nirvikalpaḥ</span> | pudgaladharmātmanor avikalpanāt | apraṇihito <span class="bold">vimukhas</span> tasmād ātmagrāhāśrayāt | ānimitto <span class="bold">rati</span>sampra<span class="bold">yuktaḥ</span> sarvakālaṃ tasmiṃs tadāśrayopaśame |</p>
         
         
         <p>
            parijñāyai prahāṇāya punaḥ sākṣātkriyāya ca |<br />
            śūnyatādisamādhīnāṃ tridhārthaḥ parikīrtitaḥ || AMsa_18.79 ||
            </p>
         
         
         <p>pudgalanairātmyayayoḥ <span class="bold">parijñā</span>rthaṃ śūnyatā | tad ātmagrāhāśrayasya <span class="bold">prahāṇā</span>rtham apraṇihitaḥ | tadupśamasya <span class="bold">sākṣātkriyā</span>rtham ānimittaḥ samādhiḥ | dharmoddānavibhāge ślokau |</p>
         
         
         <p>
            samādhyupaniṣattvena dharmoddānacatuṣṭayaṃ |<br />
            deśitaṃ bodhisatvebhyaḥ satvānāṃ hitakāmyayā || AMsa_18.80 ||
            </p>
         
         <span class="note"><span class="bold">Msa 149</span></span>
         
         <p>tatra saṃskārā anityāḥ sarvasaṃskārā duḥkhāḥ ity apraṇihitasya <span class="bold">samādhyupaniṣat</span>bhāvena deśitaṃ | sarvadhamrā anātmāna ity śūnyatāyāḥ | śāntaṃ nirvāṇam iti ānimittasya
            samādheḥ | kaḥ punar anityārtho yāvac chāntārthaḥ ity āha |</p>
         
         
         <p>
            asadartho 'vikalpārthaḥ parikalpārtha eva ca |<br />
            vikalpopaśamārthaś ca dhīmatāṃ tac catuṣṭayam || AMsa_18.81 ||
            </p>
         
         
         <p>bodhisatvānām <span class="bold">asadartho</span> 'nityārthaḥ | yan nityaṃ nāsti tad anityaṃ teṣāṃ yat parikalpitalakṣaṇaṃ | <span class="bold">a</span>bhūta<span class="bold">vikalpārtho</span> duḥkhārtho yat paratantralakṣaṇaṃ | <span class="bold">parikalpa</span>mātrā<span class="bold">rtho</span> 'nātmārthaḥ | <span class="bold">eva</span>śabdenāvadhāraṇaṃ parikalpata ātmā nāsti parikalpamātraṃ tv astīti parikalpitalakṣaṇasyābhāvārtho
            'nātmārtha ity uktaṃ bhavati | <span class="bold">vikalpopaśamārthaḥ</span> pariniṣpannalakṣaṇaṃ nirvāṇaṃ | kṣaṇabhaṅgārtho 'py anityārtho veditavyaḥ paratantralakṣaṇasya
            | atas tatsādhanārthaṃ kṣaṇikatvavibhāge daśa ślokāḥ |</p>
         
         
         <p>
            ayogād dhetuto 'tpatter virodhāt svayam asthiteḥ |<br />
            abhāvāl lakṣaṇaikāntyād anuvṛtter nirodhataḥ || AMsa_18.82 ||
            </p>
         
         
         <p>
            pariṇāmopalabdheś ca taddhetutvaphalatvataḥ |<br />
            upāttatvādhipatvāc ca śuddhasatvānuvṛttitaḥ || AMsa_18.83 ||
            </p>
         
         
         <p>tatra kṣaṇikaṃ sarvaṃ saṃskāram iti paścād vacanād iyaṃ pratijñā veditavyā | tat punaḥ
            kathaṃ sidhyati | kṣaṇikatvam antareṇa saṃskārāṇāṃ pravṛtter <span class="bold">ayogāt</span> | prabandhena hi vṛttiḥ pravṛttiḥ | sā cāntareṇa pratikṣaṇam utpādanirodhau na yujyate
            | atha kālāntaraṃ sthitvā pūrvottaranirodhotpādataḥ prabandheneṣyate vṛttiḥ | tadanantaraṃ
            pravṛttir na syāt prabandhābhāvāt naiva cotpannasya vinā prabandhena kālāntaraṃ bhāvo
            yujyate | kiṃ kāraṇaṃ <span class="bold">hetuta</span> utpattiḥ | hetuto hi sarvaṃ saṃskṛtam utpadyate bhavatīty arthaḥ | tad yadi bhūtvā
            punar uttarakālaṃ bhavati tasyāvaśyaṃ hetunā bhavitavyaṃ | vināhetunā ādita ivābhāvāt
            | na ca tat tenaiva hetunā bhavitum arhati tasyopayuktahetukatvāt | na cānyo hetur
            uplabhyate | tasmāt pratikṣaṇam avaśyaṃ pūrvahetukam anyad bhavatīti veditavyaṃ |
            evaṃ vinā prabandhenotpannasya kālāntaraṃ bhāvo no yujyate | atha apy evam iṣyata
            notpannaṃ punar utpadyate yad arthaṃ hetunā bhavitavyaṃ syād utapannaṃ tu kālāntareṇa
            paścān nirudhyate notpannamātram eveti | tatpaścāt kena nirudhyate | yad utpādahetunaiva
            tad ayuktaṃ | kiṃ kāraṇaṃ | utpādnirodhayor <span class="bold">virodhāt</span> | na hi virodhayos tulyo hetur upalabhyate | tad yathā chāyātapayoḥ śītoṣṇayoś ca
            |
            kālāntaranirodhasyaiva (<span class="bold">Msa 150</span>) ca virodhāt | kena virodhāt | āgamena ca | yad uktaṃ bhagavatā | māyopamās te bhikṣo
            saṃskārā āpāyikās tāvat kālikā itvarapratyupasthāyina iti | manaskāreṇa ca yogināṃ
            | te hi saṃskārāṇām udayavyayau manasikurvantaḥ pratikṣaṇaṃ teṣāṃ nirodhaṃ paśyanti
            | anyathā hi teṣām api nirvidvirāgavimuktayo na syur yathānyeṣāṃ maraṇakālādiṣu nirodhaṃ
            paśyantāṃ | yadi cotpannaḥ saṃskāraḥ kālāntaraṃ tiṣṭhet sa <span class="bold">svayam</span> eva vā tiṣṭhet <span class="bold">svayam</span> eva sthātuṃ samarthaḥ | sthitikāraṇena vā kenacit | svayaṃ tāvad avasthānam ayuktaṃ
            | kiṃ kāraṇaṃ | paścāt <span class="bold">svayam asthiteḥ</span> | kkena vā so 'nte punaḥ sthātuṃ na samarthaḥ | sthitikāraṇenāpi na yuktaṃ tasyā<span class="bold">bhāvāt</span> | na hi tat kiṃcid upalabhyate | athāpi syād vināpi sthitikāraṇena vināśakāraṇābhāvāt
            avatiṣṭhate | labdhe tu vināśakāraṇe paścād vināśayati agnineva śyāmateti | tad ayuktaṃ
            tasyābhāvāt | na hi vināśakāraṇaṃ paścād api kiṃcid asti | agnināpi śyāmatā vināśayatīti
            suprasiddhaṃ | visadṛśotpattau tu tasya sāmārthyaṃ prasiddhaṃ | tathā hi tatsaṃbandhāt
            śyāmatāyāḥ saṃtatir visadṛśī gṛhyate ma tu sarvathaivāpravṛttiḥ | apām api kvathyamānānām
            agnisaṃbandhād alpataratamotpattito 'timandyād ante punar anutpattir gṛhyate | <span class="bold">lakṣaṇaikāntyāt</span> | ekāntikaṃ hy saṃskṛtalakṣaṇam uktaṃ bhagavatā yad uta saṃskṛtasyānityatā | tad
            yadi notpannamātraṃ vinaśyet | kaṃcit kālam asyānityatā na syād iti anaikāntikam anityatālakṣaṇaṃ
            prasahyate | athāpi syāt pratikṣaṇam apūrvotpattau tad evedam iti pratyabhijñānaṃ
            na syād iti | tad bhavaty eva sādṛśasya <span class="bold">anuvṛtter</span> māyākārapalakavat | sādṛśyāt tatbuddhir na tadbhāvād iti | kathaṃ gamyate | <span class="bold">nirodhataḥ</span> | na hi tathaivāvasthitasyānte nirodhaḥ syād ādilakṣaṇanirviśiṣṭatvāt | tasmān na
            tat tad evety avadhāryate ante <span class="bold">pariṇāmopalabdheś ca</span> | pariṇāmo hi nāmānyathātvaṃ | tad yadi nādita evārabdhaṃ bhaved ādhyātmikabāhyānāṃ
            bhāvānām ante pariṇāmo nopalabhyeta | tasmād ādita evānyathātvam ārabdhaṃ yat krameṇābhivardhamānam
            ante vyaktim āpadyante kṣīrasyeva dadhyavasthāyāṃ | yāvat tu tad anyathātvaṃ sūkṣmatvān
            na paricchidyate | tāvat sādṛśyānuvṛttes tad evedam imi jñāyata iti siddhaṃ | tataś
            ca pratikṣaṇam anyathātvāt | kṣaṇikatvaṃ prasiddhaṃ | kutaś ca prasiddhaṃ | <span class="bold">taddhetutvaphalatvataḥ</span> | kṣaṇikahetutvāt | kṣaṇikaphalatvāc cety arthaḥ | (<span class="bold">Msa 151</span>) kṣaṇikaṃ hi cittaṃ prasiddhaṃ tasya cānye saṃskārāś cakṣūrūpādayo hetutaḥ | tasmāt
            te 'pi kṣaṇikā iti siddhaṃ | na tv akṣaṇikāt kṣaṇikaṃ bhavitum arhati yathā nityād
            anytyatam iti | cittsya khalv api sarve saṃskārāḥ phalaṃ | katham idaṃ gamyate | <span class="bold">upāttatvād ādhipatyāc chuddhasatvānuvṛttitaś</span> ca | cittena hi sarve saṃskārāś cakṣurādayaḥ sādhiṣṭhānā upāttāḥ sahasaṃmūrchnāḥ
            tadanugrahānuvṛttitaḥ | tasmāt te cittasya phalaṃ cittasya cādhipatyaṃ saṃskāreṣu
            | yathoktaṃ bhagavatā | cittenāyaṃ loko nīyate cittena parikṛṣyate cittasyotpannasyotpannasya
            vaśe vartate iti | tathā viñānapratyayaṃ nāma rūpam ity uktaṃ | tasmāc cittasya phalaṃ
            | śuddhacittānuvṛttitaś ca | śuddhaṃ hi yogināṃ cittaṃ saṃskārā anuvartante | yathoktaṃ
            | dhyāyī bhikṣuḥ ṛddhimāṃś cittavaśe prāpta imaṃ dāruskandhaṃ sacet suvarṇam adhimucyate
            tad apy asya tahaiva syād iti | tasmād api cittaphalaṃ saṃskārāḥ | satvānuvṛttitaś
            ca | tathā hi pāpakāreṣu satveṣu bāhyā bhāvā hīnā bhavanti | puṇyakāreṣu ca praṇītāḥ
            | atas taccittānuvartanāt cittaphalatvaṃ saṃskārāṇāṃ siddhaṃ | tataś ca teṣāṃ kṣaṇikatvaṃ
            | na hi kṣaṇikasyākṣaṇikaṃ phalaṃ yujyate tadanuvidhāyitvāt | evaṃ tāvad aviśeṣeṇa
            saṃskārāṇāṃ kṣaṇikatvaṃ dvābhyāṃ ślokābhyāṃ sādhitaṃ |
            ādhyātmikānāṃ punaḥ sādhanārthaṃ pañca ślokā veditavyāḥ |</p>
         
         
         <p>
            ādyas taratamenāpi cayenāśrayabhāvataḥ |<br />
            vikāraparipākābhyāṃ tathā hīnaviśiṣṭataḥ || AMsa_18.84 ||
            </p>
         
         
         <p>
            bhāsvarābhāsvaratvena deśāntaragamena ca |<br />
            sabījābījabhāvena pratibimbena codayaḥ || AMsa_18.85 ||
            </p>
         
         
         <p>
            caturdaśavidhotpattau hetumān aviśeṣataḥ |<br />
            cayāyāpārthād ayogāc ca āśrayatva asaṃbhavāt || AMsa_18.86 ||
            </p>
         
         
         <p>
            sthitasyāsaṃbhavād ante ādyanāśāvikārataḥ |<br />
            tathā hīnaviśiṣṭatve bhāsvarābhāsvare 'pi ca || AMsa_18.87 ||
            </p>
         
         
         <p>
            gatyabhāvāt sthitāyogāc caramatva asaṃbhavāt |<br />
            anuvṛtteś ca cittasya kṣaṇikaṃ sarvasaṃskṛtam || AMsa_18.88 ||
            </p>
         
         
         <p><span class="bold">ādyas taratamenāpi</span> yāvat <span class="bold">kṣaṇikaṃ sarvasaṃskṛtam</span> iti | katham eṣām ebhiḥ kṣaṇikatvaṃ sidhyati | ādyātmikānāṃ hi saṃskārāṇāṃ caturdaśavidha
            utpādaḥ | <span class="bold">ādya</span> utpādo yāvat prathamata ātmabhāvābhinirvṛttiḥ | <span class="bold">taratamena</span> yaḥ prathamajanma lakṣaṇād ūrdhvaṃ | <span class="bold">cayena</span> ya āhārasvapnabrahmacaryāsamāpatty upacayena | <span class="bold">āśrayabhāvataḥ</span> yaś cakṣurvijknānādīnāṃ cakṣurādibhir āśrayaiḥ | <span class="bold">vikāreṇa</span> yo rāgādibhir varṇādivipariṇāmataḥ | <span class="bold">paripākena</span> yo garbhabālakumārayuvamadhyamavṛddhāvastāsu | <span class="bold">hīnatvena</span> (<span class="bold">Msa 152</span>)<span class="bold"> viśiṣṭatvena</span> ca yo durgatau cotpadyamānānāṃ yathākramaṃ | <span class="bold">bhāsvaratvena</span> yo nirmitakāmeṣu parinirmitakāmeṣu rūpārūpyeṣu copapannānāṃ | cittamātrādīnatvāt
            | <span class="bold">ābhāsvaratvena</span> yas tad anyatropapannānāṃ | <span class="bold">deśāntaragamanena</span> yo 'nyadeśotpādanirodhe 'nyadeśotpādaḥ | <span class="bold">sabījatvena</span> yo 'rhataś caramān skandhān varjayitvā | <span class="bold">abījatvena</span> yas teṣām evārhataś caram eṣāṃ | <span class="bold">pratibimbatvena</span> | yo aṣṭavimokṣadhyāyināṃ samādhivaśena pratibimbānāṃ saṃskārāṇāṃ utpādaḥ | etasyāṃ
            <span class="bold">caturdaśavidhāyām utpattāv</span> ādhyātmikānāṃ saṃskārāṇāṃ kṣaṇikatvaṃ <span class="bold">hetumān aviśeṣā</span>dibhiḥ kāraṇair veditavyaṃ | ādyotpāde tāvat hetuviśeṣāt | yadi hi tasya hetutvena
            viśeṣo na syāt tad uttarāyāḥ saṃskārapravṛtter uttarottaraviśeṣo nopalabhyeta hetvaviśeṣāt
            | viśeṣe ca sati taduttarebhyas tasyānyatvāt | kṣaṇikatvasiddhiḥ | taratamotpāde mānaviśeṣāt
            | mānaṃ pramāṇam ity arthaḥ | na hi pratikṣaṇaṃ vinā 'nyatvena parimāṇaviśeṣo bhavet
            | upacayotpāde <span class="bold">cayāpārthyāt</span> | upastambho hi cayaḥ | tasyāpārthyaṃ syād antareṇa kṣaṇikatvaṃ tathaivāvasthitatvāt
            | <span class="bold">ayogāc</span> copacayasyaiva | na hi pratikṣaṇaṃ vinā puṣṭatarotpattyā yujyetopacayaḥ | <span class="bold">āśraya</span>bhāvenotpattāv āśritatvā<span class="bold">saṃbhavāt</span> | na hi tiṣṭhaty āśraye ca tadāśritasyānavasthānaṃ yujyate | yena tiṣṭhati ta ārūḍhānavasthānavad
            anyathā hy āśrayatvaṃ na saṃbhavet | vikārotpattau paripākotpattau ca <span class="bold">sthitasyāsaṃbhavāt</span> | <span class="bold">ādyanāśāvikārataḥ</span> | ma hi tathāsthitasyaiva rāgādibhir vikāraḥ saṃbhavati | na cāvasthāntareṣu paripāka
            ādāv avināśe saty ante vikārābhāvāt | <span class="bold">tathā hīnaviśiṣṭo</span>tpattau kaṇikatvaṃ veditavyaṃ yathā vikāraparipākotpattau | na hi tahtāsthiteṣv eva
            saṃskāreṣu karmavāsanā vṛttiṃ labhate yato durgatau vā syād utpattiḥ sugatau vā |
            krameṇa hi saṃtatipariṇāmaviśeṣāt vṛttilābho yujyate | <span class="bold">bhāsvarābhāsvare 'pi co</span>tpāde tathaiva kṣaṇikatvaṃ yujyate | <span class="bold">bhāsvare</span> tāvat tathāthitasyāsaṃbhāvāt cittādhīnavṛttitāyāḥ | <span class="bold">abhāsvare 'pi</span> cādau vināśam antareṇānte vikārāygāt | deśāntaragamanenotpattau <span class="bold">gatyabhāvāt</span> | na hi saṃskārāṇāṃ deśāntarasaṃkrāntilakṣaṇā gatir nāma kācit kriyā yujyate | sa
            hy utpannā vā saṃskāraṃ deśāntaraṃ gamayed anutpannā vā | yad utpannā tena gatikāle
            na kaṃcid gata iti sthitasyaiva gamanaṃ nopapadyate | athānutpannā tena asatyāṃ gatau
            gata iti na yujyate | sā ca kriyā yadi taddeśastha eva saṃskāre kāritraṃ karoti na
            yujyate | sthitasyānyadeśāprāpteḥ | athānyadeśasthe na yujyate | vinā kriyayānyadeśāprāpteḥ
            | na ca kriyā tatra vā anyatra vā deśe sthitā saṃskārād anyopalabhyate | tasmān nāsti
            saṃskārāṇāṃ deśāntarasaṃtatyutpādād anyā gatiḥ | tadabhāvāc ca siddhiṃ kṣaṇikatvaṃ
            | deśāntaranirantarautpattilakṣaṇā gatir vibhavadbhiḥ kāraṇair veditavyā | asti cittavaśena
            yathā caṅkramaṇādyavasthāsu | asti pūrvakarmāvedhena yathāntarābhavaḥ | asty abhighātavaśena
            yathā kṣiptasyeṣoḥ | asti saṃbandhavaśena yathā yānanadīplavāruḍhānāṃ | (<span class="bold">Msa 153</span>) asti nodanavaśena yathā vāyupreritānāṃ tṛṇādīnāṃ | asti svabhāvavaśena yathā vāyos
            tiryaggamanam agner ūrdhvaṃ jvalanam apāṃ nimne syandanaṃ | asty anubhāvena yathā
            mantrāuṣadhānubhāvena | keṣāṃcid ayaskāntānubhāvenāyasāṃ | ṛddhyanubhāvena ṛddhimatāṃ
            | sabījābījabhāvenotpattau kṣaṇikatvaṃ veditavyaṃ | <span class="bold">sthitāyogāc caramāsaṃbhavāc</span> ca | na hi pratikṣaṇaṃ hetubhāvam antareṇa tathāsthitasyānyasmin kāle punar bījabhāvo
            yujyate | nirbījatvaṃ vā carame kṣaṇe | na ca śakyaṃ pūrvaṃ sabījatvaṃ carame kṣaṇe
            nirbījatvam abhyupagantuṃ | tadabhāve <span class="bold">carmatvāsaṃbhāvāt</span> | tathā hi caramatvam eva na saṃbhavati | pratibimbotpattau kṣaṇikatvaṃ <span class="bold">cittānuvṛttito</span> veditavyaṃ | pratikṣaṇaṃ cittavaśena tadutpādāt | ekāntāt sādhitam ādhyātmikaṃ <span class="bold">sarvasaṃskṛtam kṣaṇikam</span> iti | bāhyasyedānīṃ kṣaṇikatvaṃ tribhiḥ ślokaiḥ sādhayati |</p>
         
         
         <p>
            bhūtānāṃ ṣaḍvidhārthasya kṣaṇikatvaṃ vidhīyate |<br />
            śoṣavṛddheḥ prakṛtyā ca calatvād vṛddhihānitaḥ || AMsa_18.89 ||
            </p>
         
         
         <p>
            tatsaṃbhavāt pṛthivyāś ca pariṇāmacatuṣṭayāt |<br />
            varṇagandharasasparśatulyatvāc ca tathaiva tat || AMsa_18.90 ||
            </p>
         
         
         <p>
            indhanādhīnavṛttitvāt tāratamyopalabdhitaḥ |<br />
            cittānuvṛtteḥ pṛcchātaḥ kṣaṇikaṃ bāhyam apy ataḥ || AMsa_18.91 ||
            </p>
         
         
         <p>kiṃ punas tad bāhyaṃ | catvāri mahābhūtāni | ṣaḍvidhaś cārthaḥ | varṇagandharasasparśaśabdā
            dharmāyatanikaṃ ca rūpaṃ | ato <span class="bold">bhūtānāṃ ṣaḍvidhārthasya</span> ca <span class="bold">kṣaṇikatvaṃ vidhīyate</span> | kathaṃ vidhīyate | apāṃ tāvac <span class="bold">śoṣavṛddheḥ</span> | utsaras taḍāgādiṣv apāṃ krameṇa vṛddhiḥ | śoṣaś copalabhyate | tac cobhayam antareṇa
            pratikṣaṇaṃ pariṇāmaṃ na syāt paścād viśeṣakāraṇābhāvāt | vāyoḥ <span class="bold">prakṛtyā ca calatvād vṛddhihānitaś</span> ca | na hy avasthitasya calatvaṃ syāt tatsvabhāvād iti prasādhitam etat | na ca vṛddhihrāsau
            tathaivāvasthitvāt | <span class="bold">pṛthivyāś tatsaṃbhavāt pariṇāmacatuṣṭayāc ca</span> | tac chabenāpaś ca gṛhyante vāyuś ca | adbhyo hi vāyusahitābhyaḥ pṛthivī saṃbhūtā
            vivartakāle | tasmāt tatphalatvāt sāpi kṣaṇikā veditavyā | <span class="bold">caturvidhaś</span> ca <span class="bold">pariṇāmaḥ</span> pṛthivyā upalabhyate | karmakṛtaḥ satvānāṃ karmaviśeṣāt | upakrtamakṛtaḥ prahādibhiḥ
            | bhūtakṛto 'gnyādibhiḥ | kālakṛtaḥ kālāntarapariṇāmataḥ | sa cāntareṇa pratikṣaṇaṃ
            anyotpattiṃ na yujyate vināśakāraṇābhāvāt | <span class="bold">varṇagandharasasparśānāṃ</span> pṛthivyādibhis <span class="bold">tulya</span>kāraṇatvāt <span class="bold">tathaiva</span> kaṇikatvaṃ veditavyaṃ | tejasaḥ punaḥ kṣaṇikatvam <span class="bold">indhanādhīnavṛttitvāt</span> | (<span class="bold">Msa 154</span>) na hi tejasy utpanne tejaḥsahotpannam indhanaṃ tathaivāvatiṣṭhate | na ca dagdhendhanaṃ
            tejaḥ sthātuṃ samarthaṃ | mā bhūd ante 'py anindhanasyāvasthānam iti | ślokabadhānurodhād
            varṇādīnāṃ pūrvam abhidhānaṃ paścāt tejasaḥ | śabdaḥ punar yo 'pi kālāntaram upalabhyate
            ghaṇṭhādīnāṃ tasyāpi kṣaṇikatvaṃ veditavyaṃ <span class="bold">tāratamyopalabdheḥ</span> na hy asati kṣaṇikatve pratikṣaṇamandataratamopalabdhiḥ syāt | dharmāyatanikasyāpi
            rūpasya kṣaṇikatvaṃ prasiddham eva <span class="bold">cittānuvṛtter</span> yathā pūrvam uktaṃ | tasmād <span class="bold">bāhyam apy kṣaṇikatvaṃ</span> prasiddhaṃ | <span class="bold">pṛcchrayate</span> khalv api sarvasaṃskārāṇāṃ kṣaṇikatvaṃ sidhyati kathaṃ kṛtvā |
            idaṃ tāvad ayam akṣaṇikavādī praṣṭavyaḥ | kasmād bhavān anityatvam icchati na saṃskārārāṃ
            kṣaṇikatvaṃ necchatīti | yady evaṃ vadet pratikṣaṇam anyatvasyāgrahaṇād iti sa idaṃ
            syād vacanīyaḥ | prasiddhakṣaṇikabhāveṣv api pradīpādiṣu niścalāvasthāyāṃ tadagrahaṇād
            akṣaṇikatvaṃ kasmān neṣyate | yady evaṃ vadet pūrvavat paścād agrahaṇād iti | sa idaṃ
            syād vacanīyaḥ | saṃskārāṇām api kasmād evaṃ neṣyate | yady evaṃ vadet vilakṣaṇatvāt
            pradīpāditadanyasaṃskārāṇām iti | sa idaṃ syād vacanīyaḥ | dvidhaṃ hi vailakṣaṇyaṃ
            svabhāvavailakṣaṇyaṃ vṛttivailakṣaṇyaṃ ca | tad yadi tāvat svabhāvavailakṣaṇyam abhipretam
            ata eva dṛṣṭāntatvaṃ yujyate | na hi tatsvabhāva eva tasya dṛṣṭānto bhavati yathā
            pradīpaḥ pradīpasya gaur vā gor iti | atha vṛttavailakṣaṇyam ata eva dṛṣṭāntatvaṃ
            pradīpapradīpānāṃ prasiddhatvāt | kṣaṇikatvānuvṛtteḥ punaḥ sa idaṃ praṣṭavyaḥ | kaccid
            icchasi yāne tiṣṭhati yānāruḍho gacched iti | yadi no hīti vadet | sa idaṃ syād vacanīyaḥ
            | cakṣurādiṣu tiṣṭhatsu tad āśritaṃ vijñānaṃ prabandhena gacchatīti na yujyate | yady
            evaṃ vadet nanu ca dṛṣṭaṃ vartisaṃniśrite pradīpe prabandhena gacchati vartyā avathānam
            iti | sa idaṃ syād vacanīyaḥ | na dṛṣṭaṃ tatprabandhena vartyā pratikṣaṇaṃ vikārotpatter
            iti | yady evaṃ vadet sati kaṇikatve saṃskārāṇāṃ kasmāt pradīpād iva kṣaṇikatvaṃ na
            siddham iti | sa idaṃ vacanīyaḥ viparyāsavastutvāt | sadṛśasaṃtatiprabandhavṛttyā
            hi kṣaṇikatvam eṣāṃ na prajñāyate | yataḥ saty apy aparāparatve tad evedam iti viparyāso
            jāyate | itarathā hi anityanityaviparyāso na syāt tadabhāve saṃkleśo na syāt kutaḥ
            punar vyavadānam ity evaṃ paryanuyogato 'pi kṣaṇikatvaṃ sarvasaṃskārāṇāṃ prasiddhaṃ
            | pudgalanairātmyaprasādhanārthaṃ nairātmyavibhāge dvādaśa ślokaḥ |</p>
         
         
         <p>
            prajñaptyastitayā vācyaḥ pudgalo dravyato na tu |<br />
            nopalambhād viparyāsāt saṃkleśāt kliṣṭahetutaḥ || AMsa_18.92 ||
            </p>
         
         
         <p>
            ekatvānyatvato vācyas tasmād doṣadvayād asau |<br />
            skandhātmatvaprasaṅgāc ca taddravyatvaprasaṅgataḥ || AMsa_18.93 ||
            </p>
         
         
         <p>
            dravyasan yady avācyaś ca vacanīyaṃ prayojanaṃ |<br />
            ekatvānyatvato 'vācyo na yukto niṣprayojanaḥ || AMsa_18.94 ||
            </p>
         
         <span class="note"><span class="bold">Msa 155</span></span>
         
         <p>
            lakṣaṇāl lokadṛṣṭāc ca śāstrato 'pi na yujyate |<br />
            indhanāgnyor avācyatvam upalabdher dvayena hi || AMsa_18.95 ||
            </p>
         
         
         <p>
            dvaye sati ca vijñānasaṃbhavāt pratyayo na saḥ |<br />
            nairarthakyād ato draṣṭā yāvan moktā na yujyate || AMsa_18.96 ||
            </p>
         
         
         <p>
            svāmitve sati cānityam aniṣṭaṃ na pravartayet |<br />
            tatkarmalakṣaṇaṃ sādhyaṃ saṃbodho bādhyate tridhā || AMsa_18.97 ||
            </p>
         
         
         <p>
            darśanādau ca tadyatnaḥ svayaṃbhūr na trayād api |<br />
            tadyatnapratyayatvaṃ ca niryatnaṃ darśanādikaṃ || AMsa_18.98 ||
            </p>
         
         
         <p>
            akartṛtvād anityatvāt sakṛtr ity apravṛttitaḥ |<br />
            darśanādiṣu yatnasya svayaṃbhūtvaṃ na yujyate || AMsa_18.99 ||
            </p>
         
         
         <p>
            tathā sthitasya naṣṭasya prāg abhāvād anityataḥ |<br />
            tṛtīyapakṣābhāvāc ca pratyayatvaṃ na yujyate || AMsa_18.100 ||
            </p>
         
         
         <p>
            sarvadharmā anātmānaḥ paramārthena śūnyatā |<br />
            ātmopalambhe doṣaś ca deśito yata eva ca || AMsa_18.101 ||
            </p>
         
         
         <p>
            saṃkleśavyavadāne ca avasthāc chedabhinnake |<br />
            vṛttisaṃtānabhedo hi pudgalenopadarśitaḥ || AMsa_18.102 ||
            </p>
         
         
         <p>
            ātmadṛṣṭir anutpādyā abhyāso 'nādikālikaḥ |<br />
            ayatnamokṣaḥ sarveṣāṃ na mokṣaḥ pudgalo 'sti vā || AMsa_18.103 ||
            </p>
         
         
         <p>pudgalaḥ kim astīti vaktavyo nāstīti vaktavyaḥ | āha |</p>
         
         
         <p>prajñaptyastitayā vācyaḥ pudgalo dravyato na tu |</p>
         
         
         <p>yataś ca prajñaptito 'stīti vaktavyo dravyato nāstīti vaktavyaḥ | evam anekāṃśavādaparigrahe
            naivāstitve doṣāvakāśo na nāstitve | sa punar dravyato nāstīti kathaṃ veditavyaḥ |
            nopalambhāt | na hi sa dravyata upalabhyate rūpādivat upalabdhir hi nāma buddhyā pratipattiḥ
            | na ca pudgalaṃ buddhyā na pratipadyante pudgalavādinaḥ | uktaṃ ca bhagavatā | dṛṣṭa
            eva dharme ātmānam nupalabhate prajñāpayatīti kathaṃ nopalabdhā bhavati | na sa evam
            upalabhyamāno dravyata upalabdho bhavati | kiṃ kāraṇaṃ | viparyāsāt tathā hy anātmany
            ātmeti viparyāsa ukto bhagavatā | tasmād ya evaṃ pudgalagrāho viparyāsaḥ saḥ | katham
            idaṃ gamyate | saṃkleśāt | satkāyadṛṣṭikleśalakṣaṇo hy eṣa saṃkleśo yad uta ahaṃ mameti
            | na ca viparyāsaḥ saṃkleśo bhavitum arahati | na caiṣa saṃkleśa iti kathaṃ veditavyaṃ
            | kliṣṭahetutaḥ | tathā hi tadhetukāḥ kliṣṭā (<span class="bold">Msa 156</span>) rāgādaya utpadyante |</p>
         
         
         <p>yatra punar vastuni rūpādisaṃjñake prajñaptiḥ pudgala iti tasmāt kim ekatvena pudgalo
            vaktavya āhosvid anyatvena | āha |</p>
         
         
         <p>ekatvānyatvato vācyas tasmād asau |</p>
         
         
         <p>kiṃ kāraṇaṃ | doṣadvayāt | katamasmād doṣadvayāt |</p>
         
         
         <p>skandhātmatvaprasaṅgāc ca taddravyatvaprasaṅgataḥ |</p>
         
         
         <p>ekatve hi skandhānām ātmatvaṃ prasajyate pudgalasya ca dravyasatvaṃ | athānyatve pudgalsya
            dravyasatyaṃ | evaṃ hi pudgalsya prajñaptito 'stitvād avaktavyatvaṃ yuktaḥ | tenāvyākṛtavastusiddhaḥ
            |</p>
         
         
         <p>ye punaḥ śāstuḥ śāsanam atikramya pudgalsya dravyato 'stitvam icchanti ta idaṃ syur
            vacanīyāḥ |</p>
         
         
         <p>dravyasan yady avācyaś ca vacanīyaṃ prayojanaṃ |</p>
         
         
         <p>kiṃ kāraṇaṃ |</p>
         
         
         <p>ekatvānyatvato 'vācyo na yukto niṣprayojanaḥ |</p>
         
         
         <p>atha dṛṣṭāntamātrāt pudgalasyāvaktavyatvam iccheyuḥ | yathāgnir andhanān nānyo nānyo
            vaktavya iti | ta idaṃ syur vacanīyāḥ |</p>
         
         
         <p>lakṣaṇāl lokadṛṣṭāc ca śāstrato 'pi na yujyate |
            indhanāgnyor avācyatvam upalabdher dvayena hi |</p>
         
         
         <p>ekatvenānyatvena ca agnir hi nāma tejodhātur indhanaṃ śeṣāṇi bhūtāni | teṣāṃ ca bhinnaṃ
            lakṣaṇam ity anya evāgnir indhanāt | loke ca vināpy agninā dṛṣṭam indhanaṃ kāṣṭād
            vināpi cendhanenāgnir iti siddham anyatvaṃ | śāstre ca bhagavatā na kvacid agnīndhanayor
            avācyatvam uktam ity ayuktam etat | vinā punar indhanenāgnir astīti katham idaṃ vijñāyate
            | upalabdhes tathā hi vāyunā vikṣiptaṃ dūram api jvalat paraiti | athāpi syād vāyus
            tatrendhanam iti ata evāgnīndhanayor anyatvam it siddhiḥ | kitaḥ | dvayena hi upalabdher
            iti prakṛtaṃ | dvayaṃ hi tatropalabhyate arcir vāyuś cendhanatvena | asty eva pudgalo
            ya eṣa draṣṭā yāvad vijñāntā kartā bhoktā jñātā moktā (<span class="bold">Msa 157</span>) ca | na sa draṣṭā yujyate | nāpi yāvan moktā | sa hi darśanādisaṃjñakānāṃ vijñānānāṃ
            pratyayabhāvena vā kartā bhavet svāmitvena vā |</p>
         
         
         <p>tatra tāvat |
            dvayaṃ pratītya vijñānasaṃbhavāt pratyayo na saḥ |</p>
         
         
         <p>kiṃ kāraṇaṃ | nairarthakyāt | na hi tatra kiṃcit sāmarthyaṃ dṛṣṭaṃ |</p>
         
         
         <p>svāmitve sati cānityam aniṣṭaṃ na pravartayet |</p>
         
         
         <p>sa hi vijñānapravṛttau svāmībhavann aniṣṭaṃ vijñānam anityaṃ na pravartayet | aniṣṭaṃ
            ca | naiva tasmād ubhayathāpy asaṃbhāvāt | asau draṣṭā yāvan moktā na yujyate |</p>
         
         
         <p>api khalu yadi dravyataḥ pudgalo 'sti</p>
         
         
         <p>tatkarmalakṣaṇaṃ sādhyaṃ</p>
         
         
         <p>yadi dravyato 'sti tasya karmāpy upalabhyate | yathā cakṣurādīnāṃ darśanādilakṣaṇaṃ
            ca rūpaprasādādi | na caivaṃ pudgalasya | tasmān na so 'sti dravyataḥ | tasmiṃś ca
            dravyata iṣyamāṇe buddhasya bhagavataḥ</p>
         
         
         <p>saṃbodho bādhyate tridhā |</p>
         
         
         <p>gambhīrābhisaṃbodhaḥ | asādhāraṇābhisaṃbodhaḥ | lokottarābhisaṃbodhaḥ | ni hi pudgalābhisaṃbodhe
            kiṃcid gambhīram abhisaṃbuddhaṃ bhavati | na tīrthyāsādhāraṇāṃ | na lokānucitaṃ |
            tathā hy eṣa grāhaḥ sarvalokagamyaḥ | tīrthyābhiniviṣṭaḥ | dīrghasaṃsārocitaś ca |
            api khalu pudgalo draṣṭā bhavan yāvad vijñātā darśanādiṣu saprayatno vā bhaven niṣpratyatno
            vā |</p>
         
         
         <p>saprayatnasya vā punar asau prayatnaḥ svayaṃbhūr vā bhaved ākasmikaḥ | tatpratyayo</p>
         
         
         <p>darśanādau ca tadyatnaḥ svayaṃbhūr na trayād api |</p>
         
         
         <p>tasmād eva ca doṣatrayād vakṣyamānāt</p>
         
         
         <p>tadyatnapratyayatvaṃ ca</p>
         
         
         <p>neti vartate | niṣprayatnasya vā punaḥ sataḥ siddhaṃ bhavati |</p>
         
         
         <p>niryatnaṃ darśanādikaṃ</p>
         
         <span class="note"><span class="bold">Msa 158</span></span>
         
         <p>ity asati vyāpare pudgalasya darśanādau katham asau draṣṭā bhavati |</p>
         
         
         <p>yāvad vijñātā doṣatrayād ity uktaṃ katamasmād doṣatrayāt |</p>
         
         
         <p>
            akartṛtvād anityatvāt sakṛtr ity apravṛttitaḥ |<br />
            darśanādiṣu yatnasya svayaṃbhūtvaṃ na yujyate ||
            </p>
         
         
         <p>yadi darśanādiṣu prayatna ākasmiko yato darśanādīni | na tarhi teṣāṃ pudglaḥ karteti
            katham asau draṣṭā bhavati yāvad vijñātā sati vākasmikatve nirapekṣatvāt na kadācit
            prayatno na syād anityo na syāt | nitye ca prayatne darśnādīnāṃyugapac ca nityaṃ ca
            pravṛrtiḥ syād iti doṣaḥ | tasmān na yujyate darśnādiṣu prayatnasya svayaṃbhūtvaṃ
            |</p>
         
         
         <p>tathā sthitasya naṣṭasya prāg abhāvād anityataḥ |
            tṛtīyapakṣābhāvāc ca pratyayatvaṃ na yujyate |</p>
         
         
         <p>atha pudgalaprayatnaḥ prayatnaḥ syāt | tasya tathā sthitasya prayatnatvaṃ na yujyate
            | prāg abhāvāt | sati hi tatprayatnatve na kadācit pudgalo nāstīti | kim arthaṃ prāk
            prayatno na syād yadā notpannaḥ | vinaṣṭasyāpi pratyayatvaṃ na yujyate pudgalasyānityatvaprasaṅgāt
            | tṛtīyaś ca kaścitpakṣo nāsti yan na sthito na vinaṣṭaḥ syād iti | tatpratyayo 'pi
            prayatno na yujyate | evaṃ tāvad yuktima āśritya dravyataḥ pudgalo nopalabhyate |</p>
         
         
         <p>
            sarve dharmā anātmānaḥ paramārthena śūnyatā |<br />
            ātmopalambhe doṣaś ca deśito yata eva ca ||
            </p>
         
         
         <p>dharmoddāneṣu hi bhagavatā sarve dharmā anātmāna iti deśitaṃ paramārthaśūnyatāyām
            asti karmāsti vipākaḥ kārakas tu nopalabhyate ya imaṃś ca skhandān nikṣipati anyāṃś
            ca skhandān pratisaṃdadhāti | anyatra dharmasaṃketād iti deśitaṃ | pañcakeṣu pañcādīnavā
            ātmopalambha iti dśitā | ātmadṛṣṭir bhavati jīvadṛṣṭiḥ nirviśeṣo bhavati tīrthikaiḥ
            | unmārgapratipannao bhavati | śūnyatāyām asya cittaṃ na praskandati na prasīdati
            na saṃtiṣṭhate nādhimucyate | āryadharmā asya na vyvadāyante | evam āgamato 'pi na
            yujyate | pudgalo 'pi hi bhagavatā tatra tatra deśitaḥ | (<span class="bold">Msa 159</span>) parijñātāvī bhārahāraḥ śraddhānusāryādipudgalavyavasthānata ity asati dravyato 'stitve
            kasmād deśitaḥ |</p>
         
         
         <p>
            saṃkleśe vyavadāne ca avasthāc chedabhinnake |<br />
            vṛttisaṃtānabhedo hi pudgalenopadarśitaḥ ||
            </p>
         
         
         <p>avasthābhinne hi saṃkleśavyavadāne chedabhinne ca | pudgalaprajñaptim antareṇa tadvṛttibhedaḥ
            saṃtānabhedaś ca deśayituṃ na śakyaḥ | parijñāsūtre parijñeyā dharmāḥ saṃkleśaḥ parijñā
            vyavadānaṃ | bhārahārasūtre | bhāro bhārādānaṃ ca saṃkleśaḥ | bhāranikṣepaṇaṃ vyavadānaṃ
            | tayor vṛttibhedaḥ saṃtānabhedaś cāntareṇa parijñātāvībhārahārapudgalaprajñaptiṃ
            na śakyeta deśayituṃ | bodhipakṣāś ca dharmā bahudhāvasthāḥ prayogadarśanabhāvanāniṣṭhāmārgaviśeṣabhedataḥ
            | teṣāṃ vṛttibhedaḥ saṃtānabhedaś cāntareṇa śraddhānusāryādipudgalaprajñaptiṃ na śakyeta
            deśayituṃ | yenāsati dravyato 'stitve pudgalo deśita ity ayam atra nayo veditavyaḥ
            | itarathā hi pudgaladeśanā niṣprayojanā prāpnoti |</p>
         
         
         <p>na hi tāvad asāv ātmadṛṣṭyutpādanārthaṃ yujyate yasmāt</p>
         
         
         <p>ātmadṛṣṭir anutpādyā pūrvam evotpannatvāt | nāpi tadabhyāsārthaṃ yasmād ātmadṛṣṭer
            abhyāso 'nādikālikaḥ |</p>
         
         
         <p>yadi cātmadarśanena mokṣa ity asau deśyeta | evaṃ sati syāt</p>
         
         
         <p>ayatnamokṣaḥ sarveṣāṃ tathā hi sarveṣāṃ na dṛṣṭasatyānām ātmadarśanaṃ vidyate | naiva
            vā mokṣo 'stīti (<span class="bold">Msa 160</span>) prāpnoti | na hi pūrvam ātmānam anātmato gṛhītvā satyābhisamayakāle kaścid ātmato
            gṛhṇāti |
            yathā duḥkhaṃ duḥkhataḥ pūrvam agṛhītvā paścād gṛhṇātīti yathā pūrvaṃ tathā paścād
            api mokṣo na syāt | sati cātmany avaśyam ahaṃkāramamakārābhyām ātmatṛṣṇayā cānyaiś
            ca tannidānaiḥ | kleśair bhavitavyam iti ato 'pi mokṣo na syāt | na vā pudgalo 'stīti
            abhyupagantavyaṃ | tasmin hi sati niyatam ete doṣāḥ prasajyante |</p>
         
         
         <p>
            evam ebhir guṇair nityaṃ bodhisatvāḥ samanvitāḥ |<br />
            ātmārthaṃ ca na riñcanti parārthaṃ sādhayanti ca || AMsa_18.104 ||
            </p>
         
         
         <p>hrīdhṛtiprabhṛtīnāṃ guṇānāṃ samāsena karma nirdiṣṭaṃ |</p>
         
         
         <p>mahāyānasūtrālaṃkāre bodhipakṣādhikāraḥ aṣṭādaśaḥ samāptaḥ</p>
         
         
         <p>CHAPITRE XIX
            ekonaviṃśatyadhikāraḥ</p>
         
         
         <p>āścarya vibhāge trayaḥ ślokāḥ |</p>
         
         
         <p>
            svadehasya parityāgaḥ saṃpatteś caiva saṃvṛttau |<br />
            durbaleṣu kṣamā kāye jīvite nirapekṣiṇaḥ || AMsa_19.1 ||
            </p>
         
         
         <p>
            vīryārambho hy anāsvādo dhyāneṣu sukha eva ca |<br />
            niṣkalpanā ca prajñāyām āścaryaṃ dhīmatāṃ gataṃ || AMsa_19.2 ||
            </p>
         
         
         <p>
            tathāgatakule janma lābho vyākaraṇasya ca |<br />
            abhiṣekasya ca prāptir bodheś cāścaryam iṣyate || AMsa_19.3 ||
            </p>
         
         
         <p>atra dvābhāṃ ślokābhyāṃ pratipatty<span class="bold">āścaryam</span> uktaṃ ṣaḍpāramitā ārabhya | dānena hi <span class="bold">svadehaparityāga</span> āścaryaṃ śīlasaṃvaranimittam udāra<span class="bold">saṃpatti</span>tyāgaḥ | śeṣaṃ gatārthaṃ | tṛtīyena ślokena phalā<span class="bold">ścaryam</span> uktaṃ catvāri bodhisatvaphalāny ārabhya prathamāyām aṣṭabhyāṃ daśabhyāṃ trīṇi śaikṣāṇi
            phalāni buddhabhūmau caturtham aśaikṣam atra phalaṃ | anāścaryavibhāge ślokaḥ |</p>
         
         
         <p>
            vairāgyaṃ karuṇāṃ caitya bhāvanāṃ paramām api |<br />
            tathaiva samacittatvaṃ nāścaryaṃ tāsu yuktatā || AMsa_19.4 ||
            </p>
         
         <span class="note"><span class="bold">Msa 161</span></span>
         
         <p><span class="bold">tāsv</span> iti pāramitāsu | <span class="bold">vairāgyam</span> āgamya dāne prayoge <span class="bold">nāścaryaṃ</span> | <span class="bold">karuṇām</span> āgamya śīle kṣāntau ca | <span class="bold">paramāṃ bhāvanām</span> āgamyāṣṭabhāṃ bhūmau nirabhisaṃskāranirvikalpo vīryādiprayogo <span class="bold">nāścaryaṃ</span> | ātmapara<span class="bold">samacittatām</span> āgamya sarvāsv eva pāramitāsu prayogo <span class="bold">nāścaryam</span> artha iva parārthe khedābhāvāt | samacittatāyāṃ trayaḥ ślokaḥ |</p>
         
         
         <p>
            na tathātmani dāreṣu sutamitreṣu bandhuṣu |<br />
            satvānāṃ pragataḥ sneho yathā satveṣu dhīmatāṃ || AMsa_19.5 ||
            </p>
         
         
         <p>
            arthiṣv apakṣapātaś ca śīlasyākhaṇḍanā dhruvaṃ |<br />
            kṣāntiḥ sarvatra satvārthaṃ sarvārthaṃ vīryārambho mahān api || AMsa_19.6 ||
            </p>
         
         
         <p>
            dhyānaṃ ca kuśalaṃ nityaṃ prajñā caivāvikalpikā |<br />
            vijñeyā bodhisatvānāṃ tāsv eva samacittatā || AMsa_19.7 ||
            </p>
         
         
         <p>ekaḥ ślokaḥ satveṣu samacittatāyāṃ | dvau pāramitāsu | <span class="bold">na</span> hi <span class="bold">satvānām ātmā</span>diṣu <span class="bold">snehaḥ</span> samatayā anugato na cātyantaṃ | tathā hi <span class="bold">ātmanam</span> api kadācin mārayanti | bodhisatānāṃ tu sarva<span class="bold">satveṣu</span> samatayā atyantaṃ ca pāramitāsu punar dāne samacittatvam <span class="bold">arthiṣv apakṣapātāt</span> | <span class="bold">śīle</span> 'ṇumātrasyāpi nityam <span class="bold">akhaṇḍanā</span> | <span class="bold">kṣāntiḥ sarvatre</span>ti satveṣc abhedanā | vīrye <span class="bold">satvārthaṃ vīryārambhāt</span> svaparārthaṃ samaṃ prayogāt sarvakuśalārthaṃ ca | śeṣaṃ gatārthaṃ | upakāritvavibhāge
            ṣoḍaśa ślokāḥ |</p>
         
         
         <p>
            sthāpanā bhājanatve ca śīleṣv eva ca ropaṇaṃ |<br />
            marṣaṇā cāpakārasya arthe vyāpāragāmitā || AMsa_19.8 ||
            </p>
         
         
         <p>
            āvarjanā śāsane 'smiṃś chedanā saṃśayasya ca |<br />
            satveṣu upakāritvaṃ dhīmatām etad iṣyate || AMsa_19.9 ||
            </p>
         
         
         <p>ābhyāṃ ślokābhyāṃ ṣaḍbhiḥ pāramitābhir yathopakāritvaṃ bodhisatvānāṃ tatparidīpitaṃ
            | dānena hi satvānāṃ <span class="bold">bhājanatve sthāpayanti</span> kuśalakriyāyāḥ | (<span class="bold">Msa 162</span>) dhyānenā<span class="bold">varjayanti</span> prabhāvaviśeṣayogāt | śeṣaṃ gatārthaṃ | śeṣaiḥ ślokaiḥ mātrādisādharmyeṇo<span class="bold">pakāritvaṃ</span> darśitaṃ |</p>
         
         
         <p>
            samāśayena satvānāṃ dhārayanti sadaiva ye |<br />
            janayanty āryabhūmau ca kuśalair vardhayanti ca || AMsa_19.10 ||
            </p>
         
         
         <p>
            duṣkṛtāt parirakṣanti śrutaṃ vyutpādayanti ca |<br />
            pañcabhiḥ karmabhiḥ satvamātṛkalpā jinātmajāḥ || AMsa_19.11 ||
            </p>
         
         
         <p>satvānāṃ mātṛbhūtāḥ satva<span class="bold">mātṛkalpā</span> | mātā hi putrasya pañcavidham upakāraṃ karoti | garbheṇa <span class="bold">dhārayati</span> | <span class="bold">janayaty</span> | āpāyayati poṣayati saṃ<span class="bold">vardhayati</span> apāyād <span class="bold">rakṣate</span> abhilāpaṃ ca śikṣayati | tatsādharmyeṇaitāni <span class="bold">pañca</span>bodhisatva<span class="bold">karmāṇi</span> veditavyāni | ārabhūmir āryadharmā veditavyāḥ |</p>
         
         
         <p>
            śraddhāyāḥ sarvasatveṣu sarvadā cāvaropaṇāt |<br />
            adhiśīlādiśikṣāyāṃ vimuktau ca niyojanāt || AMsa_19.12 ||
            </p>
         
         
         <p>
            buddhādhyeṣaṇataś caiṣām āvṛteś ca vivarjanāt |<br />
            pañcabhiḥ karmabhiḥ satvapitṛkalpā jinātmajāḥ || AMsa_19.13 ||
            </p>
         
         
         <p><span class="bold">pitā</span> hi putrāṇāṃ pañcavidham upakāraṃ karoti | bījaṃ teṣām <span class="bold">avaropayati</span> | śilpaṃ <span class="bold">śikṣayati</span> | pratirūpair dārair <span class="bold">niyojayati</span> | anṛṇaṃ karoti yathā na paitṛkam ṛṇaṃ dāpyate | tatsādharmyeṇa bodhisatvānām etāni
            pañca karmāṇi veditavyāni | <span class="bold">śraddhā</span> hi satvānām āryā<span class="bold">tma</span>bhāvapratilambhasya bījaṃ | saikṣāḥ śilpaṃ | <span class="bold">vimuktir</span> bhāryā vimuktiprītisukhasaṃvedanā | buddhāḥ kalyāṇamitrāṇi | āvaraṇasthānaṃ |</p>
         
         
         <p>
            anarhadeśanāṃ ye ca satvānāṃ gūhayanti hi |<br />
            śikṣāvipattiṃ nindanti śaṃsanty eva ca saṃpadam || AMsa_19.14 ||
            </p>
         
         
         <p>
            avavādaṃ ca yacchanti mārān āvedayanti hi |<br />
            pañcabhiḥ karmabhiḥ satvabandhukalpā jinātmajāḥ || AMsa_19.15 ||
            </p>
         
         
         <p>bandhavo hi bandhūnāṃ pañcavidham upakāraṃ kurvanti | guhyaṃ <span class="bold">gūhayanti</span> | kuceṣṭitaṃ vigarhanti | kuceṣṭitaṃ pra<span class="bold">śaṃsanti</span> karaṇīyeṣu sāhāyyaṃ <span class="bold">gacchanti</span>vyasanasthānebhyaś ca nivārayanti | tatsādharmyeṇaitani bodhisatvānāṃ <span class="bold">pañca karmāṇi</span> veditavyāni | (<span class="bold">Msa 163</span>) anarthebhyo gambhīradharmadeśanāvinigūhanāt śikṣāvipattisaṃpattyor yathākramaṃ nindanāt
            praśaṃsanāc ca | adhigamāyāvavādanāt mārakarmavedanāc ca |</p>
         
         
         <p>
            saṃkleśe vyavadāne ca svayam aśrāntabuddhayaḥ |<br />
            yacchanti laukikīṃ kṛtsnāṃ saṃpadaṃ cātilaukikīm || AMsa_19.16 ||
            </p>
         
         
         <p>
            sukhe hite cābhinnā akheditvād abhinnā ye sadā sukhahitaiṣiṇaḥ |<br />
            pañcabhiḥ karmabhiḥ satvamitrakalpā jinātmajāḥ || AMsa_19.17 ||
            </p>
         
         
         <p>tad dhi mitraṃ yan mitrasya hite ca sukhe cāparyastaṃ | sukhaṃ copasaṃharati hitaṃ
            cābhidyaṃ ca bhavati | hitasukhaiṣi ca nityaṃ | tathā bodhisatvāḥ satvānāṃ <span class="bold">pañcabhiḥ karmabhiḥ satvamitrakalpā</span> veditavyāḥ | laukikī hi saṃpat sikhaṃ | tayā sukhānubhavāt | lokottarā hitaṃ kleśavyādhipratipakṣatvāt
            |</p>
         
         
         <p>
            sarvadodyamavanto ye satvānāṃ paripācane |<br />
            samyagniryāṇavaktāraḥ kṣamā vipratipattiṣu || AMsa_19.18 ||
            </p>
         
         
         <p>
            dvayasaṃpattidātāras tadupāye ca kovidāḥ |<br />
            pañcabhiḥ karmabhiḥ satvadāsakalpā jinātmajāḥ || AMsa_19.19 ||
            </p>
         
         
         <p><span class="bold">dāso</span> hi <span class="bold">pañcabhiḥ karabhiḥ</span> samyag vartate | utthānasaṃpanno bhavati kṛtyeṣu | avisaṃvādako bhavati | kṣamo bhavati
            | paribhāṣaṇatāḍanādīnāṃ | nipuṇe bhavati sarvakāryakaraṇāt | vicakṣaṇaś ca bhavati
            upāyajñaḥ | tatsādharmyeṇaitāni pañca karmāṇi bodhisatvānāṃ veditavyāni | <span class="bold">dvayasaṃpattir</span> laukikī lokottarā ca veditavyā |</p>
         
         
         <p>
            anutpattikadharmeṣu kṣāntiṃ prāptāś ca ye matāḥ |<br />
            sarvayānopadeṣṭāraḥ siddhayoganiyojakāḥ || AMsa_19.20 ||
            </p>
         
         
         <p>
            sumukhāḥ pratikāre ca vipāke cānapekṣiṇaḥ |<br />
            pañcabhiḥ karmabhiḥ satvācāryakalpā jinātmajāḥ || AMsa_19.21 ||
            </p>
         
         
         <p>pañcavidhena karmaṇā śiṣyāṇām upakārī bhavati | svayaṃ suśikṣito bhavati | sarvaṃ
            śikṣayati | kṣipraṃ śikṣayati | <span class="bold">sumukho</span> bhavati suratajātīyaḥ | nirāmiṣacittaś ca bhavati | tatsādharmyeṇaitāni bodhisatvānāṃ
            pañca karmāṇi veditavyāni |</p>
         
         
         <p>
            satvakṛtyārtham udyuktāḥ saṃbhārān pūrayanti ye |<br />
            saṃbhṛtān mocayanty āśu vipakṣaṃ hāpayanti ca || AMsa_19.22 ||
            </p>
         
         <span class="note"><span class="bold">Msa 164</span></span>
         
         <p>
            lokasaṃpattibhiś citrair alokair yojayanti ca |<br />
            pañcabhiḥ karmabhiḥ satvopādhyāyakalpā jinātmajāḥ || AMsa_19.23 ||
            </p>
         
         
         <p>upādhyāyaḥ pañcavidhena karmaṇā sārdhaṃ vihāriṇām upakārī bhavati | pravrājayati upasaṃpādayati
            |
            anuśāsti doṣaparivarjane | āmiṣeṇa saṃgṛhṇāti dharmeṇa ca tatsādharmyeṇaitāni bodhisatvānāṃ
            pañca karmāṇi veditavyāni | pratikāravibhāge dvau ślokau |</p>
         
         
         <p>
            asaktyā caiva bhogeṣu śīlasya ca na khaṇḍanaiḥ |<br />
            kṛtajñatānuyogāc ca pratipattau ca yogataḥ || AMsa_19.24 ||
            </p>
         
         
         <p>
            ṣaṭsu pāramitāsv eva vartamānā hi dehinaḥ |<br />
            bhavanti bodhisatvānāṃ tathā pratyupakāriṇaḥ || AMsa_19.25 ||
            </p>
         
         
         <p><span class="bold">tathe</span>ti yathā teṣāṃ bodhisatvā upakāriṇaḥ | tatra <span class="bold">bhogeṣv anāsaktyā</span> dāne vartante | <span class="bold">śīlasya-akhaṇḍanena</span> śīle | <span class="bold">kṛtajñatānuyogāt</span> kṣāntau | upakāribodhisatvasya kṛtajñatayā te hi kṣāntipriyā iti | <span class="bold">pratipattiyogato</span> vīryajñāsu yena ca pratipadyante yatra <span class="bold">ce</span>ti kṛtvā | āśāstivibhāge ślokaḥ |</p>
         
         
         <p>
            vṛddhiṃ hāniṃ ca kāṅkṣanti satvānāṃ ca prapācanaṃ |<br />
            viśeṣagamanaṃ bhūmau bodhiṃ cānuttarāṃ sadā || AMsa_19.26 ||
            </p>
         
         
         <p>pañca sthānāni bodhisatvāḥ sadaivāśaṃsante | pāramitā<span class="bold">ṛddhiṃ</span> tadvipakṣa<span class="bold">hāniṃ</span> | <span class="bold">satvaprapācanaṃ</span> | <span class="bold">bhūmiviśeṣagamanaṃ</span> | <span class="bold">anuttarāṃ</span> ca samyaksaṃbodhiṃ | abandhyaprayogavibhāge ślokaḥ |</p>
         
         
         <p>
            trāsahānau samutpāde saṃśayacchedane 'pi ca |<br />
            pratipattyavavāde ca sadābandhyā jinātmajāḥ || AMsa_19.27 ||
            </p>
         
         
         <p>caturvidhe satvārthe bodhisatvānām abandhyaḥ prayogo veditavyaḥ | gambhīrodāradharma<span class="bold">trāsa</span>yoge (<span class="bold">Msa 165</span>)| bodhicitta<span class="bold">samutpāde</span> utpāditabodhicittānāṃ <span class="bold">saṃśayacchedane</span> | pāramitā<span class="bold">pratipattyavavāde ca</span> | samyagprayogavibhāge dvau ślokaḥ |</p>
         
         
         <p>
            dānaṃ niṣpratikāṅkṣasya niḥspṛhasya punarbhave |<br />
            śīlaṃ kṣāntiś ca sarvatra vīryaṃ sarvaśubhodaye || AMsa_19.28 ||
            </p>
         
         
         <p>
            vinā rūpyaṃ tathā dhyānaṃ prajñā copāyasaṃhitā |<br />
            samyakprayogo dhīrāṇāṃ ṣaṭsu pāramitāsuhi || AMsa_19.29 ||
            </p>
         
         
         <p>yathoktaṃ ratnakūṭe | vipāko 'pratikaṅkṣiṇo dāneneti vistaraḥ | parihāṇiviśeṣabhāgīyadharmavibhāge
            dvau ślokau |</p>
         
         
         <p>
            bhogasaktiḥ sacchidratvaṃ mānaś caiva sukhallikā |<br />
            āsvādanaṃ vikalpaś ca dhīrāṇāṃ hānihetavaḥ || AMsa_19.30 ||
            </p>
         
         
         <p>
            sthitānāṃ bodhisatvānāṃ pratipakṣeṣu teṣu ca |<br />
            jñeyā viśeṣabhāgīyā dharmā etadviparyayāt || AMsa_19.31 ||
            </p>
         
         
         <p>ṣaṇṇāṃ pāramitānāṃ vipakṣā hānibhāgīyāḥ | tatpratipakṣā viśeṣabhāgīyā veditavyāḥ |
            pratirūpakabhūtagauṇavibhāge dvau ślokau | ekaḥ ṣaḍpādaḥ |</p>
         
         
         <p>
            pravāraṇāpi kuhanā saumukhyasya ca darśanā |<br />
            lobhatvena tathā vṛttiḥ śāntavākkāyatā tathā || AMsa_19.32 ||
            </p>
         
         
         <p>
            suvākkaraṇasaṃpac ca pratipattivivarjitā |<br />
            ete hi bodhisatvānām abhūtatvāya deśitāḥ |<br />
            viparyayāt prayuktānāṃ tadbhūtatvāya deśitāḥ || AMsa_19.33 ||
            </p>
         
         
         <p>ṣaṇṇāṃ pāramitānāṃ pratirūpakāḥ ṣaḍ bodhisatvaguṇāḥ pravāraṇādayo veditavyāḥ | śeṣaṃ
            gatārthaṃ | vinayavibhāge ślokaḥ |</p>
         
         
         <p>
            te dānādyupaṃsahāraiḥ satvānāṃ vinayanti hi |<br />
            ṣaṭprakāraṃ vipakṣaṃ hi dhīmantaḥ sarvabhūmiṣu || AMsa_19.34 ||
            </p>
         
         <span class="note"><span class="bold">Msa 166</span></span>
         
         <p>ṣaḍprakāro vipakṣaḥ | ṣaṇṇāṃ pāramitānāṃ mātsaryadauḥśīlyakrodhakausīdyavikṣepadauṣprajñyāni
            yathākramāḥ |</p>
         
         
         <p>
            dhīmadvyākaraṇaṃ dvedhā kālapudgalabhedataḥ |<br />
            bodhau vyākaraṇe caiva mahāc cānyad udāhṛtaṃ || AMsa_19.35 ||
            </p>
         
         
         <p>
            notpattikṣāntilābhena mānābhogavihānitaḥ |<br />
            ekībhāvagamatvāc ca sarvabuddhajinātmajaiḥ || AMsa_19.36 ||
            </p>
         
         
         <p>
            kṣetreṇa nāmnā kālena kalpanāmnā ca tatpunaḥ |<br />
            parivārānuvṛtyā ca saddharmasya tad iṣyate || AMsa_19.37 ||
            </p>
         
         
         <p>tatra <span class="bold">pudgalabhedena dvyākaraṇaṃ</span> gotrasthotpāditacittasaṃmukhasamakṣapudgalavyākaraṇāt | <span class="bold">kālabhedena</span> parimitāparimitakālavyākaraṇāt | punar <span class="bold">bodhau vyākaraṇaṃ</span> bhavati | vyākaraṇaṃ vā evaṃnāmā tathāgata evam amuṣmin kāle vyākariṣyatīti | <span class="bold">anyat</span> punar <span class="bold">mahā</span>vyākaraṇaṃ yad yad aṣṭamyāṃ bhūmau <span class="bold">anutpattikadharmakṣāntilābhataḥ</span> | ahaṃ buddho bhaviṣyāmīti <span class="bold">mānaprahāṇataḥ</span> | sarvanimittabhogaprahāṇataḥ | sarvabuddhabodhisatvaiś ca sārdham <span class="bold">ekībhāvopagamanataḥ</span> | tad ātmasaṃtānabhedādarśanāt | punaḥ <span class="bold">kṣetrā</span>dibhir vyākaraṇam īdṛśae buddhakṣetre evaṃ<span class="bold">nāmā</span> iyatā <span class="bold">kālena</span> buddho bhaviṣyati | evaṃnāmake <span class="bold">kalpe</span> īdṛśaś cāsya <span class="bold">parivāro</span> bhaviṣyati | niyatipātavibhāge ślokaḥ ṣaḍpādaḥ |</p>
         
         
         <p>
            saṃpattyutpattinaiyamyapāto 'khede ca dhīmatāṃ |<br />
            bhāvanāyāś ca sātatye samādhānācyutāv api |<br />
            kṛtyasiddhāv anābhoge kṣāntilābhe ca sarvathā || AMsa_19.38 ||
            </p>
         
         
         <p>ṣaḍpāramitādhikāreṇa ṣaḍvidho niyatipāta eṣa nirdiṣṭaḥ | <span class="bold">saṃpatti</span>niyatipāto nityam udārabhogasaṃpattilābhāt | <span class="bold">upapatti</span>niyatipāto nityaṃ yatheṣṭopapattiparigrahāt | <span class="bold">akheda</span>niyatipāto nityaṃ saṃsāraduḥkhair akhedāt | <span class="bold">bhāvanāsātatya</span>niyatipāto nityaṃ bhāvanāsātatyāt | <span class="bold">samādhānācyutau kṛtasiddhau</span> ca niyatipāto nityaṃ samādhyaparihāṇitaḥ satkṛtyasādhanataś ca | <span class="bold">anābhogā</span>nutpattikadharma<span class="bold">kṣāntilābhe</span> (<span class="bold">Msa 167</span>) niyatipātaś ca nityam anābhoganirvikalpajñānavihārāt | avaśyakaraṇīyavibhāge ślokaḥ
            ṣaḍpādaḥ |</p>
         
         
         <p>
            pūjā śikṣāsamādānaṃ karuṇā śubhabhāvanā |<br />
            apramādas tathāraṇye śrutārthātṛptir eva ca |<br />
            sarvabhūmiṣu dhīrāṇām avaśyakaraṇīyatā || AMsa_19.39 ||
            </p>
         
         
         <p>ṣaḍparamitā adhikṛtyeyaṃ ṣaḍvidhā<span class="bold">vaśyakaraṇīyatā</span> | gatārthaḥ ślokaḥ | sātyakaraṇīyavibhāge dvau ślokau |</p>
         
         
         <p>
            kāmeṣv ādīnavajñānaṃ skhaliteṣu nirīkṣaṇā |<br />
            duḥkhādhivāsanā caiva kuśalasya ca bhāvanā || AMsa_19.40 ||
            </p>
         
         
         <p>
            anāsvādaḥ sukhe caiva nimittānāmakalpanā |<br />
            sātatyakaraṇīyaṃ hi dhīmatāṃ sarvabhūmiṣu || AMsa_19.41 ||
            </p>
         
         
         <p>ṣaḍparamitāpariniṣpādanārthaṃ ṣaḍ sātatyakaraṇīyāni | gatārthau ślokau | pradhānavastuvibhāge
            ślokaḥ ṣaḍpādaḥ |</p>
         
         
         <p>
            dharmadānaṃ śīlaśuddhir notpattikṣāntir eva ca |<br />
            vīryārambho mahāyāne antyā sakaruṇā sthitiḥ |<br />
            prajñā pāramitānāṃ ca pradhānaṃ dhīmatāṃ matam || AMsa_19.42 ||
            </p>
         
         
         <p>ṣaṭsu pāramitāsv etat ṣaḍvidhaṃ pradhānaṃ | tatra <span class="bold">śīlaviśuddhir</span> āryakāntaṃ śīlaṃ | <span class="bold">antyā sakaruṇā sthitiś</span> caturthaṃ karuṇā 'pramāṇayuktaṃ | śeṣaṃ gatārthaṃ | prajñaptivyavasthānavibhāge catvāraḥ
            ślokaḥ |</p>
         
         
         <p>
            vidyāsthānavyavasthānaṃ sūtrādyākārabhedataḥ |<br />
            jñeyaṃ dharmavyavasthānaṃ dhīmatāṃ sarvabhūmiṣu || AMsa_19.43 ||
            </p>
         
         
         <p>caturdhā ca tridhā caiva yuktiyānavyavasthitiḥ || AMsa_19.44 ||</p>
         
         
         <p>
            yoniśaś ca manaskāraḥ samyagdṛṣṭiḥ phalānvitā |<br />
            pramāṇair vicayo 'cintyaṃ jñeyaṃ yukticatuṣṭayam || AMsa_19.45 ||
            </p>
         
         
         <p>
            āśayād deśanāc caiva prayogāt saṃbhṛter api |<br />
            samudāgamabhedāc ca trividhaṃ yānam iṣyate || AMsa_19.46 ||
            </p>
         
         
         <p>caturvidhaṃ prajñaptivyavasthānaṃ | dharmasatyayuktiyānaprajñaptivyavasthānabhedāt
            | tatra (<span class="bold">Msa 168</span>) pañca<span class="bold">vidyāsthānavyavasthānaṃ dharmavyavasthānaṃ</span> veditavyaṃ <span class="bold">sūtra</span>geyā<span class="bold">dibhir ākārabhedaiḥ</span> | tadantarbhūtāny eva tadanyāni vidyāsthānāni mahāyāne bodhisatvebhyo deśyante |
            <span class="bold">satvavyavasthānaṃ</span> tu <span class="bold">sapta</span>vi<span class="bold">dhāṃ tathatām āśritya</span> pravṛttitathatāṃ lakṣaṇatathatāṃ vijñaptitathatāṃ saṃniveśatathatāṃ mithyāpratipattitathatāṃ
            samyakpratipattitathatāṃ ca | <span class="bold">yukti</span>prajñapti<span class="bold">vyavasthānaṃ</span> caturvidhaṃ | apekṣāyuktiḥ | kāryakāraṇayuktiḥ | upapattisādhanayuktiḥ | dharmatāyuktiś
            ca | <span class="bold">yāna</span>prajñapti<span class="bold">vyavasthānaṃ</span> trividhaṃ | śrāvakayānaṃ | pratyekabuddhayānaṃ | mahāyānaṃ | tatrāpekṣāyuktis triṣv
            api yāneṣu <span class="bold">yoniśomanaskāraḥ</span> | tam apekṣya tena pratyayena lokottarāyāḥ samyagdṛṣṭer utpādāt | kārakāraṇāyuktiḥ
            <span class="bold">samyagdṛṣṭiḥ</span> sa<span class="bold">phalā</span> | upapattisādhanayuktiḥ | pratyakṣādhibhiḥ <span class="bold">pramāṇaiḥ</span> parikṣā | dharmatāyuktir <span class="bold">acintyaṃ</span> sthānaṃ | siddhā hi dharmatā na punaś cintyā kasmāt | yoniśomanaskārāt samyagdṛṣṭir
            bhavati | | tato vā kleśaprahāṇaṃ phalam ity evam ādi | yānatrayavyavasthānaṃ pañcabhir
            ākārair veditavyaṃ | āśayato deśanātaḥ prayogataḥ saṃbhārataḥ samudāgamataś ca | tatra
            hīnaṃ āśayadeśanāprayogasaṃbhārasamudāgamāḥ śrāvakayānaṃ madhyāḥ pratyekabuddhayānaṃ
            uttamā mahāyānaṃ | yathā<span class="bold">śayaṃ</span> hi yathābhiprāyaṃ dharma<span class="bold">deśanā</span>bhibhavati | yathā deśanaṃ tathā <span class="bold">prayogaṃ</span> | yathāprayogaṃ <span class="bold">saṃbhāraḥ</span> | yathāsaṃbhāraṃ ca bodhi<span class="bold">samudāgama</span> iti | paryeṣaṇāvibhāge ślokaḥ |</p>
         
         
         <p>
            āgantukatvaparyeṣā anyonyaṃ nāma vastunoḥ |<br />
            prajñapter dvividhasyātra tanmātratvasya vaiṣaṇā || AMsa_19.47 ||
            </p>
         
         
         <p>caturvidhā paryeṣaṇā dharmāṇāṃ | nāmaparyṣaṇā vastuparyeṣaṇā | svabhāvaprajñaptiparyeṣaṇā
            | viśeṣaprajñaptiparyeṣaṇā ca | tatra <span class="bold">nāmno</span> vastuny <span class="bold">āgantukatvaparyeṣaṇā</span> nāmaparyeṣaṇā veditavyā | <span class="bold">vastuno</span> nāmny <span class="bold">āgantukatvaparyeṣaṇā</span> vastuparyeṣaṇā veditavyā | tadubhayābhisaṃbandhe svabhāvaviśeṣaprajñaptyoḥ prajñapti<span class="bold">mātra</span>tvapary<span class="bold">eṣaṇā</span> svabhāvaviśeṣa<span class="bold">prajñapti</span>paryeṣaṇā veditavyā | yathābhūtaparihāravibhāge daśa ślokaḥ |</p>
         
         
         <p>
            sarvasyānupalambhāc ca bhūtajñānaṃ caturvidhaṃ |<br />
            sarvārthasiddhyai dhīrāṇāṃ sarvabhūmiṣu jāyate || AMsa_19.48 ||
            </p>
         
         
         <p>caturvidhaṃ yathābhūtaparijñānaṃ dharmāṇāṃ nāmaparyeṣaṇāgatam | vastuparyeṣaṇāgataṃ
            | svabhāvaprajñaptiparyeṣaṇāgataṃ | viśeṣaparjñaptiparyeṣaṇāgataṃ ca | tac ca <span class="bold">sarvasyā</span>sya (<span class="bold">Msa 169</span>) nāmādikasyā<span class="bold">nupalambhād</span> veditavyaṃ | uttarārdhena yathā<span class="bold">bhūta</span>pari<span class="bold">jñānasya</span> karmaṇāṃ māhātmyaṃ darśayati |</p>
         
         
         <p>
            pratiṣṭhābhogabījaṃ hi nimittaṃ bandhanasya hi |<br />
            sāśrayāś cittacaittās tu badhyante 'tra sabījakāḥ || AMsa_19.49 ||
            </p>
         
         
         <p>tatra <span class="bold">pratiṣṭhānimittaṃ</span> bhājanalokaḥ | <span class="bold">bhoganimittaṃ</span> pañca rūpādayo viṣayāḥ | <span class="bold">bījanimittaṃ</span> yat teṣāṃ bījam ālayavijñānaṃ | yatra tirvidhe nimitte <span class="bold">sāśrayāś cittacaittā badhyante</span> | yac ca teṣāṃ bījam ālayavijñānaṃ | āśrayāḥ punaś cakṣurādayo veditavyāḥ |</p>
         
         
         <p>
            purataḥ sthāpitaṃ yac ca nimittaṃ yat sthitaṃ svayaṃ |<br />
            sarvaṃ vibhāvayan dhīmān labhate bodhim uttamām || AMsa_19.50 ||
            </p>
         
         
         <p>tatra <span class="bold">purataḥ sthāpitaṃ nimittaṃ yac</span> chrutacintābhāvanāprayogenālambanīkṛtaṃ parikalpitaṃ | <span class="bold">sthitaṃ svayam</span> eva <span class="bold">yat</span> prakṛtiyālambanībhūtam ayatnaparikalpitaṃ | tasya <span class="bold">vibhāvanā</span>dhigamo nālambanībhāvaḥ | akalpanā tadupāyo nimittapratipakṣaḥ | tac cobhayaṃ kramād
            bhavati | pūrvaṃ hi sthāpitasya paścāt svayaṃsthitasya | tatra caturviparyāsānugataṃ
            pudaglanimittaṃ vibhāvayan yogī śrāvakabodhiṃ pratyekabodhiṃ vā <span class="bold">labhate</span> | sarvadharmanimittaṃ vibhāvayan mahā<span class="bold">bodhiṃ</span> | etena yathātatvaṃ parijñāya mokṣāya saṃvartate yathābhūtaṃ parijñānaṃ | tat paridīpitaṃ
            |</p>
         
         
         <p>
            tathatālambanaṃ jñānaṃ dvayagrāhavivarjitaṃ |<br />
            dauṣṭhulyakāyapratyakṣaṃ tatkṣaye dhīmatāṃ matam || AMsa_19.51 ||
            </p>
         
         
         <p>etena yathāsvabhāvatrayaparijñānāt paratantrasvabhāvakṣayāya saṃvartate | tat paridīpitaṃ
            | <span class="bold">tathatālambanatvena</span> pariniṣpannaṃ svabhāvaṃ parijñāya | <span class="bold">dvayagrāhavivarjitatvena</span> kalpitaṃ | <span class="bold">dauṣṭhulyakāyapratyakṣatvena</span> paratantraṃ | tasyaiva kṣayāya saṃvartate dauṣṭhulyakāyasyālayavijñānasya tatkṣayārthaṃ
            <span class="bold">tatkṣaye</span> |</p>
         
         
         <p>
            tathatālambanaṃ jñānam anānākārabhāvitaṃ |<br />
            sadasattārthe pratyakṣaṃ vikalpavibhu cocyate || AMsa_19.52 ||
            </p>
         
         
         <p><span class="bold">anānākārabhāvitaṃ</span> nitmittatathatayor anānātvadarśanāt | etena śrāvakānimittatvād bodhisatvānimittatvasya
            viśeṣaḥ paridīpitaḥ | te hi nitmittānimittayor nānātvaṃ paśyantu | sarvanimittānām
            amanasikārād animittasya ca (<span class="bold">Msa 170</span>) dhātor manasikārād animittaṃ samāpadyante | bodhisatvās tu tathatāvyatirekeṇa nimittam
            apaśanto nimittam evānimittaṃ paśyanty atas teṣāṃ <span class="bold">tajjñānamanasikārabhāvitaṃ</span> | <span class="bold">sattārthe</span> ca nimitte <span class="bold">pratyakṣaṃ vikalpavibhu cocyate</span> | vikalpavibhutvalābhād yathāvikalpaṃ sarvārthasamṛddhitaḥ |</p>
         
         
         <p>
            tatvaṃ saṃcchādya bālānām atatvaṃ khyāti sarvataḥ |<br />
            tatvaṃ tu bodhisatvānāṃ sarvataḥ khyāty apāsya tat || AMsa_19.53 ||
            </p>
         
         
         <p>etena yathā <span class="bold">bālānāṃ</span> svarasenā<span class="bold">tatvam</span> eva <span class="bold">khyāti</span> nimittaṃ na <span class="bold">tatvaṃ</span> tathatā | evaṃ <span class="bold">bodhisatvānāṃ</span> svarasena tatvaṃ eva <span class="bold">khyāty</span> nātatvam ity upadarśitaṃ |</p>
         
         
         <p>
            akhyānakhyānatā jñeyā asadarthasadarthayoḥ |<br />
            āśrayasya parāvṛttir mokṣo 'sau kāmacārataḥ || AMsa_19.54 ||
            </p>
         
         
         <p>asadarthasya nimittasyā<span class="bold">khyānatā</span> sadarthasya tathatāyāḥ <span class="bold">khyānatā āśrayasya parāvṛtter</span> veditavyā tayā hi tadakhyānaṃ ca | saiva <span class="bold">mokṣo</span> veditavyaḥ | kiṃ kāraṇaṃ | <span class="bold">kāmacārataḥ</span> | tadā hi svatantro bhavati svacittavaśavartī prakṛtyaiva nimittāsamudācārāt |</p>
         
         
         <p>
            anyonyaṃ tulyajātīyaḥ khyāty arthaḥ sarvato mahān |<br />
            antarāyakaras tasmāt parijñāyainam utsṛjet || AMsa_19.55 ||
            </p>
         
         
         <p>idaṃ kṣetrapariśodhanopāye yathābhūtaparijñānaṃ | bhājanalokā<span class="bold">rtho mahān anyonyaṃ</span> vartamānas <span class="bold">tulyajātīyaḥ khyāty</span> sa evāyam iti | sa caivaṃ khyānād <span class="bold">antarāyakaro</span> bhavati buddhakṣetrapariśuddhaye | <span class="bold">tasmād</span> antarāyakaraṃ <span class="bold">parijñāyainam utsṛjed</span> evaṃ khyātaṃ | aprameyavibhāge ślokaḥ |</p>
         
         
         <p>
            paripācyaṃ viśodhyaṃ ca prāpyaṃ yogyaṃ ca pācane |<br />
            samyaktvadeśanāvastu aprameyaṃ hi dhīmatām || AMsa_19.56 ||
            </p>
         
         
         <p>pañcavidhaṃ hi vastu bodhisatvānām <span class="bold">aprameyaṃ</span> | <span class="bold">paripācyaṃ</span> vastu satvadhāturviśeṣeṇa <span class="bold">viśodhyaṃ</span> lokadhātur bhājanalokasaṃgṛhītaḥ | <span class="bold">prāpyaṃ</span> dharmadhātuḥ | <span class="bold">paripācanayogyaṃ</span> vineyadhātuḥ | <span class="bold">samyagdeśanāvastu</span> vinayopāyadhātuḥ | deśanābalavibhāge dvau ślokau |</p>
         
         
         <p>
            bodhisatvacittasya cotpādo notpādakṣāntir eva ca |<br />
            cakṣuś ca nirmalaṃ hīnam āśravakṣaya eva ca || AMsa_19.57 ||
            </p>
         
         <span class="note"><span class="bold">Msa 171</span></span>
         
         <p>
            saddharmasya sthitir dīrghā vyutpatticchittibhogatā |<br />
            deśanāyāḥ phalaṃ jñeyaṃ tatprayuktasya dhīmataḥ || AMsa_19.58 ||
            </p>
         
         
         <p>deśanāyāṃ prayuktasya <span class="bold">bodhisatvasyā</span>ṣṭavidhaṃ <span class="bold">deśanāyāḥ phalaṃ</span> veditavyaṃ | śrotṛṣu kecid bodhicittam <span class="bold">utpādayanti</span> | kecid <span class="bold">anutpattika</span>dharma<span class="bold">kṣāntiṃ</span> pratilabhante | kecid virajo vigata<span class="bold">malaṃ</span> dharmeṣu dharmeṣu dharma<span class="bold">cakṣur</span> utpādayanti <span class="bold">hīna</span>yānasaṃgṛhītaṃ | kecid <span class="bold">āśravakṣayaṃ</span> prāpnuvanti | <span class="bold">saddharmaś</span> ca cira<span class="bold">sthiti</span>ko bhavati paraṃparādhāraṇatayā | avyutpannānām artha<span class="bold">vyutpattir</span> bhavati | saṃśayitānāṃ saṃśaya<span class="bold">chedo</span> bhavati | viniścitānāṃ saddharmasaṃ<span class="bold">bhogo</span> bhavati anavadyo prītirasaḥ | mahāyānamahatvavibhāge dvau ślokaḥ |</p>
         
         
         <p>
            ālambanamahatvaṃ ca pratipatter dvayos tathā |<br />
            jñānasya vīryārambhasya upāye kauśalasya ca || AMsa_19.59 ||
            </p>
         
         
         <p>
            udāgamamahatvaṃ ca mahatvaṃ buddhakarmaṇaḥ |<br />
            etan mahatvayogād dhi mahāyānaṃ nirucyate || AMsa_19.60 ||
            </p>
         
         
         <p>saptavidha<span class="bold">mahatva</span>yogān <span class="bold">mahāyānam</span> ity ucyate | <span class="bold">ālambanamahatvenā</span>pramāṇavistīrṇasūtrādidharmayogāt | pratipattimahatvena <span class="bold">dvayoḥ pratipatteḥ</span> svārthe parārthe ca | <span class="bold">jñāna</span>mahatvena dvayor jñānātmapudgalanairātmyasya dharmanairātmyasya ca prativedhakāle
            | <span class="bold">vīryārambha</span>mahatvena trīṇi kalpāsaṃkhyeyāni sātatyasatkṛtyaprayogāt | <span class="bold">upāyakauśalya</span>mahtvena saṃsārāparityāgāsaṃkleśataḥ | sam<span class="bold">udāgamamahatvena</span> balavaiśāradyāveṇikabuddhadharmasamudāgamāt | <span class="bold">buddhakarma</span>mahtvena ca punaḥ punar abhisaṃbodhimahāparinirvāṇasaṃdarśanataḥ |</p>
         
         
         <p>
            gotraṃ dharmādhimuktiś ca cittasyotpādanā tathā |<br />
            dānādipratipattiś ca nyāyām āvakrāntir eva ca || AMsa_19.61 ||
            </p>
         
         
         <p>
            satvānāṃ paripākaś ca kṣetrasya ca viśodhanā |<br />
            apratiṣṭhitanirvāṇaṃ bodhiḥ śreṣṭhā ca darśanāt darśanā || AMsa_19.62 ||
            </p>
         
         
         <p>etena daśavidhena vastunā kṛtsnaṃ mahāyānaṃ saṃgṛhītaṃ | <span class="bold">satvānāṃ paripācanaṃ</span> bhūmipartiṣṭhitasya yāvat saptamyāṃ bhūmau veditavyaṃ | <span class="bold">kṣetra</span>pari<span class="bold">śodhanam apratiṣṭhitanirvāṇaṃ</span> cāvinivartanīyāyāṃ bhūmau trividhāyāṃ | <span class="bold">śreṣṭhā bodhir</span> buddhabhūmau | tatraiva cābhisaṃbodhimahāparinirvāṇasaṃ<span class="bold">darśanā</span> | (<span class="bold">Msa 172</span>) śeṣaṃ gatārthaṃ | boshisatvavibhāge daśa ślokāḥ |</p>
         
         
         <p>
            ādhimokṣika ekaś ca śuddhādhyāśayiko 'paraḥ |<br />
            nimitte cānimitte ca cāry apy anabhisaṃskṛte |<br />
            bodhisatvā hi vijñeyāḥ pañcaite sarvabhūmiṣu || AMsa_19.63 ||
            </p>
         
         
         <p>tatra <span class="bold">nimittacārī</span> dvitīyāṃ bhūmim upādāya yāvat ṣaṣṭhyāṃ | <span class="bold">animittacārī</span> saptamyāṃ | <span class="bold">anabhisaṃskāracārī </span>pareṇa | śeṣaṃ gatārthaṃ |</p>
         
         
         <p>
            kāmeṣv asaktas triviśuddhakarmā krodhābhibhūmyaṃ guṇatatparaś ca |<br />
            dharme 'calas tatvagabhīradṛṣṭir bodhau spṛhāvān khalu bodhisatvaḥ || AMsa_19.64 ||
            </p>
         
         
         <p>etena ṣaḍpāramitāpratipattito mahābodhipraṇidhānataś ca bodhisatvalakṣaṇaṃ paridīpitaṃ
            |</p>
         
         
         <p>
            anugraheccho 'nupaghātadṛṣṭiḥ paropaghāteṣv adhivāsakaś ca |<br />
            dhīro 'pramattaś ca bahuśrutaś ca parārthayuktaḥ khalu bodhisatvaḥ || AMsa_19.65 ||
            </p>
         
         
         <p>19.65 comm. tatra <span class="bold">dhīra</span> ārabdhavīryo duḥkhair aviṣādāt | <span class="bold">apramatto</span> dhyānasukheṣv asaktaḥ | śeṣaṃ gatārthaṃ |</p>
         
         
         <p>
            ādīnavajñaḥ svaparigraheṣu bhogeṣv asakto hy anigūḍhavairaḥ |<br />
            yogī nimitte kuśalo 'kudṛṣṭir adhyātmasaṃsthaḥ khalu bodhisatvaḥ || AMsa_19.66 ||
            </p>
         
         
         <p>tatra <span class="bold">bhogeṣv asakto</span> yas tān viāya pravrajati | <span class="bold">nimittakuśalaḥ</span> śamathādinimittatrayakauśalyāt | <span class="bold">adhyātmasaṃstho</span> mahāyānāvikampanāt | mahāyānaṃ hi bodhisatvānām adhyātmaṃ | śeṣaṃ gatārthaṃ |</p>
         
         
         <p>
            dayānvito hrīguṇasaṃniviṣṭo duḥkhādhivāsāt svasukheṣv asaktaḥ |<br />
            smṛtipradhānaḥ susamāhitātmā yānāvikāryaḥ khalu bodhisatvaḥ || AMsa_19.67 ||
            </p>
         
         <span class="note"><span class="bold">Msa 173</span></span>
         
         <p><span class="bold">tatra smṛtipradhāno</span> dhyānavān smṛtibalena cittasamādhānāt | <span class="bold">susamāhitātmā</span> nirvikalpajñānaḥ | śeṣaṃ gatārthaṃ |</p>
         
         
         <p>
            duḥkhāpaho duḥkhakaro na caiva duḥkhādhivāso na ca duḥkhabhītaḥ |<br />
            duḥkhād vimukto na ca duḥkhakalpo duḥkhābhyupetaḥ khalu bodhisatvaḥ || AMsa_19.68
            ||
            </p>
         
         
         <p>tatra <span class="bold">duḥkhād vimukto</span> dhyānavān kāmadhātuvairāgyād duḥkhaduḥkhatāmokṣataḥ | <span class="bold">duḥkhābhyupetaḥ</span> saṃsārābhyupagamāt | śeṣaṃ gatārthaṃ |</p>
         
         
         <p>
            dharme rato 'dharmarataḥ dharme 'rato 'dharmarataḥ prakṛtyā dharme jugupsī dharamābhiyuktaḥ
            |<br />
            dharme vaśī dharmanirandhakāro dharmapradhānaḥ khalu bodhisatvaḥ || AMsa_19.69 ||
            </p>
         
         
         <p>tatra <span class="bold">dharme jugupsī</span> akṣāntijugupsanāt | <span class="bold">dharme vaśī</span> samāpattau | <span class="bold">dharmapradhāno</span> mahābodhiparamaḥ | dharma evātra <span class="bold">dharama</span> ukto vṛttānuvṛttyā | śeṣaṃ gatārthaṃ |</p>
         
         
         <p>
            bhogāpramatto niyamāpramatto rakṣāpramattaḥ kuśalāpramattaḥ |<br />
            sukhāpramatto dharamāpramatto yānāpramatto khalu bodhisatvaḥ || AMsa_19.70 ||
            </p>
         
         
         <p>tatra <span class="bold">rakṣāpramattaḥ</span> kṣāntimān svaparacittānurakṣaṇāt | <span class="bold">dharmāpramatto</span> yathābhūtadharmajñānāt | śeṣaṃ gatārthaṃ |</p>
         
         
         <p>
            vimānalajjas tanudoṣalajja amarṣalajjaḥ parihāṇilajjaḥ |<br />
            viśālavisāralajjas tanudṛṣṭilajjaḥ yānānyalajjaḥ khalu bodhisatvaḥ || AMsa_19.71 ||
            </p>
         
         
         <p>tatra <span class="bold">vimānalajjo</span> yo 'rthino na vimānayati | <span class="bold">tanudoṣalajjo</span> 'ṇumātreṣv avadyeṣu bhyadarśī | tanudṛṣṭilajjo dharmanairātmyaprativedhī | śeṣaṃ
            gatārthaṃ | sarvair ebhiḥ ślokaiḥ paryāyāntareṇa ṣaḍpāramitāpratipattito mahābodhipraṇidhānataś
            ca bodhisatvalakṣaṇaṃ paridīpitaṃ |</p>
         
         
         <p>
            ihāpi cāmutra upekṣaṇena saṃskārayogena vibhutvalābhaiḥ |<br />
            śamopasamaupadeśena mahāphalena anugrahe vartati bodhisatvaḥ || AMsa_19.72 ||
            </p>
         
         
         <p><span class="bold">iha</span>eva satvānām anugrahe vartate dānena | <span class="bold">amutra</span> śīlenopapattiviśeṣaṃ prāpya | <span class="bold">saṃskārayogene</span>ti vīryayogena | <span class="bold">mahāphalena</span>-iti buddhatvena | śeṣaṃ gatārthaṃ | etena (<span class="bold">Msa 174</span>) ṣaḍbhiḥ pāramitābhir mahābodhipraṇidhānena ca yathā satvānugrahe bodhisatvo vartate
            tat paridīpitaṃ | bodhisatvasāmānyanāmavibhāge aṣṭau ślokāḥ |</p>
         
         
         <p>
            bodhisatvo mahāsatvo dhīmāṃś caivottamadyutiḥ |<br />
            jinaputro jinādhāro vijetātha jināṅkuraḥ || AMsa_19.73 ||
            </p>
         
         
         <p>
            vikrāntaḥ paramāścaryaḥ sārthavāho mahāyaśāḥ |<br />
            kṛpāluś ca mahāpuṇya īśvaro dhārmikas tathā || AMsa_19.74 ||
            </p>
         
         
         <p>etāni ṣoḍaśa sarvabodhisatvānām anvarthanāmāni sāmanyena |</p>
         
         
         <p>
            sutatvabodhaiḥ sumahārthabodhaiḥ sarvāvarthabodhair api nityabodhaiḥ |<br />
            upāyabodhaiś ca viśeṣaṇena tenocyate hetuna bodhisatvaḥ || AMsa_19.75 ||
            </p>
         
         
         <p>pañcavidhena bodhaviśeṣeṇa bodhisatva ity ucyate | pudgalanairātmyabodhena | sarvākārasarvārthabodhena
            akṣayāvabdhena parinirvāṇasaṃdarśane 'pi | yathāvidhenāyaṃ ca vinayopāyabodhena |</p>
         
         
         <p>
            ātmānubodhāt tanudṛṣṭibodhād vicitravijñaptivibodhataś ca |<br />
            sarvasya cābhūtavikalpabodhāt tenocyate hetuna bodhisatvaḥ || AMsa_19.76 ||
            </p>
         
         
         <p>atra punaś caturvidhabodhiviśeṣaṃ darśayati cittamanovijñānabodhataḥ | teṣāṃ cābhūtaparikalpatvāvabodhataḥ
            | tatra cittam ālayavijñānaṃ | manas tadālambanam ātmadṛṣṭyādisaṃyuktaṃ | vijñānaṃ
            ṣaḍvijñānakāyāḥ</p>
         
         
         <p>
            abodhabodhād anubodhabodhād abhāvabodhāt prabhavānubodhāt |<br />
            abodhabodhapratibodhataś ca tenocyate hetuna bodhisatvaḥ || AMsa_19.77 ||
            </p>
         
         
         <p>atra punaḥ pañcavidhaṃ bodhaviśeṣaṃ darśayati | avidyābodhāt | vidyābodhāt | parikalpitādisvabhāvatrayabodhāc
            ca | tatrāvabodhatvena bodhipratibodhāt pariniṣpannasvabhāvabodho veditavyaḥ |</p>
         
         
         <p>
            anarthabodhāt paramārthabodhāt sarvāvabodhāt sakalārthabodhāt |<br />
            boddhavyabodhāśrayabodhabodhāt tenocyate hetuna bodhisatvaḥ || AMsa_19.78 ||
            </p>
         
         <span class="note"><span class="bold">Msa 175</span></span>
         
         <p>atra pañcavidhaṃ bodhiviśeṣaṃ darśayati | paratantralakṣaṇabodhāt | pariniṣpannabodhāt
            | sarvajñeyasarvākārabodhāt | bodhyavabodhatrimaṇḍalapariśuddhibodhāc ca |</p>
         
         
         <p>
            niṣpannabodhāt padabodhataś ca garbhānubodhāt kramadarśanasya |<br />
            bodhād bhṛśaṃ saṃśayahānibodhāt tenocyate hetuna bodhisatvaḥ || AMsa_19.79 ||
            </p>
         
         
         <p>tatra <span class="bold">niṣpannabodho</span> buddhatvaṃ | <span class="bold">padabodho</span> yena tuṣitabhavane vasati | <span class="bold">garbhānubodho</span> yena mātuḥ kukṣim avakrāmati | <span class="bold">kramadarśane bodho</span> yena garbhān niṣkramaṇaṃ kāmaparibhogaṃ pravrjyāṃ duṣkaracaryām abhisaṃbodhiṃ ca
            darśayati | <span class="bold">bhṛśaṃ saṃśayahānibodho</span> yena sarvasaṃśayachedāya satvānāṃ dharmacakraṃ pravartayati |</p>
         
         
         <p>
            lābhī hy alābhī dhīsaṃsthitaś ca boddhānuboddhā pratideśakaś ca |<br />
            nirjalpabuddhir hatamānamānī hy apakkasaṃpakkamatiś ca dhīmān || AMsa_19.80 ||
            </p>
         
         
         <p>atraikādaśavidhenātītādinā bodhena bodhisatvaḥ paridīpitaḥ | tatra <span class="bold">lābhī alābhī dhīsaṃsthitaś cā</span>tītānāgatapratyutpannair yathākramaṃ | <span class="bold">boddhā</span> svayaṃbodhāt | <span class="bold">anuboddhā</span> parato bdhāt etenādhyātmikabāhyaṃ bodhaṃ darśayati | <span class="bold">pratideśako nirjalpabuddhir</span> ity audārikasūkṣmaṃ | <span class="bold">mānī hatamānī</span>ti hīnapraṇītaṃ | <span class="bold">apakkasaṃpakkamatiś ce</span>ti dūrāntikaṃ bodhaṃ darśyati |</p>
         
         
         <p>mahāyānasūtrālaṃkāre guṇādhikāraḥ ekonaviṃśatitamaḥ samāptaḥ</p>
         
         
         <p>CHAPITRE XX-XXI
            viṃśatitamaḥ ekaviṃśatitamaś cādhikāraḥ</p>
         
         
         <p>liṅgavibhāge dvau ślokau |</p>
         
         
         <p>
            anukampā priyākhyānaṃ dhīratā muktahastatā |<br />
            gambhīrasaṃdhinirmokṣo liṅgāny etāni dhīmatāṃ || AMsa_20-21.1 ||
            </p>
         
         
         <p>
            parigrahe 'dhimuktyāptāvakhede dvayasaṃgrahe |<br />
            āśayāc ca prayogāc ca vijñeyaṃ liṅgapañcakaṃ || AMsa_20-21.2 ||
            </p>
         
         
         <p>tatra prathamena ślokena pañca bodhisatvaliṅgani darśayati | dvitīyena teṣāṃ (<span class="bold">Msa 176</span>) karma samāsasaṃgrahaṃ ca | tatrā<span class="bold">nukampā</span> bodhicittena satvaparigrahārthaṃ <span class="bold">priyākhyānaṃ</span> satvānāṃ buddhaśāsanādhimuktilabhārthaṃ <span class="bold">dhīratā</span> duṣkaracaryādibhir akhedārthaṃ <span class="bold">muktahastatā gambhīrasaṃdhinirmokṣaṇaṃ</span> ca dvayena saṃgrahārtham āmiṣeṇa dharmeṇa yathākramaṃ | eṣāṃ pañcānāṃ <span class="bold">liṅgānāṃ</span> anukampā āśayato veditavyā | śeṣāṇi <span class="bold">prayogataḥ</span> | gṛhipravrajitapakṣavibhāge trayaḥ ślokaḥ |</p>
         
         
         <p>
            bodhisatvā hi satataṃ bhavantaś cakravartinaḥ |<br />
            prakurvanti hi satvārthaṃ gṛhiṇaḥ sarvajanmasu || AMsa_20-21.3 ||
            </p>
         
         
         <p>
            ādānalabdhā pravrajyā dharmatopagatā parā |<br />
            nidarśikā ca pravrajayā dhīmatāṃ sarvabhūmiṣu || AMsa_20-21.4 ||
            </p>
         
         
         <p>
            aprameyair guṇair yuktaḥ pakṣaḥ pravrajitasya tu |<br />
            gṛhiṇo bodhisatvād dhi yatis tasmād viśiṣyate || AMsa_20-21.5 ||
            </p>
         
         
         <p>etena ślokena yādṛśe <span class="bold">gṛha</span>pakṣe sthito bodhisatvaḥ <span class="bold">satvārthaṃ</span> karoti tatparidīpitaṃ | dvitīyena yādṛśe pravrajitapakṣe | tatra trividhā <span class="bold">pravrajyā</span> veditavyā | samādānalabdhā | <span class="bold">dharmatā</span>labdhā | nidarśakā ca nirmāṇaiḥ | tṛtīyena gṛhapakṣāt pravrajitapakṣasya <span class="bold">viśeṣaḥ</span> paridīpitaḥ | adhyāśayavibhāge ślokaḥ ṣaḍpādaḥ |</p>
         
         
         <p>
            paratreṣṭaphalecchā ca śubhavṛttāv ihaiva ca |<br />
            nirvāṇecchā ca dhīrāṇāṃ satveṣv āśaya iṣyate |<br />
            aśuddhaś ca viśuddhaś ca suviśuddhaḥ sarvabhūmiṣu || AMsa_20-21.6 ||
            </p>
         
         
         <p>etena samāsataḥ pañcavidho 'dhyāśayaḥ paridīpitaḥ | sukhādhyāśayaḥ | <span class="bold">paratreṣṭaphalecchā</span> hitādhyāśayaḥ <span class="bold">ihaiva</span> kuśalapravṛttīcchā <span class="bold">nirvāṇecchā</span> tadubhayāhyāśaya eveti nānyo veditavyaḥ | <span class="bold">aśuddhā</span>dikās trayo 'dhyāśayā apraviṣṭānāṃ | <span class="bold">bhūmi</span>praviṣṭānāṃ | avinivartanīyabhūmiprāptānāṃ ca yathākramaṃ veditavyāḥ | parigrahavibhāge
            ślokaḥ |</p>
         
         
         <p>
            praṇidhānāt samāc cittād ādhipatyāt parigrahaḥ |<br />
            gaṇasya karṣaṇatvāc ca dhīmatāṃ sarvabhūmiṣu || AMsa_20-21.7 ||
            </p>
         
         
         <p>caturvidhaḥ satvaparigraho bodhisatvānāṃ <span class="bold">praṇidhānaparigraho</span> veditavyo bodhicittena sarvasatvaparigrahaṇāt | <span class="bold">samacittatāparigraha</span> ātmaparasamatālābhād abhisamayakāle | (<span class="bold">Msa 177</span>) <span class="bold">ādhipatyaparigrahaḥ</span> svāmibhūtasya yeṣām asau svāmī | | <span class="bold">gaṇa</span>pari<span class="bold">karṣaṇaparigrahaś</span> ca śiṣyagaṇopādānāt | upapattivibhāge ślokaḥ |</p>
         
         
         <p>
            karmaṇaś cādhipatyena praṇidhānasya cāparā |<br />
            samādheś ca vibhutvasya cotpattir dhīmatāṃ matā || AMsa_20-21.8 ||
            </p>
         
         
         <p>caturvidhā bodhisatvānām upapattiḥ <span class="bold">karmādhipatyena</span> yādhimukticaryābhūmisthitānāṃ karmavaśenābhipretasthāno<span class="bold">papattiḥ praṇidhānavaśena</span> yā bhūmipraviṣṭānāṃ sarvastavaparipācanārthaṃ tiryagādihīnasthāno<span class="bold">papattiḥ</span> | <span class="bold">samādhy</span>ādhipatyena yā dhyānāni vyāvartya kāmadhātāv <span class="bold">upapattiḥ</span> | <span class="bold">vibhutvā</span>dhipatyena yā nirmāṇais tuṣitabhavanādyupapattisaṃdarśanāt | vihārabhūmivibhāge triṃśat
            ślokaḥ |</p>
         
         
         <p>
            lakṣaṇāt pudgagalāc chikṣāskandhaniṣpattiliṅgataḥ |<br />
            nirukteḥ prāptitaś caiva vihāro bhūmir eva ca || AMsa_20-21.9 ||
            </p>
         
         
         <p>lakṣaṇavibhāgam ārabhya pañca ślokāḥ |</p>
         
         
         <p>
            śūnyatā paramātmasya karmanāśe vyavasthitiḥ |<br />
            vihṛtya sasukhair dhyānair janma kāme tataḥ param || AMsa_20-21.10 ||
            </p>
         
         
         <p>
            tataś ca bodhipakṣāṇāṃ saṃsāre pariṇāmanā |<br />
            vinā ca cittasaṃkleśaṃ satvānāṃ paripācanā || AMsa_20-21.11 ||
            </p>
         
         
         <p>
            upapattau ca saṃcitya saṃkleśasyānurakṣaṇā |<br />
            ekāyanapathaśliṣṭā 'nimittaikāntikaḥ pathaḥ || AMsa_20-21.12 ||
            </p>
         
         
         <p>
            animitte 'py anābhogaḥ kṣetrasya ca viśodhanā |<br />
            satvapākasya niṣpattir jāyate ca tataḥ param || AMsa_20-21.13 ||
            </p>
         
         
         <p>
            samādhidhāraṇīnāṃ ca bodheś caiva viśuddhatā |<br />
            etasmāc ca vyavasthānād vijñeyaṃ bhūmilakṣaṇam || AMsa_20-21.14 ||
            </p>
         
         
         <p>ekādaśa vihārā ekādaśa bhūmayaḥ | teṣāṃ lakṣaṇaṃ | prathamāyāṃ bhūmau <span class="bold">paramaśūnyatā</span>bhisamaye lakṣaṇaṃ pudgalanairātmyābhisamayāt | dvitīyāṇāṃ <span class="bold">karmaṇām</span> vipra<span class="bold">nāśavyavasthānaṃ</span> kuśalākuśalakarmapathatatphalavaicitryajñānāt | tṛtīyāyāṃ sātiśaya<span class="bold">sukhair</span> bodhisatva<span class="bold">dhyānair vihṛtyā</span>parihīnasyaiva tebhyaḥ <span class="bold">kāma</span>dhātāv upapattiḥ | caturthyā bodhipakṣabahulavihāriṇo 'pi <span class="bold">bodhipakṣāṇāṃ saṃsāre pariṇāmanā</span> | pañcamyāṃ caturāryasatyabahulavihāritayā <span class="bold">vinā</span>tamanaś <span class="bold">cittasaṃkleśena satvānāṃ paripācanāyāṃ</span> nānāśāstraśilpapraṇayanāt | ṣaṣṭyāṃ prītyasamutpādabahulavihāritayā (<span class="bold">Msa 178</span>) <span class="bold">saṃcityabhavopapattau </span>tatra <span class="bold">saṃkleśasyānurakṣaṇā</span> | saptamyāṃ miśropamiśratvenai<span class="bold">kāyanapathasyā</span>śliṣṭsya <span class="bold">śliṣṭa ānimittaikāntiko</span> mārgaḥ | aṣṭamyāṃ <span class="bold">animitte 'py anābhogo</span> nirabhisaṃskāra-animittavihāritvād buddha<span class="bold">kṣetraviśodhanā</span> ca | navayāṃ pratisaṃvidvaśitayā <span class="bold">satvapākaniṣpattiḥ</span> sarvākāraparipācanasāmarthyāt | daśamyāṃ <span class="bold">samādhi</span>mukhānāṃ <span class="bold">dhāraṇī</span>mukhānāṃ <span class="bold">ca viśuddhatā</span> | ekādaśyaṃ buddha<span class="bold">bhūmau</span> bodhiviśuddhatā <span class="bold">lakṣaṇāṃ</span> sarvajñeyāvaraṇaprahāṇāt | bhūmiṣṭhe ca pudgalavibhāgam ārabhya dvau ślokau |</p>
         
         
         <p>
            viśuddhadṛṣṭiḥ suviśuddhaśīlaḥ samāhito dharmavibhūtamānaḥ |<br />
            saṃtānasaṃkleśaviśuddhibhede nirmāṇa ekakṣaṇalabdhabuddhiḥ || AMsa_20-21.15 ||
            </p>
         
         
         <p>
            upekṣakaḥ kṣetraviśodhakaś ca syāt satvapāke kuśalo maharddhiḥ |<br />
            saṃpūrṇakāyaś ca nidarśane ca śakto 'bhiṣiktaḥ khalu bodhisatvaḥ || AMsa_20-21.16
            ||
            </p>
         
         
         <p>daśasu bhūmiṣu daśa bodhisatvā vyavasthāpyate | prathamāyāṃ <span class="bold">viśuddhadṛṣṭiḥ</span> pudgaladharmadṛṣṭipratipakṣajñānalābhāt | dvitīyāyāṃ <span class="bold">suviśuddhaśīlaḥ</span> sūkṣmāpattiskhalitasamudācārasyāpy abhāvāt | tṛtīyāyāṃ <span class="bold">samāhito</span> bhavaty acyutadhyānasamādhilābhāt | caturthyā <span class="bold">dharmavibhūtamānaḥ</span> sūtrādidharmanānātvamānasya vibhūtatvāt | pañcamyāṃ <span class="bold">saṃtānabhede nirmāṇo</span> daśabhiś cittāśaya<span class="bold">viśuddhi</span>samatābhiḥ sarvasaṃtānasamatāpraveśāt | ṣaṣṭyāṃ <span class="bold">saṃkleśa</span>vyavadāna<span class="bold">bhede nirmāṇaḥ</span> pratītyasamutpādatathatābahulavihāritayā kṛṣṇaśuklapakṣābhyāṃ tathatāyāḥ saṃkleśvyavadānādarśanāt
            | prakṛtiviśuddhitām upādāya | saptamyām <span class="bold">ekakṣaṇalabdhabuddhir</span> nirnimittavihārasāmarthyāt pratipakṣaṇaṃ saptatriṃśad bodhpakṣabhāvanātaḥ | aṣṭamyām
            <span class="bold">upekṣakaḥ kṣetraviśodhakaś cā</span>nābhoganirnimittavihāritvād miśra-upamiśraprayogataś cāvinivartanīyabhūmipraviṣṭair
            bodhisatvaiḥ | navamyāṃ <span class="bold">satva</span>pari<span class="bold">pākakuśalaḥ</span> pūrvavat | daśamyāṃ bodhisatvabhūmau bodhisatvo <span class="bold">maharddhi</span>kaś ca vyavasthāpyate mahābhijñālābhāt | <span class="bold">saṃpūrṇakāyaś cā</span>pramāṇasamādhidhāraṇīmukhasphuraṇād āśrayasya <span class="bold">nidarśane ca śakto</span> vyavasthāpyate tuṣitabhavanavāsādinirmāṇanidarśanāt | <span class="bold">bhiṣiktaś</span> ca buddhatve sarvabuddhebhyas tatrābhiṣekalābhāt | śikṣāvyavasthānam ārabhya pañca
            ślokaḥ |</p>
         
         
         <p>
            dharmatāṃ pratividhyeha adhiśīle 'nuśikṣaṇe |<br />
            adhicitte 'py adhiprajñe prajñā tu dvayagocarā || AMsa_20-21.17 ||
            </p>
         
         
         <p>
            dharmatatvaṃ tadajñānajñānād yā vṛttir eva ca |<br />
            prajñāyā gocaras tasmād dvibhūmau tadvyavasthitiḥ || AMsa_20-21.18 ||
            </p>
         
         <span class="note"><span class="bold">Msa 179</span></span>
         
         <p>
            śikṣāṇāṃ bhāvanāyāś ca phalam anyac caturvidham |<br />
            animittasasaṃskāro vihāraḥ prathamaṃ phalam || AMsa_20-21.19 ||
            </p>
         
         
         <p>
            sa evānabhisaṃskāro dvitīyaṃ phalam iṣyate |<br />
            kṣetraśuddhiś ca satvānāṃ pākaniṣpattir eva ca || AMsa_20-21.20 ||
            </p>
         
         
         <p>
            samādhidhāraṇīnāṃ ca niṣpattiḥ paramaṃ phalaṃ |<br />
            caturvidhaṃ phalaṃ hy etat caturbhūmisamāśritam || AMsa_20-21.21 ||
            </p>
         
         
         <p>prathamāyāṃ bhūmau <span class="bold">dharmatāṃ pratividhya</span> dvitīyāyām <span class="bold">adhiśīlaṃ śikṣate</span> |tṛtīyāyām <span class="bold">adhicittaṃ</span> | caturthopañcamīṣaṣṭīṣv <span class="bold">adhiprajñaṃ</span> | bodhipakṣasaṃgṛhītā hi <span class="bold">prajñā</span> caturthāṃ bhūmau | sā punar <span class="bold">dvayagocarā</span> bhūmidvaye | dvayaṃ punar <span class="bold">dharmatatvaṃ</span> ca duḥkhādisatyaṃ | <span class="bold">tadajñānajñānā</span>dikā ca <span class="bold">vṛttir</span> anulomaḥ partītyasamutpādaḥ | tadajñānādikā hi vṛttir avidyādikā | tajjñānādikā ca
            vṛttir vidyādikā | <span class="bold">tasmād bhūmidvaye</span> 'py adhi<span class="bold">prajñāvyavasthānaṃ</span> | ataḥ paraṃ <span class="bold">caturvidhaṃ</span> śikṣā<span class="bold">phalaṃ caturbhūmisamāśritaṃ</span> veditavyaṃ yathākramaṃ | tatra dvitīyaṃ phalaṃ sa evā<span class="bold">nimitto</span> vihāro <span class="bold">'nabhisaṃskāraḥ kṣetraśuddhiś ca</span> veditavyaṃ | śeṣaṃ gatārthaṃ | skandhavyavasthānam ārabhya dvau ślokau |
            dharmatāṃ pratividhyeha śīlaskandhasya śodhanā |</p>
         
         
         <p>samādhiprajñāskandhasya tata ūrdhvaṃ viśodhanā || AMsa_20-21.22 ||</p>
         
         
         <p>
            vimuktimuktijñānasya tadanyāsu viśodhanā |<br />
            caturvidhād āvaraṇāt pratighātāvṛter api || AMsa_20-21.23 ||
            </p>
         
         
         <p>tad anyāsv iti saptamyāṃ yāvad buddhabūmāv abhayor <span class="bold">vimuktivimuktijñānayor viśodhanā</span> | sā punar vimuktiś <span class="bold">caturvidha</span>phalāvaraṇāc ca veditavyā <span class="bold">pratighātāvaraṇāc</span> ca buddhabhūmau | yenānyeṣāṃ jñeye jñānaṃ pratihanyate | buddhānāṃ to tadvimokṣāt
            sarvatrāpratihataṃ jñānaṃ | śeṣaṃ gatārthaṃ | niṣpattivyavasthānam ārabhya trayaḥ
            ślokaḥ |
            
            <p>
               aniṣpannāś ca niṣpannā vijñeyāḥ sarvabhūmayaḥ |<br />
               niṣpannā apy aniṣpannā niṣpannāś ca punar matāḥ || AMsa_20-21.24 ||
               </p>
         </p>
         
         
         <p>
            niṣpattir vijñeyā yathāvyavasthānamanasikāreṇa |<br />
            tatkalpanatājñānād avikalpanayā ca tasyaiva || AMsa_20-21.25 ||
            </p>
         
         
         <p>
            bhāvanā api niṣpattir acintyaṃ sarvabhūmiṣu |<br />
            pratyātmavedanīyatvāt buddhānāṃ viṣayād api || AMsa_20-21.26 ||
            </p>
         
         <span class="note"><span class="bold">Msa 180</span></span>
         
         <p>tatrādhimukticaryābhūmir <span class="bold">aniṣpannā</span> śeṣā <span class="bold">niṣpannā</span> ity etāḥ <span class="bold">sarvabhūmayaḥ</span> | <span class="bold">niṣpannā api</span> punaḥ saptamā<span class="bold">niṣpannāḥ</span> śeṣā <span class="bold">niṣpannā</span> nirabhisaṃskāravāhitvāt | yat <span class="bold">punaḥ</span> pramuditādibhūmir niṣpannā pūrvamuktā tatra <span class="bold">niṣpattir yathāvyavasthāpita</span>bhūmi<span class="bold">manasikāreṇa</span> |tasya bhūmivyavasthānasya <span class="bold">kalpanā</span>mātra<span class="bold">jñānāt</span> tad <span class="bold">avikalpanā ca</span> ca veditavyā | yadā tadbhūmivyavasthānaṃ kalpanāmātraṃ jānīte | tad pai ca kalpanāmātraṃ
            na vikalpayaty evaṃ grāhyagrāhakāvikalpajñānalābhād bhūmipariniṣpattir uktā bhavati
            | api ca khalu bhūmīnāṃ <span class="bold">bhāvanā</span> ca <span class="bold">niṣpattiś</span> cobhayam <span class="bold">acintyaṃ sarvabhūmiṣu</span> | tathā hi tad bodhisatvānāṃ <span class="bold">pratyātmavedanīyaṃ buddhānāṃ</span> ca <span class="bold">viṣayo</span> nānyeṣāṃ | bhūmipratiṣṭhasya liṅgavibhāgam ārabhya dvau ślokau |</p>
         
         
         <p>
            adhimuktir hi sarvatra sālokā liṅgam iṣyate |<br />
            alīnatvam adīnatvam aparapratyayātmatā || AMsa_20-21.27 ||
            </p>
         
         
         <p>
            prativedhaś ca sarvatra sarvatra samacittatā |<br />
            aneyānunayopāyajñānaṃ maṇḍalajanma ca || AMsa_20-21.28 ||
            </p>
         
         
         <p>etadbhūmipraviṣṭasya bodhisatvasya daśavidhaṃ liṅgaṃ sarvāsu bhūmiṣu veditavyaṃ |
            yāṃ bhūmiṃ praviṣṭas tatra <span class="bold">sāloko</span> yāṃ na praviṣṭas tatrā<span class="bold">dhimuktir</span> ity etad ekaṃ <span class="bold">liṅgaṃ</span> | <span class="bold">alīnatvaṃ</span> parmodāragambhīreṣu dharmeṣu | <span class="bold">adīnatvaṃ</span> duṣkaracaryāsu | <span class="bold">aparapratyayatvaṃ</span> svasyāṃ bhūmau | sarvabhūmi<span class="bold">prativedhaś ca</span> tad abhinirhārakauśalyataḥ sarvasatveṣv ātma<span class="bold">samacittatā</span> | <span class="bold">aneyā</span> varṇāvarṇaśabdābhyāṃ | an<span class="bold">anunayaś</span> cakravartītyādisaṃ pattiṣu | <span class="bold">upāya</span>kauśalyam anupalambhas tasya buddhatvopāyajñānāt | buddhaparṣan<span class="bold">maṇḍaleṣu</span> copapattiḥ sarvakālam ity etāni aparāṇi liṅgāni bodhisatvasya | bhūmiṣu pāramitālābhaliṅgavibhāge
            dvau ślokau |</p>
         
         
         <p>
            nācchando na ca lubdhahrasvahṛdayo na krodhano nālaso nāmaitrīkarūṇāśayo na kumatiḥ
            kalpair vikalpair hataḥ |<br />
            no vikṣiptamatiḥ sukhair na ca hato duḥkhair na vā vyāvartate satyaṃ mitram upāśritaḥ
            śrutaparaḥ pūjāparaḥ śāstari || AMsa_20-21.29 ||
            </p>
         
         
         <p>sarvaṃ puṇyasamuccayaṃ suvipulaṃ kṛtvānyasādhāraṇaṃ saṃbodhau pariṇāmayaty aharaharyo
            hy uttamopāyavit |
            <span class="note"><span class="bold">Msa 181</span></span>
            jātaḥ svāyatane sadā śubhakaraḥ krīḍaty abhijñāguṇaiḥ sarveṣām uparisthito guṇanidhir
            jñeyaḥ sa buddhātmanaḥ || AMsa_20-21.30 ||</p>
         
         
         <p>daśapāramitālābhino bodhisatvasya ṣoḍaśavidhaṃ liṅgaṃ darśayati | ṣoḍaśavidaṃ liṅgaṃ
            | sadā pāramitāpratipatti<span class="bold">cchandenā</span>virahitatvaṃ | ṣaḍpāramitāvipakṣaiś ca rahitatvaṃ pratyekaṃ | anyayānamanasikāreṇā<span class="bold">vikṣiptatā</span> | saṃpatti<span class="bold">sukheṣv</span> asaktatā | vipattiduṣkaracaryā<span class="bold">duḥkhaiḥ</span> prayogānirvartitā | kalyāṇa<span class="bold">mitrāśrayaḥ</span> | <span class="bold">śrutaparatvaṃ</span> śāstṛ<span class="bold">pūjāparatvaṃ</span> | samyak<span class="bold">pariṇāmanā</span> upāyakauśalyapāramitayā | <span class="bold">svāyatano</span>papattiḥ praṇidhānapāramitayā buddhabodhisatvāvirahitasthānopapatteḥ | <span class="bold">sadāśubhakaratve</span> balapāramitayā tadvipakṣadharmāvyavakaraṇāt | <span class="bold">abhijñāguṇakrīḍaṇaṃ</span> ca jñānapāramitayā | tatra <span class="bold">maitrī</span> vyāpādapraipakṣaḥ sukhopasaṃhārā<span class="bold">śayaḥ</span> | <span class="bold">karuṇā</span> vihiṃsāpratipakṣo duḥkhāpagamā<span class="bold">śayaḥ</span> | svabhāvakalpanaṃ <span class="bold">kalpaḥ</span> | viśeṣakalpanaṃ <span class="bold">vikalpo</span> veditavhaḥ | tatraivānuśaṃsavibhāge ślokaḥ |</p>
         
         
         <p>
            śamathe vipaśyanāyāṃ ca dvayapañcātmako mataḥ |<br />
            dhīmatām anuśaṃso hi sarvathā sarvabhūmiṣu || AMsa_20-21.31 ||
            </p>
         
         
         <p>tatraiva pāramitālābhe <span class="bold">sarvabhūmiṣu</span> bodhisatvānāṃ sarvaprakāro <span class="bold">'nuśaṃsaḥ</span> | pañcavidho veditavyaḥ | pratikṣaṇaṃ sarvaduaṣṭhulyāśrayaṃ drāvayati | nānātvasaṃjñāvigatiṃ
            dharmārāmaratiḥ pratilabhate | aparicchinnākāraṃ ca sarvato 'pramāṇaṃ dharmāvabhāsaṃ
            saṃjānīte | avikalpitāni cāsya viśuddhibhāgīyāni nimittāni samudācaranti | dharmakāyaparipūripariniṣpattaye
            ca uttarād uttarataraṃ hetusaṃparigrahaṃ karoti | tatra prathamadvitīyau <span class="bold">śamatha</span>pakṣe veditavyaṃ | tṛtīyacaturthau <span class="bold">vipaśyanā</span>pakṣe | śeṣam ubhayapakṣe | bhūminiruktivibhāge nava ślokaḥ |</p>
         
         
         <p>
            paśyatāṃ bodhim āsannāṃ satvārthasya ca sādhanaṃ |<br />
            tīvra utpadyate modo muditā tena kathyate || AMsa_20-21.32 ||
            </p>
         
         
         <p>atra na kiṃcid vyākhyeyaṃ |</p>
         
         
         <p>dauḥśīlyābhogavaimalyād vimalā bhūmir ucyate |</p>
         
         <span class="note"><span class="bold">Msa 182</span></span>
         
         <p><span class="bold">dauḥśīlyam</span> alasyānyayānamanasikāram alasya cātikramād <span class="bold">vimale</span>ty ucyate | tasmāt tarhy asmābhis tulyābhinirhāre sarvākārapariśodhanābhinirhāra eva
            yogaḥ karaṇīya iti vacanāt |</p>
         
         
         <p>mahādharmāvabhāsasya karaṇāc ca prabhākarī || AMsa_20-21.33 ||</p>
         
         
         <p>tathā hi tasyāṃ samādhibalenāpramāṇadharmaparyeṣaṇadhāraṇāt mahāntaṃ dharmāvabhāsaṃ
            pareṣāṃ karoti |</p>
         
         
         <p>
            arcirbhūtā yato dharmā bodhipakṣāḥ pradāhakāḥ |<br />
            arciṣmatīti tadyogāt sā bhūmir dvayadāhataḥ || AMsa_20-21.34 ||
            </p>
         
         
         <p>sā <span class="bold">bodhipakṣā</span>tmikā prjñā dvayadahanapratyupasthānā tasyāṃ bāhulyena | dvayaṃ punaḥ kleśāvaraṇaṃ
            jñeyāvaraṇaṃ cātra veditavyaṃ |</p>
         
         
         <p>
            satvānāṃ paripākaś ca svacittasya ca rakṣaṇā |<br />
            dhīmadbhir jīyate duḥkhaṃ durjayā tena kathyate || AMsa_20-21.35 ||
            </p>
         
         
         <p>tatra <span class="bold">satvaparipākā</span>bhiyukto 'pi na saṃkliśyate | satvaviprattipattyā tac cobhayaṃ duṣkaratvād <span class="bold">durjayaṃ</span> |</p>
         
         
         <p>
            ābhimukhyād dvayasyeha saṃsārasyāpi nirvṛteḥ |<br />
            uktā hy abhimukhī bhūmiḥ prajñāpāramitāśrayāt || AMsa_20-21.36 ||
            </p>
         
         
         <p>sā hi <span class="bold">prajñāpāramitāśrayeṇa</span> <span class="bold">nirvāṇasaṃsārayor</span> apratiṣṭhānāt <span class="bold">saṃsāranirvāṇayor abhimukhī</span></p>
         
         
         <p>ekāyanapathaśleṣād bhūmir dūraṃgamā matā |</p>
         
         
         <p><span class="bold">ekāyanapathaḥ</span> pūrvaṃ nirdiṣṭas tadupa<span class="bold">śleṣatvāt dūraṃ gatā</span> bhavati prayogapayantagamanāt |</p>
         
         
         <p>dvayasaṃjñāvicalanād acalā ca nirucyate || AMsa_20-21.37 ||</p>
         
         
         <p><span class="bold">dvābhyāṃ saṃjñābhyāṃ avicalanāt</span> nimittasaṃjñayā animittābhogasaṃjñayā ca |</p>
         
         
         <p>pratisaṃvinmatisādhutvād bhūmiḥ sādhumati matā |</p>
         
         <span class="note"><span class="bold">Msa 183</span></span>
         
         <p><span class="bold">pratisaṃvinmateḥ sādhutvād</span> iti pradhānatvāt |</p>
         
         
         <p>dharmameghā dvayavyāpter dharmākāśasya meghavat || AMsa_20-21.38 ||</p>
         
         
         <p><span class="bold">dvayavyāpter</span> ity samādhimukhadhāraṇīmukhavyāpanān meghenevā<span class="bold">kāśa</span>sthālīyasyāśrayasaṃniviṣṭasya śrutadharmasya <span class="bold">dharmameghe</span>ty ucyate |</p>
         
         
         <p>
            vividhe śubhanirhāre ratyā viharaṇāt sadā |<br />
            sarvatra bodhisatvānāṃ vihārabhūmayo matāḥ || AMsa_20-21.39 ||
            </p>
         
         
         <p><span class="bold">vividha</span>kuśalābhi<span class="bold">nirhāra</span>nimittaṃ <span class="bold">sadā sarvatra ratyā viharaṇād bodhisatvānāṃ bhūmayo vihārā</span> ity ucyante |</p>
         
         
         <p>
            bhūyo bhūyo 'mitāsv āsu ūrdhvaṃgamanayogataḥ |<br />
            bhūtāmitābhayārthāya ta eveṣṭā hi bhūmayaḥ || AMsa_20-21.40 ||
            </p>
         
         
         <p><span class="bold">bhūyo bhūyo 'mitāsv āsu ūrdhvaṃgamanayogād bhūtāmitābhayārthāya ta eva</span> vihārāḥ punar <span class="bold">bhūmaya</span> ucyante | <span class="bold">amitāsv</span> iti daśasu bhūiṣu ekaikasyāpramāṇatvāt | <span class="bold">ūrdhvaṃgamanayogād</span> iti uparibhūmigamanayogāt | <span class="bold">bhūtāmitābhayārtham</span> ity amitānāṃ bhūtānāṃ bhayaprahāṇārthaṃ | prāptivihāre ślokaḥ |</p>
         
         
         <p>
            bhūmilābhebho 'dhimukteś ca cariteṣu ca vartanāt |<br />
            prativedhāc ca bhūmīnāṃ niṣpatteś ca caturvidhaḥ || AMsa_20-21.41 ||
            </p>
         
         
         <p>caturvidho bhūmīnāṃ lābhaḥ | <span class="bold">adhimuktilābho</span> yathoktādhimuktito 'dhimukticaryābhūmau | caritalābho daśasu dharma<span class="bold">cariteṣu</span> ca <span class="bold">vartanāt</span> tasyām eva | parmārtha<span class="bold">prativedhato</span> ca <span class="bold">bhūmi</span>praveśe | <span class="bold">niṣpatti</span>lābhaś cānvinivartanīyabhūmipraveśe | caryāvibhāge ślokaḥ ṣaḍpādaḥ |</p>
         
         
         <p>
            mahāyāne 'dhimuktānāṃ hīnayāne ca dehināṃ |<br />
            dvayor āvarjanārthāya vinayāya ca deśitāḥ |<br />
            caryāś catasro dhīrāṇāṃ yathāsūtrānusārataḥ || AMsa_20-21.42 ||
            </p>
         
         
         <p>tatra pāramitācaryā <span class="bold">mahāyānādhimuktānāṃ</span> arthe deśitā | bodhisatvacaryā śrāvakapratyekabuddhayānādhimuktānāṃ | abhijñācaryā
            <span class="bold">dvayor</span> api mahāyānahīnayānādhimuktayoḥ prabhāveṇā<span class="bold">varjanārthaṃ</span> | satvaparipākacaryā dvayor eva paripācanārthaṃ | (<span class="bold">Msa 184</span>) paripācanaṃ hy atra <span class="bold">vinayanaṃ</span> ca deśitāḥ | buddhaguṇavibhāge bahavaḥ ślokāḥ | apramāṇavibhāge tad buddhastotram
            ārabhhyaikaḥ |</p>
         
         
         <p>
            anukampakasatveṣu saṃyogavigamāśaya |<br />
            aviyogāśaya saukhyahitāśaya namo 'stu te || AMsa_20-21.43 ||
            </p>
         
         
         <p><span class="bold">anukampakatvaṃ satveṣu</span> saṃdarśitaṃ | sukhāśayatvaṃ punaḥ sukhasaṃyogaāśayatvena maitryā | duḥkhaviyogāśayatvena
            ca kāruṇayā | <span class="bold">sukhāviyogāśayatvena</span> ca muditayā | <span class="bold">hitāśaya</span>tvam upekṣayā | sā punar niḥkleśatāśayalakṣaṇā veditavyā | vimokṣābhibhvāyatanakṛtsnāyatanavibhāge
            ślokaḥ |</p>
         
         
         <p>
            sarvāvaraṇanirmukta sarvalokābhibhū mune |<br />
            jñānena jñeyaṃ vyāptaṃ te muktacitta namo 'stu te || AMsa_20-21.44 ||
            </p>
         
         
         <p>atra vimokṣaviśeṣaṃ bhagavataḥ <span class="bold">sarva</span>kleśajñeyā<span class="bold">varaṇanirmukta</span>tayā darśayati | abhibhvāyatanaviśeṣaṃ <span class="bold">sarvalokābhibhū</span>tvena svacittavaśavartanād yatheṣṭālambananirmāṇapariṇāmanatādhiṣṭhānataḥ | kṛtsnāyatanaviśeṣaṃ
            sarva<span class="bold">jñeyajñānenā</span>vyāghātataḥ | ata eva vimokṣādiguṇavipakṣamuktatvāt <span class="bold">muktacittaḥ</span> | araṇāvibhāge ślokaḥ |</p>
         
         
         <p>
            aśeṣaṃ sarvasatvānāṃ sarvakleśavināśaka |<br />
            kleśaprahāraka kliṣṭasānukrośa namo 'stu te || AMsa_20-21.45 ||
            </p>
         
         
         <p>atrāvaraṇā<span class="bold">śeṣaṃ</span> bhagavataḥ <span class="bold">sarvasatvakleśa</span>vinayanād utpāditakleśeṣv api ca tatkleśapratipakṣavighānāt kliṣṭajanānukampayā saṃdarśayati
            | anye hy araṇāvihāriṇaḥ satvānāṃ kasyacid eva tadālambanasya kleśasyotpattipratyayamātraṃ
            pratiharanti | na tu kleśasaṃtānād apanayanti | praṇidhijñānaviśeṣe ślokaḥ |</p>
         
         
         <p>
            anābhoga nirāsaṅga avyāghāta samāhita |<br />
            sadaiva sarvapraśnānāṃ visarjaka namo 'stu te || AMsa_20-21.46 ||
            </p>
         
         
         <p>atra pañcabhir ākārair praṇidhijñānaviśeṣaṃ bhagavataḥ saṃdarśayati | <span class="bold">anābhoga</span>saṃmukhībhāvataḥ | <span class="bold">nirāsaṅga</span>saṃmukhībhāvataḥ | sarvajñeyā<span class="bold">vyāghātataḥ</span> | <span class="bold">sadā samāhita</span>tvataḥ | (<span class="bold">Msa 185) s</span>arvasaṃśayachedanataś ca satvānāṃ | anye hi praṇidhjñānaṃ saṃmukhīkurvanti | na cāsaktaṃ
            samāpattipraveśāpekṣatvāt | na cāvyāhataṃ pradeśajñānāt | na ca sadā samāhitā bhavanti
            | na ca sarvasaṃśayāṃś chindanti | pratisaṃvidvibhāge ślokaḥ |</p>
         
         
         <p>
            āśraye 'thāśrite deśye vākye jñāne ca deśike |<br />
            avyāhatamate nityaṃ sudeśika namo 'stu te || AMsa_20-21.47 ||
            </p>
         
         
         <p>atra samāsato yac ca deśyate yena deśyate tatra <span class="bold">nityam avyāhatamati</span>tvenabhagavataś catasraḥ pratisaṃvido deśitāḥ | tatra dvayaṃ deśyate <span class="bold">āśrayaś</span> ca dharmaḥ | tadā<span class="bold">śritaś</span> cārthaḥ | dvayena deśyate <span class="bold">vācā jñānena ca</span> | <span class="bold">sudeśika</span>tvena tāsāṃ karma saṃdarśitaṃ | abhijñāvibhāge ślokaḥ |</p>
         
         
         <p>
            upetya vacanais teṣāṃ carijña āgatau gatau |<br />
            niḥsāre caiva satvānāṃ svavavāda namo 'stu te || AMsa_20-21.48 ||
            </p>
         
         
         <p>atra ṣaḍbhir abhijñābhiḥ samyagavavādatvaṃ bhagavato darśitaṃ | <span class="bold">upetya</span> vineyasakāśam ṛddhyabhijñayā | <span class="bold">teṣāṃ</span> bhāṣayā divyaśrotrābhijñayā cittacaritraṃ jñātvā cetaḥparyāyābhijñayā yathā pūrvāntād
            ihā<span class="bold">gatir</span> yathā ca saṃsārān <span class="bold">niḥsāraṇaṃ</span> | tatrā<span class="bold">vavādaṃ</span> dadāty avaśiṣṭābhistotṛbhir abhijñābhir yathākramaṃ | lakṣaṇānuvyañjanavibhāge ślokaḥ
            |</p>
         
         
         <p>
            satpauruṣyaṃ prapadyante tvāṃ dṛṣṭvā sarvadehinaḥ |<br />
            dṛṣṭamātrāt prasādasya vidhāyaka namo 'stu te || AMsa_20-21.49 ||
            </p>
         
         
         <p>atra lakṣaṇānuvyañjanānāṃ bhagavati mahāpuruṣatvasaṃpratyayena <span class="bold">darśanamātrāt prasāda</span>janakatvaṃ karma saṃdarśayitaṃ | pariśuddhivibhāge ślokaḥ |</p>
         
         
         <p>
            ādānasthānasaṃtyāganirmāṇapariṇāmane |<br />
            samādhijñānavaśitāmanuprāpta namo 'stu te || AMsa_20-21.50 ||
            </p>
         
         
         <p>atra bhagavataś caturvidhayā vaśitayā sarvākārāś catasraḥ pariśuddhayaḥ paridīpitāḥ
            | (<span class="bold">Msa 186</span>) āśrayapariśuddhir ātmabhāvasyā<span class="bold">dānasthānatyāga</span>vaśitayā | ālambanapariśuddhir <span class="bold">nirmāṇapariṇāmana</span>vaśitayā | cittapariśuddhiḥ sarvākāra<span class="bold">samādhi</span>vaśitayā | prajñāpariśuddhiḥ sarvākāra<span class="bold">jñānavaśitayā</span> | balavibhāge ślokaḥ |</p>
         
         
         <p>
            upāye śaraṇe śuddhau satvānāṃ vipravādane |<br />
            mahāyāne ca niryāṇe mārabhañja namo 'stu te || AMsa_20-21.51 ||
            </p>
         
         
         <p>atra caturṣv artheṣu satvānāṃ <span class="bold">vipravādanaya</span> <span class="bold">māro</span> yas tad<span class="bold">bhañja</span>katvena bhagavato daśānāṃ balānāṃ karma saṃdarśitaṃ | yad utasugatidurgatigamanādy<span class="bold">upāya</span>vipravādane | aśaraṇe devādiṣu <span class="bold">śaraṇa</span>vipravādane | sāśravaśuddhimātreṇa <span class="bold">śuddhi</span>vipravādane | <span class="bold">mahāyānaniryāṇa</span>vipravādane ca | sthānāsthānajñānabalena hi bhagavān prathame 'rthe <span class="bold">mārabhañja</span>ko veditavyaḥ | karmavipākajñānabalena dvitīye | dhyānavimokṣasamādhisamāpattijñānabalena
            tṛtīye | indriyaparāparatvādijñānabalena caturthe | hīnānīndriyādīni varjayitvā śreṣṭhasaṃniyojanāt
            | vaiśāradyavibhāge ślokaḥ |</p>
         
         
         <p>
            jñānaprahāṇaniryāṇavighnakārakadeśika |<br />
            svaparārthe 'nyatīrthyānāṃ nirādhṛṣya namo 'stu te || AMsa_20-21.52 ||
            </p>
         
         
         <p>atra <span class="bold">jñānaprahāṇakāraka</span>tvena <span class="bold">svārthe</span> | <span class="bold">niryāṇavighnadeśika</span>tvena ca <span class="bold">parārthe</span> | <span class="bold">nirādhṛṣya</span>tvād <span class="bold">anyatīrthyair</span> bhagavato yathākramaṃ caturvidhaṃ vaiśāradyam udbhāvitaṃ | ārakṣasmṛtyupasthānavibhāge
            ślokaḥ |</p>
         
         
         <p>
            vigṛhyavaktā parṣatsu dvayasaṃkleśavarjita |<br />
            nirārakṣa asaṃmoṣa gaṇakarṣa namo 'stu te || AMsa_20-21.53 ||
            </p>
         
         
         <p>anena trīṇy arakṣāṇi trīṇi ca smṛtyupasthānāni bhagavataḥ paridīpitāni | teṣāṃ ca
            karma <span class="bold">gaṇa</span>pari<span class="bold">karṣa</span>katvaṃ | tair hi yathākramaṃ <span class="bold">vigṛhyavaktā</span> ca bhavati <span class="bold">parṣatsu nirārakṣa</span>tvāt | <span class="bold">dvayasaṃkleśavarjitaś</span> cānunayapratighābhāvād | <span class="bold">asaṃmoṣa</span>tayā sadābhūyasthitasmṛtitvāt | vāsanāsamudghātavibhāge ślokaḥ |</p>
         
         
         <p>
            cāre vihāre sarvatra nāsty asarvajñaceṣṭitaṃ |<br />
            sarvadā tava sarvajña bhūtārthika namo 'stu te || AMsa_20-21.54 ||
            </p>
         
         
         <p>anena <span class="bold">cāre vihāre</span> vā <span class="bold">sarvatra</span> sarvadā vā<span class="bold">sarvajñaceṣṭita</span>syābhāvāt bhagavataḥ | (<span class="bold">Msa 187</span>) sarvakleśavāsanāsammudghātaḥ paridīpitaḥ | asarvajño hi kṣīṇakleśo 'py asamudghātitatvād
            vāsanāyā ekadā bhrāntena hastinā sārdhaṃ samāgacchati bhrāntena rathenety evamādikam
            <span class="bold">asarvajñaceṣṭitaṃ</span> karoti | yathoktaṃ māṇḍavyasūte | tac ca <span class="bold">bhūtārthasarvajña</span>tvaṃ nāsti | asaṃmoṣatāvibhāge ślokaḥ |</p>
         
         
         <p>
            sarvasatvārthakṛtyeṣu kālaṃ tvaṃ nātivartase |<br />
            abandhyakṛtya satatam asaṃmoṣaḥ namo 'stu te || AMsa_20-21.55 ||
            </p>
         
         
         <p>anena yasya <span class="bold">satva</span>sya yo <span class="bold">'rthaḥ</span> karaṇīyo yasmin <span class="bold">kāle</span> tatkālānativartanāt | <span class="bold">abandhyaṃ kṛtyaṃ sadā</span> bhagavata ity <span class="bold">asaṃmoṣa</span>dharmatvaṃ svabhāvataḥ karmataś ca saṃdarśitaṃ | mahākaruṇāvibhāge ślokaḥ |</p>
         
         
         <p>
            sarvalokamahorātraṃ ṣaṭkṛtvaḥ pratyavekṣase |<br />
            mahākaruṇayā yukta hitāśaya namo 'stu te || AMsa_20-21.56 ||
            </p>
         
         
         <p>atra mahākaruṇā bhagavataḥ karmataḥ svabhāvataś ca paridīpitā | <span class="bold">mahākaruṇayā</span> hi bhagavān <span class="bold">ṣaḍkṛtvo</span> rātrindivena <span class="bold">lokaṃ pratyavekṣate</span> ko hīyate ko vardhate ity evamādi | tadyogāc ca bhagavataḥ sarvasatveṣu nityaṃ <span class="bold">hitāśayaḥ</span> | āveṇikaguṇavibhāge ślokaḥ |</p>
         
         
         <p>
            cāreṇādhigamenāpi jñānenāpi ca karmaṇā |<br />
            sarvaśrāvakapratyekabuddhottama namo 'stu te || AMsa_20-21.57 ||
            </p>
         
         
         <p>atra <span class="bold">cāra</span>sasṃ gṛhītaiḥ ṣaḍbhir āveṇikair buddhadharmaiḥ | <span class="bold">adhigama</span>saṃgṛhītaiḥ ṣaḍbhiḥ | <span class="bold">jñāna</span>saṃgṛhītais tribhiḥ | karmasaṃgṛhītaiś ca tribhiḥ |tadanyasatvottamānām api <span class="bold">śrāvakapratyekabuddhānām</span> antikād <span class="bold">uttama</span>tvena sarvasatvottamatvaṃ paridīpitaṃ | tatra nāsti tathāgatasya skhalitaṃ | nāsti
            ravitaṃ | nāsti muṣitā smṛtiḥ | nāsty asamāhitaṃ cittaṃ | nāsti nānātvasaṃjñā | nāsty
            apratisaṃkhyāyopekṣeti <span class="bold">cāra</span>saṃgṛhītāḥ ṣaḍāveṇikā buddhadharmā ye buddhasyaiva saṃvidyante nānyeṣāṃ | nāsti chandaparihāṇir
            nāsti vīryasmṛtisamādhiprajñāvimuktiparihāṇir ity <span class="bold">adhigama</span>saṃgṛhītāḥ ṣaḍ | atīte adhvani tathāgatasyāsaṅgam apratihataṃ jñānaṃ | anāgate pratyutpanne
            adhvani tathāgatasyāsaṅgam apratihataṃ jñānam iti | jñānasaṃgṛhītās trayaḥ | sarvaṃ
            tathāgatasya (<span class="bold">Msa 188</span>) kāyakarma jñānapūrvaṃgamaṃ jñānānuparivarti | sarvaṃ vākkarma sarvaṃ manaskarmeti
            <span class="bold">karma</span>saṃgṛhāitās trayaḥ | sarvākārajñatāvibhāge ślokaḥ |</p>
         
         
         <p>
            tribhiḥ kāyair mahābodhiṃ sarvākārām upāgata |<br />
            sarvatra sarvasatvānāṃ kāṅkṣāchida namo 'stu te || AMsa_20-21.58 ||
            </p>
         
         
         <p>anena <span class="bold">tribhiś</span> ca <span class="bold">kāyaiḥ sarvākāra</span>bodhy<span class="bold">upagama</span>tvāt sarvajñeyasarvākārajñānāc ca sarvākārajñatā bhagavataḥ paridīpitā | trayaḥ kāyāḥ
            svābhāvikaḥ sāṃbhogiko nairmāṇikaś ca | sarvajñeyasarvākārajñānaṃ punar atra <span class="bold">sarvasatvānāṃ</span> devamanuṣyādīnāṃ sarvasaṃśayacchedena karmaṇā nirdiṣṭaṃ | pāramitāparipūrivibhāge
            ślokaḥ |</p>
         
         
         <p>
            niravagraha nirdoṣa niṣkāluṣyānavasthita |<br />
            āniṅkṣya sarvadharmeṣu niṣprapañca namo 'stu te || AMsa_20-21.59 ||
            </p>
         
         
         <p>anena sakalaṣaḍpāramitāvipakṣanirmuktatayā ṣaḍpāramitāparipūrir bhagavata udbhāvitā
            | tatrā<span class="bold">navagraha</span>tvaṃ bhoganirāgrahatvād veditavyaṃ | <span class="bold">nirdoṣa</span>tvaṃ nirmalakāyādikarmatvāt | <span class="bold">niṣkāluṣya</span>tvaṃ lokadharmaduḥkhābhyāṃ cittākaluṣīkaraṇāt | <span class="bold">anavasthita</span>tvam alpāvaraṇamātrādhigamānavasthānāt | | <span class="bold">āniṅkṣya</span>tvam avikṣepāt | <span class="bold">niṣprapañca</span>tvaṃ sarvavikalpaprapañcāsamudācārāt | buddhalakṣaṇavibhāge dvau ślokau |</p>
         
         
         <p>
            niṣpannaparamārtho 'si sarvabhūmiviniḥsṛtaḥ |<br />
            sarvasatvāgratāṃ prāptaḥ sarvasatvavimocakaḥ || AMsa_20-21.60 ||
            </p>
         
         
         <p>
            akṣayair asamair yukto guṇair lokeṣu dṛśyase |<br />
            maṇḍaleṣv apy adṛśyaś ca sarvathā devamānuṣaiḥ || AMsa_20-21.61 ||
            </p>
         
         
         <p>atra ṣaḍbhiḥ svabhāvahetuphalakarmayogavṛttyarthair buddhalakṣaṇaṃ paridīpitaṃ | tatra
            viśuddhā tathatā <span class="bold">niṣpannaḥ paramārthaḥ</span> | sa ca buddhānāṃ svabhāvaḥ | <span class="bold">sarva</span>bodhisatva<span class="bold">bhūmi</span>niryātatvaṃ hetuḥ | <span class="bold">sarvasatvāgratāṃ prāpta</span>tvaṃ yogaḥ | <span class="bold">nānāloka</span>dhātuṣu <span class="bold">dṛśya</span>mānatā nirmāṇakāyena (<span class="bold">Msa 189</span>) parṣaṇ<span class="bold">maṇḍaleṣv api</span> dṛśyamānatā sāṃbhogikena kāyena | <span class="bold">sarvathā</span> cā<span class="bold">dṛśyamānatā</span> dharmakāyeneti trividhā prabhedavṛttir iti |</p>
         
         
         <p>mahāyānasūtrālaṃkāreṣu vyavadātasamayamahābodhisatvabhāṣite
            caryāpratiṣṭhādhikāro nāmaikaviṃśatitamo 'dhikāraḥ</p>
         
         
         <p>samāptaś ca mahāyānasūtrālaṃkāra iti ||</p>
         
         </div>
   </body>
</html>