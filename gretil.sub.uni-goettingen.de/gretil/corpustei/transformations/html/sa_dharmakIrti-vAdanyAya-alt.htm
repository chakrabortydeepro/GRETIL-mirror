<!DOCTYPE html><html xmlns="http://www.w3.org/1999/xhtml">
   <head>
      <meta http-equiv="Content-Type" content="text/html; charset=UTF-8" />
      <meta name="viewport" content="width=device-width, initial-scale=1.0" />
      <title>Dharmakīrti: Vādanyāya (GRETIL)
	</title>
      <style>@font-face {
    font-family: LinuxLibertineDisplay0Regular, times, serif;
    src: url(fonts/LinLibertine_DR.woff);
}
* {box-sizing: border-box;}
body {background-color: #FFFFFF; font-family: 'LinuxLibertineDisplayORegular'; font-weight: normal; font-style: normal; font-size: 18px; padding: 20px 100px 20px; width: 1600px;}

ul {list-style: circle;}

ul.dash {list-style: none; margin-left: .5em; padding-left: .5em;}
ul.dash > li:before {display: inline-block; content: "–"; width: 1em; margin-left: 0em;}

a:link {color: black; text-decoration: underline;}
a:visited {color: black; text-decoration: underline;}
a:hover {color: black; text-decoration: none;}
a:active {color: black; text-decoration: underline;}

p {padding-left: .5em; padding-right: .5em;}

h4 {margin-bottom: 0px;}
mark {background-color: #FFFFCC;}
q:before {content: "»";}
q:after {content: "«";}

.noindent {padding: 0px;}
.comm {padding-left: 1em; padding-right: 1em;}
.app {width: 80%; text-align: right; font-size: 14px; padding-left: 1em;}
.lem {display:inline-block;}
.ref {font-size: 14px; padding: inherit;}
.lb {font-weight: bold; font-size: 14px;}
.lb:before {content: "["}
.lb:after {content: "]"}
.pb {font-weight: bold; font-size: 14px;}
.pb:before {content: " ["}
.pb:after {content: "] "}
.note {font-weight: bold; font-size: 14px;}
.note:before {content: " ["}
.note:after {content: "] "}
.subhead {font-weight: bold; font-size: 14px;}
.appnote {font-size: 14px;}
.appnote:before {content: " ["}
.appnote:after {content: "] "}
.hi {font-style: italic}
.sic:before {content: "†"}
.sic:after {content: "†"}
.corr {color: #008000;}
.supplied {color: #1E90FF;}
.surplus {color: #ff3333;}
.unclear {color: #D2B48C;}

/* custom renditions */
.b, .bf, .textbf, .bold {font-weight: bold}
.i, .it, .textit, .italic {font-style: italic}
.u, .underline {text-decoration: underline}
.blue {color: #0000e6;}
.red {color: #b30000;}

.row:after {content: ""; display: table; clear: both;}
.column {float: left; width: 50%; padding-left: .5em; padding-right: .5em;}
.analysis {font-size: 14px; color: #0066ff; padding-left: .5em; padding-right: .5em; padding-top: .1em;}
.analysis:before {content: "["}
.analysis:after {content: "]"}

div.wapp:hover  span.lem {background-color: #FFFFCC;}

@media screen and (max-width: 800px) {
    body {font-size: 16px;}
    .column {width: 100%;}
    .analysis {width: 100%;}
}

@media screen and (max-width: 1200px) {
    body {padding: 10px;}
    .app {width: 90%;}
}

@media only screen and (max-width: 1600px) {
    body {width: auto; padding: 20px;}
}

#toc_container {background: #f9f9f9 none repeat scroll 0 0; border: 1px solid #aaa; display: table; font-size: 95%; margin-bottom: 1em; padding: 1em; width: auto;}
.toc_title {font-weight: 700; text-align: center;}	  
#toc_container li, #toc_container ul, #toc_container ul li{list-style: outside none none !important; padding-left: .5em;}
</style>
   </head>
   <body>
      <h1>Dharmakīrti: Vādanyāya</h1>
      <h2>Header</h2>
      <p>
         This file is an html transformation of <a href="http://gretil.sub.uni-goettingen.de/gretil/corpustei/sa_dharmakIrti-vAdanyAya-alt.xml">sa_dharmakIrti-vAdanyAya-alt.xml</a> with a rudimentary header. For a more extensive header please refer to the source
         file.
         </p>
      <p class="noindent"><b>Data entry: </b>members of the Digital Sanskrit Buddhist Canon Input Project</p>
      <p class="noindent"><b>Contribution: </b>members of the Digital Sanskrit Buddhist Canon Input Project</p>
      <p class="noindent"><b>Date of this version: </b>2020-07-31</p>
      <h4>
         <if test="fileDesc/sourceDesc/@xml:id" id=""></if>
         	  Source:
         	</h4>
      <ul class="dash">
         <li>P.P. Gokhale: Vādanyāya of Dharmakīrti. Delhi : Srisatguru Publications, 1993 (Bibliotheca
            Indo-Buddhica Series, 126).</li>
      </ul>
      <p class="noindent"><b>Publisher: </b>Göttingen Register of Electronic Texts in Indian Languages (GRETIL), SUB Göttingen</p>
      <h4>Licence:</h4>
      <p>This e-text was provided to GRETIL in good faith that no copyright rights have been
         infringed.
         	 If anyone wishes to assert copyright over this file, please contact the GRETIL management
         at gretil(at)sub(dot)uni-goettingen(dot)de.
         	 The file will be immediately removed pending resolution of the claim.</p>
      <p><a href="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International
            License.</a></p>
      <h4>Interpretive markup:</h4>
      <ul class="dash">
         <li><span class="hi">highlighted text</span></li>
         <li><span class="note">remarks</span></li>
      </ul>
      <h4>Notes:</h4>
      <notesStmt xmlns="http://www.tei-c.org/ns/1.0">
         	
         <p xmlns="http://www.w3.org/1999/xhtml">This file has been created by mass conversion of GRETIL's Sanskrit corpus from <a href="http://gretil.sub.uni-goettingen.de/gretil/1_sanskr/6_sastra/3_phil/buddh/bsa064_u.htm">bsa064_u.htm</a>. Due to the heterogeneity of the sources the header markup might be suboptimal. For
            the sake of transparency the header of the legacy file is documented in the &lt;note&gt; element below:</p>
         	
         <p xmlns="http://www.w3.org/1999/xhtml">
            	 Dharmakirti: Vadanyaya (Vn)
            <br />Based on the edition by P.P. Gokhale: Vādanyāya of Dharmakīrti.
            <br />Delhi : Srisatguru Publications, 1993
            <br />(Bibliotheca Indo-Buddhica Series, 126).
            <br />
            <br />Input by members of the Sanskrit Buddhist Input Project.
            <br />With kind permission of the Digital Sanskrit Buddhist Canon Project
            <br />of Nagarjuna Institute, Nepal
            <br />and University of the West, Rosemead, California, USA
            <br />(www.uwest.edu/sanskritcanon)
            <br />Sastra section, text no. 64
            <br />
            <br />The transliteration emulates the conventions of Nagari script.
            <br />Therefore, many word boundaries are not marked by blanks.
            <br />
            <br />BOLD for references to Gokhale's edition (added)
            	</p>
         </notesStmt>
      <h4>Revisions:</h4>
      <ul class="dash">
         <li>2020-07-31: TEI encoding by mass conversion of GRETIL's Sanskrit corpus</li>
      </ul>
      <hr />
      <h2>Text</h2>
      <div xml:lang="sa-Latn">
         
         <span class="note"><span class="bold">Vn 3</span></span>
         
         <p>Vādanyāyaḥ</p>
         
         
         <p>nigrahasthānalakṣaṇam</p>
         
         
         <p>1. nyāyavādinamapi vādeṣu asadvyavasthopanyāsaiḥ śaṭhā nigṛhṇanti, tanniṣedhārthamidamārabhyate
            /</p>
         
         
         <p>
            asādhanāṅga gavacanamadoṣodbhāvanaṃ dvayoḥ /<br />
            nigrahasthānam, anyatu na yuktamiti neṣyate //
            </p>
         
         
         <p>iṣṭasyārthasya siddhiḥ sādhanam. tasya nirvartakam aṅgam. tasya avacanaṃ tasyāṅgasyānuccāraṇaṃ
            vādino nigrahādhikaraṇam: tadabhyupagamya apratibhayā tūṣṇīmbhāvāt / sādhanāṅgasyāsamarthanād
            vā //</p>
         
         <span class="note"><span class="bold">Vn 4</span></span>
         
         <p>2. [svabhāvahetau sādhanāṅgasamarthanam]</p>
         
         
         <p>trividhameva hi liṅgamapratyakṣasya siddheraṅgam - svabhāvaḥ, kāryam, anupalambhaśca
            /</p>
         
         
         <p>tasya samarthanaṃ sādhyena vyāptiṃ prasādhya dharmiṇi bhāvasādhanam / yathā 'yat sat
            kṛtakaṃ vā, tat sarvamanityam, yathā ghaṭādiḥ, san kṛtako vā śabdaḥ'; iti /</p>
         
         
         <p>3. atrāpi na kaścit kramaniyamaḥ, iṣṭārthasiddherubhayatrāviśeṣāt /</p>
         
         
         <p>yasmād dharmiṇi prāk sattvaṃ prasādhya paścādapi vyāptiḥ prasādhyata eva / yathā -
            ''san śabdaḥ kṛtako vā, yaścaivaṃ sa sarvo 'nityaḥ, yathā - ghaṭādiḥ'; iti /</p>
         
         <span class="note"><span class="bold">Vn 5</span></span>
         
         <p>4. atra vyāptisādhanaṃ viparyaye bādhakapramāṇopadarśanam /</p>
         
         
         <p>yadi na sarvaṃ sat kṛtakaṃ vā pratikṣaṇavināśi syād, akṣaṇikasya kramayaugapadyābhyāmarthakriyāyogād
            arthakriyāsāmarthyalakṣaṇamato vyāvṛttam - ityasadeva syāt /</p>
         
         
         <p>sarvasāmarthyopākhyāvirahalakṣaṇaṃ hi nirupākhyamiti /</p>
         
         
         <p>evaṃ sādhanasya sādhyaviparyaye bādhakapramāṇānupadarśane virodhābhāvādasya viparyayavṛtteradarśane
            san kṛtako vā syāt, nityaśca ityanivṛttireva śaṅkāyāḥ /</p>
         
         <span class="note"><span class="bold">Vn 6</span></span>
         
         <p>5. na ca sarvānupalabdhirbhāvasya bādhikā, tatra sāmarthyaṃ kramākramayogena vyāptaṃ
            siddham; prakārāntarābhāvāt /</p>
         
         
         <p>tena vyāpakadharmānupalabdhirakṣaṇike sāmarthyaṃ bādhate /</p>
         
         
         <p>kramayaugapadyāyogasya sāmarthyābhāvena vyāptisiddhernānavasthāprasaṅgaḥ /</p>
         
         
         <p>6. atrāpyadarśanamapramāṇam, yataḥkramayaugapdyāyogasyaivāsāmarthyena vyāptyasiddheḥ
            pūrvakasyāpi hetoravyāptiḥ / ihāpi punaḥ sādhanopagame 'navasthāprasaṅga iti cet /
            na; abhāvasādhanasyādarśanasyāpratiṣedhāt /</p>
         
         
         <p>yadadarśanaṃ viparyayaṃ sādhayati hetoḥ sādhyaviparyaye, tadasya viruddhapratyupasthānād
            bādhakaṃ pramāṇamucyate /</p>
         
         <span class="note"><span class="bold">Vn 7</span></span>
         
         <p>evaṃ hi sa hetuḥ sādhyābhāve 'san sidhyet, yadi tatra pramāṇavatā svaviruddhena bādhyeta
            / anyathā tatrāsya bādhakāsiddhau saṃśayo durnivāraḥ /</p>
         
         
         <p>tato vyatirekasya sandehādanaikāntikaḥ syāddhetvābhāsaḥ /</p>
         
         
         <p>nāpyadarśanamātrād vyāvṛttiḥ; viprakṛṣṭeṣvasarvadarśino 'darśanasyābhāvāsādhanād,
            arvāgdarśanena satāmapi keṣāñcidarthānāmadarśanāt /</p>
         
         <span class="note"><span class="bold">Vn 8</span></span>
         
         <p>7. bādhakaṃ punaḥ pramāṇam / yatra kramayaugapadyāyogo na tasya kvacit sāmarthyam
            / asti cākṣaṇike sa iti pravartamānamasāmarthyamasallakṣaṇamākarṣati / teha 'yat sat
            kṛtakaṃ vā tadanityameva'; iti sidhyati /</p>
         
         
         <p>tāvatā sādhanadharmamātrānvayaḥ sādhyadharmasya svabhāvahetulakṣaṇaṃ ca siddhaṃ bhavati
            /</p>
         
         
         <p>evaṃ svabhāvahetuprayogeṣu samarthitaṃ sādhanāṅgaṃ bhavati / tasyāsamarthanaṃ sādhanāṅgāvacanam
            / tad vādinaḥ parājayasthānam; prārabdhārthāsādhanāt / vastutaḥ samarthasya hetorupādāne
            'pi sāmarthyāpratipādanāt /</p>
         
         <span class="note"><span class="bold">Vn 9</span></span>
         
         <p>8. [kāryahetau sādhanāṅgasamarthanam]</p>
         
         
         <p>kāryahetāvapi sādhanāṅgasya samarthanam / yat kāryaṃ liṅgaṃ kāraṇasya sādhanāyopādīyate,
            tasya tena saha kāryakāraṇabhāvaprasādhanaṃ bhāvābhāvaprasādhanapramāṇābhyām / yathā
            - 'idamasmin sati bhavati', 'satsvapi tadanyeṣu samartheṣu taddhetuṣu tadabhāve na
            bhavati'; iti /</p>
         
         
         <p>evaṃ hyasyāsandigdhaṃ tatkāryatvaṃ samarthitaṃ bhavati / anyathā kevalaṃ 'tadabhāve
            na bhavati'; ityupadarśane anyasyāpi tatrābhāve sandigdhamasya sāmarthyam / anyat
            / tatra samarthaṃ, tadabhāvāt tanna bhūtam /</p>
         
         
         <p>etannivṛttau punarnivṛttiryadṛcchāsaṃvādaḥ / mātṛvivāho hi tddeśajanmanaḥ piṇḍakharjūrasya
            deśāntareṣu mātṛvivāhābhāve 'bhāvavat / evaṃ hi samarthitaṃ tat kāryaṃ sidhyati /</p>
         
         
         <p>siddhiṃ tat svasambhavena tatsambhavaṃ sādhyati, kāryasya kāraṇāvyabhicārāt /</p>
         
         
         <p>avyabhicāre ca svakāraṇaiḥ sarvakāryāṇāṃ sadṛśo nyāyaḥ /</p>
         
         <span class="note"><span class="bold">Vn 10</span></span>
         
         <p>evamasamarthanaṃ kāryahetāvapi sādhanāṅgāvacanaṃ tad vādinaḥ parājayasthānam / asamarthite
            tasmin kāryatvāsiddherarthāntarasya tadbhāvāpratibaddhasvabhāvasya bhāve tadbhāvaniyamābhāvāt,
            ārabdhārthāsiddhesarvastutaḥ kāryasyāpyupādāne tadapradipādanāt /</p>
         
         <span class="note"><span class="bold">Vn 11</span></span>
         
         <p>9. [anupalabdhāvapi sādhanāṅgasamarthanam]</p>
         
         
         <p>anupalabdhāvapi pratipatturupalabdhilakṣaṇaprāptasyānupalabdhisādhanaṃ samarthanam;
            tādṛśyā evānupalabdhe rasadvyavahārasiddheḥ / anupalabdhilakṣaṇaprāptasya pratipattṛpratyakṣopalabdhinivṛttāvapyabhāvāsiddheḥ
            /</p>
         
         
         <p>tatropalabdhilakṣaṇaprāptiḥ svabhāvaviśeṣaḥ kāraṇāntarasākalyaṃ ca / svabhāvaviśeṣo
            yanna tribidhena viprakarṣeṇa viprakṛṣṭam / yadanātmarūpapritibhāsavivekena pratipattṛpratyakṣapratibhāsarūpam
            / tādṛśaḥ satsvanyeṣūpalambhapratyayeṣu tathānupalabdho 'sadvyavahāraviṣayaḥ, anyathā
            sati liṅge saṃśayaḥ /</p>
         
         <span class="note"><span class="bold">Vn 12</span></span>
         
         <p>10. atrāpi sarvamevaṃvidhamasadvyavahāraviṣaya iti vyāptiḥ, kasyacidasato 'bhyupagame
            tallakṣaṇāviśeṣāt /</p>
         
         
         <p>na hyevaṃvidhasyāsattvānabhyupagame 'nyatra tasya yogaḥ / na hyevaṃvidhasya sataḥ
            satsvanyeṣūpalambhakāraṇeṣvanupalabdhiḥ / anupalabhyamānaṃ tvīdṛśaṃ nāstītyetā - vanmātranimitto
            'yamasadvyavahāraḥ, anyasya tannimittasyābhāvāt /</p>
         
         <span class="note"><span class="bold">Vn 13</span></span>
         
         <p>11. sarvasāmarthyaviveko nimittamiti cet / evametat, tasyaiva sarvasāmarthyavivekina
            evaṃ pratītiḥ, anyasya tatpratipattyupāyasyābhāvāt / tatpratipattau ca satyāmasadvyavahāra
            itīdaṃ tannimittamucyate /</p>
         
         <span class="note"><span class="bold">Vn 14</span></span>
         
         <p>12. buddhivyapadeśārthakriyābhyaḥ sadvyavahāro viparyaye cāsadvyavahāra iti cet /
            bhavati buddheryathoktapratibhāsāyāḥ sadvyavahāraḥ, viparyaye 'sadvyavahāraḥ /</p>
         
         
         <p>pratyakṣāviṣaye tu syālliṅgajāyā api kutaścit sadvyavahāraḥ /</p>
         
         
         <p>asadvyavahārastu tadviparyaye 'naikāntikaḥ, viprakṛṣṭe 'rthe pratipattṛpratyakṣasya
            anyasya vā pramāṇasya nivṛttāvapi saṃśayāt /</p>
         
         
         <p>13. na ca sarve buddhivyapadeśāstadbhedābhedau vā vastusattāṃ vastubhedābhedasattāṃ
            vā sādhayanti, astsvapi kathañcidatītānāgatādiṣu nānaikārthakriyākāriṣu vārtheṣu tadbhāvakhyāpanāya
            nānaikātmatābhāve 'pinānaikarūpāṇāṃ vṛtteḥ - rājā mahāsammataḥ (<span class="bold">Vn 15</span>) prabhavo rājavaṃśasya, saṅkhaścakravartī mahāsammatanirmitasya yūpasyotthāpayitā,
            śaśaviṣāṇaṃ, rūpaṃ sanidarśanaṃ sapratighaṃ ghaṭaśceti /</p>
         
         
         <p>14. nahi sanidarśanādiśabdā nānāvastuviṣayāḥ, ekatropasaṃhārāt /</p>
         
         
         <p>nānāviṣayatve 'pyekatropasaṃhārastannimittānāṃ tattatsamavāyāditi cet / āyāse batāyaṃ
            tapasvī padārthe [padarthaḥ?] patito 'nekasambandhinamupakṛtyānekaṃśabdamātmani tebhyaḥ
            samāśaṃsan ! sa yaiḥ śaktibhedairanekasambandhina mupakaroti tairevānekaṃ śabdaṃ kiṃ
            notthāpayati ! evaṃ hyanena pramparānusārapariśramaḥ parihṛto bhavati /</p>
         
         <span class="note"><span class="bold">Vn 16</span></span>
         
         <p>nānāśabdotthāpanāsāmarthye nānāsambandhyupakāro 'pi mā bhūt, anupakāre hi teṣāṃ tatsambandhitāpi
            na sidhyati / ghaṭa ityapi ca rūpādaya eva bahava ekārthakriyākāriṇa ekaśabdavācyā
            bhavantu, kimarthāntarakalpanayā?</p>
         
         
         <p>bahavo 'pi hi ekārthakāriṇo bhaveyuḥ, cakṣurādivat / tatsāmarthyakhyāpanāya tatraikaśabdaniyogo
            'pi syāditi yuktaṃ paśyāmaḥ /</p>
         
         <span class="note"><span class="bold">Vn 17</span></span>
         
         <p>15. na ca niṣprayojanā lokasyārtheṣu śabdayojanā / tatra ye 'rthāḥ saha pṛthagvā ekaprayojanāḥ
            teṣāṃ tadbhāvakhyāpanāya hi ekśabdo niyujyeta yadi, kiṃ syāt? tadarthakriyāśaktikhyāpanāya
            niyuktasya samudāyaśabdasyaikavacanavirodho 'pi nāstyeva; sahitānāṃ sā śaktirekā,
            na pratyekamiti /</p>
         
         
         <p>samudāyaśabda ekasmin samudāye vācye ekavacanaṃ ghaṭa iti /</p>
         
         
         <p>jātiśabdeṣvarthānāṃ pratyekaṃ sahitānāṃ ca śaktirnānaikā ca śaktiriti, nānaikaśaktivivakṣāyāṃ
            bahuvacanamekavacanaṃ cecchātaḥ, vṛkṣā vṛkṣamiti [? vṛkṣa iti] syāt /</p>
         
         
         <p>yadyeṣa niyamo bahuṣveva bahuvacanam ekasminnekavacanamiti /</p>
         
         
         <p>asmākaṃ tu sāṅketikeṣvartheṣu saṅketavaśāt tāvitya bhiniveśa eva /</p>
         
         <span class="note"><span class="bold">Vn 18</span></span>
         
         <p>16. nāneko rūpādirekaśabdotthāpane samartha iti cet / kiṃ vai puruṣavṛtteranapekṣāḥ
            śabdānarthaḥ svayamutthyāpayanti, āhosvit puruṣaiḥ śabdā vyavahārārthamartheṣu niyujyante?
            svayamutthāpane hi bhāvaśaktiḥ, āśaktirvā cintyeta / na ca tadyuktam, puruṣaisteṣāṃ
            niyoge yatheṣṭaṃ niyuñjīranniti kastatropānambhaḥ?</p>
         
         
         <p>nimittaṃ ca niyogasyoktameva /</p>
         
         
         <p>api ca - yadi na rūpādīnāmekena śabdena sambandhaḥ, kathamekenaiṣā - māśrayābhimatena
            dravyeṇa sambandha iti kevalamayamasadbhūtābhiniveśa eva /</p>
         
         <span class="note"><span class="bold">Vn 19</span></span>
         
         <p>na vayamekasambandhavirodhādekaṃ śabdaṃ necchāmaḥ, api tvabhinnānāṃ rūpādīnāṃ ghaṭakambalādiṣu
            nānārthakriyāśabdavirodhāt te ekarūpāḥ samudāyāntarā - sambhāvinīmarthakriyāmeva na
            kuryuḥ, tena tatprakāśanāyaikenāpi śabdenocyeran /</p>
         
         
         <p>bhavatu nāma kasyacidiyaṃ vāñchā - bhaveyurekarūpā rūpādayaḥ sarvasamudāyeṣu iti /
            kimidaṃ parasparaviviktarūpapratibhāsādhyakṣadarśanamenāmupekṣate?</p>
         
         
         <p>aniṣṭaṃ cedaṃ rūpādīnā / pratisamudāyaṃ svabhāvabhedopagamāt /</p>
         
         <span class="note"><span class="bold">Vn 20</span></span>
         
         <p>17. yadyanya eva rūpādibhyo ghaṭaḥ syāt kiṃ syāt?</p>
         
         
         <p>astu, tasya pratyakṣasya sato 'rūpādirūpasya tadvivekena buddhau svarūpeṇa pratibhāsane
            kimāvaraṇam?</p>
         
         
         <p>pratibhāsamānāśca vivekena pratyakṣārthā dṛśyante 'pṛthagdeśatve 'pigandharasādayaḥ.
            vātātapasparśādayaścaikendriyagrāhyatve 'pi /</p>
         
         <span class="note"><span class="bold">Vn 21</span></span>
         
         <p>idameva ca pratyakṣasya pratyakṣatvaṃ yadanātmarūpādivivekena svarūpasya buddhau samarpaṇam
            / ayaṃ punarghaṭādiramūlyadānakrayī yaḥ svarūpaṃ ca nopadarśayati, pratyakṣatāṃ ca
            svīkartumicchati /</p>
         
         
         <p>18. etena buddhiśabdādayo 'pi vyākhyātāḥ, yadi taistatsādhanamiṣyate / na ca pratyakṣasyānabhibhave
            rūpānupalakṣaṇam; yena tatsādhanāya liṅgamucyate / apratyakṣatve 'pyapramāṇasya sattopagamo
            na yuktaḥ / tanna rūpādibhyo 'nyo ghaṭaḥ evaṃ tāvanna buddhivyapadeśābhyāṃ sattāvyavahāraḥ,
            sattābhedābhedavyavahāro vā / (<span class="bold">Vn 22</span>) ata eva na tadviparyayād viparyayaḥ /</p>
         
         
         <p>19. arthakriyātastu sattāvyavahāraḥ syāt, na sattābhedābhedavyavahāraḥ, ekasyāpyanekārthakriyādarśanāt
            / yathā pradīpasya vijñānavartivikārajvālāntarotpādanāni / anekasyāpi cakṣurāderekavijñānakriyādarśanāt
            /</p>
         
         
         <p>na brūmaḥ - arthakriyābhedamātreṇa sattābheda iti / kiṃ tarhi? adṛṣṭārthakriyābhedena
            / yā arthakriyā yasminnadṛṣṭā punardṛśyate sā sattābhedaṃ sādhayati / yathā mṛdyadṛṣṭā
            satyudakadhāraṇādyarthakriyā ghaṭe dṛśyamānā / adṛṣṭā ca tantuṣu prāvaraṇādyarthakriyā
            paṭe dṛsyate iti sattābhedaḥ /</p>
         
         <span class="note"><span class="bold">Vn 23</span></span>
         
         <p>sidhyatyevamarthāntaraṃ, tathāpyavayavī na sidhyati / yathāpratyayaṃ saṃskārasantatau
            svabhāvabhedo tpatterarthakriyābhedaḥ / araṇinirmathanāvasthādāvivāgneḥ sthūlakarīṣatṛṇakāṣṭhadahanaśaktibhedaḥ,
            tathā yathāpratyayaṃ svabhāvabhedotpattestantvādiṣvarthakriyābhedaḥ /</p>
         
         
         <p>etena buddhivyapadeśabhedābhedau vyākhyātau /</p>
         
         <span class="note"><span class="bold">Vn 24</span></span>
         
         <p>20. tatrayaduktam - 'arthakriyātaḥ sattāvyavahārasiddhiḥ, viparyayād viparyayaḥ';
            iti; satyametat / sa eva tu viparyayo 'nupalabdhilakṣaṇaprāpteṣu na sidhyati /</p>
         
         
         <p>tatra punaridamanicchato 'pyāyātam - 'yasyedaṃ sāmarthyamupalabdhilakṣaṇaprāptaṃ sannopalabhyate,
            so 'sadvyavahāraviṣayaḥ, sāmarthyalakṣaṇatvāt sattvasya'; iti /</p>
         
         
         <p>tathāpi ko 'tiśayaḥ pūrvakādasya? na hi svabhāvādarthāntaraṃ sāmarthyam / tasyopalabdhilakṣaṇaprāptasya
            yo 'nupalambhaḥ sa svabhāvasyaiveti pūrvakaiveyamanupalabdhiḥ /</p>
         
         
         <p>tasmādanena kvacit keṣāñcidasadvyavahāramabhyupagacchatā ato 'nupalambhādabhyupagantavyaḥ
            /</p>
         
         
         <p>so 'nyatrāpi tathāvidhe 'viśiṣṭa iti so 'pi tathāstu iti / na vā kvacid, viśeṣābhāvāt
            / vyāptiḥ - sarva evaṃvidho 'nupalabdho 'sadvyavahāraviṣaya iti /</p>
         
         <span class="note"><span class="bold">Vn 26</span></span>
         
         <p>21. naiva kaścit kvacit kathañcidanupalabdho 'pyasadvyavahāraviṣaya iti cet / sarvasya
            sarvarūpāṇāṃ sarvadānivṛtteḥ sarvaṃ sarvatra sarvadā samupayujyeta /</p>
         
         
         <p>idaṃ ca na syāt - 'idamataḥ', 'nāta idam', 'ihedam', 'iha nedam', 'idānīmidam', 'idānīṃ
            nedam', 'idamevam'; 'idaṃ naivam'; iti; kasyacidapi rūpasya kathañcit kvacit kadācid
            viviktahetorabhāvāt / ananvayavyatirekaṃ viśvaṃ syāt, bhedābhāvāt /</p>
         
         
         <p>avasthānivṛttipravṛttibhedebhyo vyavastheti cet / nanvata eva sarvaviṣayasyāsadvyavahārasyābhāvānna
            te sambhavanti, yatastebhyo vyavasthā syāt /</p>
         
         
         <p>kvacid viṣaye 'sadvyavahāropagame sa kuta iti vaktavyam / na hyanupalambhādanyo vyavacchedaheturasti;
            vidhipratiṣedhābhyaṃ vyavacchede sarvadānupalambhasyaiva sādhanatvāt /</p>
         
         
         <p>anupalambhādeva tadabhyupagame, sa yatraivāsti sarvo 'sadvyavahāraviṣaya iti vaktavyam,
            viśeṣābhāvāt /</p>
         
         <span class="note"><span class="bold">Vn 28</span></span>
         
         <p>22. sarvapramāṇanivṛttiranupalabdhiḥ / sā yatra so 'sadviṣaya [? so 'sadvyavahāra-
            viṣaya] iṣṭa iti cet / sukumāraprajño devānāmpriyo na sahate pramāṇacintā - parikleśaṃ,
            yena nātrādaraṃ kṛtavān /</p>
         
         
         <p>na hyanumānādinivṛttirabhāvaṃ gamayati, vyabhicārāt / na sarvapratyakṣanivṛttiḥ, asiddheḥ
            /</p>
         
         
         <p>nātmapratyakṣāviśeṣanivṛttirapi viprakṛṣṭeṣu /</p>
         
         
         <p>tasmāt svabhāvaviśeṣo yataḥ pramāṇānniyamen sadvyavahāraṃ pratipadyate, tannivṛttistasyāsadvyavahāraṃ
            sādhayati, tatsvabhāvasattāyāḥ tatpramāṇāsattayā iṣṭeḥ /</p>
         
         
         <p>na copalabdhilakṣaṇaprāptasyārthasyāpraptyakṣādanyopalabdhiḥ, yenānumānādasyopalabdhiḥ
            syāt / na ca tadrūpānyathābhāvamantareṇāpratyakṣatā, anyathābhāve ca tadeva na syāt
            /</p>
         
         
         <p>api ca - kuta idamamantrauṣadhamindrajānaṃ bhāvena śikṣitam, yadayamajātānaṣṭarūpātiśayo
            'vyavadhānadūrasthānastasyaiva tadavasthendriyādereva puruṣasya kadācit pratyakṣaḥ,
            apratyakṣaśca; yena kadācidasyānumānamupalabdhiḥ, kadācit pratyakṣaṃ, kadācidāgamaḥ
            ! ekasminnevānatiśaye amīṣāṃ prakārāṇāṃ virodhāt /</p>
         
         <span class="note"><span class="bold">Vn 30</span></span>
         
         <p>23. nānatiśayanivṛttyā, [naikātiśayanivṛtyā?] aparātiśayotpattyā ca tairvyavahārabhedopagamāt
            /</p>
         
         
         <p>so 'tiśayastasyātmabhūto 'nanvaye [... nanvayaḥ?] nivartamānaḥ pravartamānaśca kathaṃ
            na svabhāvanānātvamākarṣayati, sukhaduḥkhavat / sānvayatve ca kā kasya pravṛttirnivṛttirvā
            iti yatkiñcidetat /</p>
         
         
         <p>athavā yadi ca kasyacitsvabhāvasya pravṛttirnivṛttirveti svayamapyabhyanujñāyate,
            tadetadeva paro bruvāṇāḥ kimiti nānumanyate?</p>
         
         
         <p>tasya niranvayopajananavināśopagamāditi cet /</p>
         
         
         <p>ko 'yamanvayo nāma? bhāvasya janmavināśayoḥ śaktiḥ; sāstyeva prāgapi janmano nirodhādapyūrdhvam
            / tenāyaṃ nāpūrvaḥ sarvathā jāyate, na pūrvo vinaśyatīti /</p>
         
         
         <p>yadi sā sarvadānatiśayā, kimidānīmatiśayavad yatkṛto 'yaṃ vyavahāravibhāgaḥ?</p>
         
         <span class="note"><span class="bold">Vn 31</span></span>
         
         <p>tā avasthā atiśayavatya iti cet, tā avasthāḥ sā ca śaktiḥ kimeko bhavaḥ? āhosvit nānā?</p>
         
         
         <p>ekaścet kathamidānīmidamekatrāvibhaktātmani niṣparyāyaṃ parasparavyāhataṃ yokṣyate
            - janmājanma, nivṛttiranivṛttiḥ, ekatvaṃ nānātvaṃ, pratyakṣatāpratyakṣatā, arthakriyopayogaḥ
            anupayogaścetyādi /</p>
         
         <span class="note"><span class="bold">Vn 32</span></span>
         
         <p>24. asti paryāyo 'vasthā śaktiriti, tenāvirodha iti cet / vismaraṇaśīlo devānāmpriyaḥ
            prakaraṇaṃ na lakṣayati / śaktiravasthetyeko bhāvo 'vibhāga iti yat ko 'yaṃ virodha
            uktaḥ?</p>
         
         
         <p>athāpyanayorvibhāgaḥ, nakaścid virodhaḥ, kevalaṃ sānvayau bhāvasya janmavināśau iti
            na syāt /</p>
         
         
         <p>tasmād yasyānvayo na tasya janmavināsau, yasya ca tau na tasyānvayaḥ /</p>
         
         <span class="note"><span class="bold">Vn 33</span></span>
         
         <p>tayorabhedādadoṣa iti ced, anuttaraṃ bata doṣasaṅkaṭamatrabhavān dṛṣṭirāgeṇa pravesyamāno
            'pi nātmānaṃ / cetayati / abhedo hi nāmaikyam, 'tau'; ityayaṃ ca bhedādhiṣṭhāno bhāviko
            vyavahāraḥ / nivṛttiprādurbhāvayoḥ anivṛttiprādurbhāvau, sthitāvasthitiḥ ityādikaṃ
            nānātvalakṣaṇaṃ ca kathaṃ yotsyate?</p>
         
         
         <p>atha hi bhāvānāṃ bheda etadvirahaścābhedaḥ, yathā - sukhādiṣu śaktyavasthayoccaikātmani
            / anyathā bhedābhedalakṣaṇābhāvād bhedābhedayoravyavasthā syātsarvatra /</p>
         
         
         <p>tadātmani prādurbhāvo 'bhedaḥ, viparyaye bhedaḥ, yathā - mṛdātmani prādurbhavato ghaṭasya
            tasmādabhedaḥ, bhedaśca viparyaye sukhaduḥkhayoriti idaṃ bhedābhedalakṣaṇaṃ, tenāvirodha
            iti cet /</p>
         
         
         <p>na vai mṛdātmani ghaṭasya prādurbhāvaḥ / kiṃ tarhi? mṛdātmaiva kaścid ghaṭaḥ, na hyekastrailokye
            mṛdātmā / prativijñaptipratibhāsabhedaśca dravyasvabhāvabhedāt / evaṃ hyasyāpi sukhādiṣu
            caitanyeṣu bhedāvagamaḥ samartho bhavati /</p>
         
         
         <p>yadyeva, bhedaḥ syāt /</p>
         
         
         <p>satyapyetasmin kasyacidātmano 'nvayā devamiti cet / sukhādiṣvapyayaṃ prasaṅgaḥ caitanyeṣu
            ca /</p>
         
         
         <p>na ca ghaṭādiṣvapi sarvātmanānvayaḥ, avaiśvarūpyasahotpattyādiprasaṅgāt /</p>
         
         
         <p>na ca ghaṭaṃ mṛdātmānaṃ ca kaścid vivekenopalakṣayati, yenaivaṃ syādidamiha prādurbhūtamiti
            /</p>
         
         
         <p>na hyadhiṣṭhānādhiṣṭhāninorvivekenānupalakṣaṇe evaṃ bhavati / na ca śakteḥ śaktyātmani
            prādurbhāvaḥ iti tasyāḥ svātmano 'bhedo na syāt /</p>
         
         <span class="note"><span class="bold">Vn 36</span></span>
         
         <p>25. etenaiva pariṇāmaḥ pratyuktaḥ / yo 'pi hi kalpayed - 'yo yasya pariṇāmaḥ sa tasmādabhinnaḥ';
            iti / na hi śaktirātmanaḥ pariṇāma iti /</p>
         
         
         <p>kiñcedamuktaṃ bhavati - pariṇāma ityavasthitasya dravyasya dharmāntaranivṛttiḥ, dharmāntaraprādurbhavaśca
            pariṇāmaḥ /</p>
         
         
         <p>yattaddharmāntaraṃ nivartate prādurbhavati ca, kiṃ tat tadevāvasthitaṃ dravyaṃ syāt,
            tato 'rthāntaraṃ vā, anyavikalpābhāvat?</p>
         
         
         <p>yadi tattadeva, tasyāvasthānānna nivṛttiprādurbhāvāviti kasya tāviti vaktavyam /</p>
         
         
         <p>avasthitasya dharmāntaramiti ca na sidhyati / na hi tadeva tasyānapāśritavyapekṣābhedaṃ
            dharmāntaraṃ bhavati /</p>
         
         <span class="note"><span class="bold">Vn 37</span></span>
         
         <p>atha dravyādarthāntaraṃ dharmaḥ, tadā tasya nivṛttiprādurbhāvābhyaṃ na dravyasya pariṇatiḥ
            / na hyarthāntaragatābhyāṃ syāt nivṛttiprādurbhāvābhyāmarthāntarasya pariṇatiḥ, caitanye
            'pi prasaṅgāt /</p>
         
         
         <p>dravyasya dharma iti ca vyapadeśo na sidhyati, sambandhābhāvāt / na hi kāryakāraṇabhāvādanyo
            vastusambandho 'sti /</p>
         
         
         <p>na cānayoḥ kāryakāraṇabhāvaḥ, svayamatadātmano 'tatkāraṇatvāt, dharmasya dravyādarthāntarabhūtatvāt
            /</p>
         
         
         <p>arthāntaratve 'pi dharmakāraṇatve, arthāntarasya kāryasyotpādanāt dravyasya pariṇāmaḥ
            itīṣṭaṃ syāt / tadviruddhasyāpi hetuphalasantāne mṛddravyākhye, pūrvakānmṛtpiṇḍadravyāt
            kāraṇāduttarasya ghaṭadravyasya kāryasyotpattau 'mṛd dravyaṃ pariṇatam'; iti vyavahārasyopagamāt
            /</p>
         
         
         <p>na ca dharmasya dravyāt tattvānyatvābhyāmanyo vikalpaḥ sambhavati, ubhayathā yena
            pariṇāmaḥ /</p>
         
         <span class="note"><span class="bold">Vn 39</span></span>
         
         <p>26. na nirvivekandravyameva dharmaḥ, nāpi dravyādarthāntaram, kiṃ tarhi? dravyasya
            sanniveśo 'vasthāntaram, yathā aṅgulīnāṃ muṣṭiḥ / na hyaṅulya eva nirvivekā muṣṭiḥ,
            prasāritānāmamuṣṭitvāt /</p>
         
         
         <p>nāpyarthāntaraṃ, pṛthaksvabhāvānnopalabdhiriti cet / na, muṣṭeraṅguliviśeṣatvāt /
            aṅgulya eva hi kāścana muṣṭiḥ, na tu sarvāḥ / na hi prasāritā aṅgulyo nirvivekasvabhāvāḥ
            muṣṭyaṅgulyaḥ, avasthādvaye 'pi ubhayapratipattiprasaṅgāt /</p>
         
         
         <p>yatra cahi khalu vivekaḥ svabhābhūtaḥ, sa eava vastubhedalakṣaṇaṃ sukhuduḥkhavat /</p>
         
         
         <p>parabhūte ca vivekotpāde 'ṅgulyaḥ prasāritā evopalabhyeran / na hi svayaṃ svabhāvādapracyutasyārthāntarotpāde
            'nyathopalabdhi ratiprasaṅgāt /</p>
         
         
         <p>nanūktaṃ, 'dravyameva nirvivekamavasthā, nāpi dravyādarthāntaram'; iti /</p>
         
         
         <p>uktamidaṃ, na punaryuktam / na hi sato vastunastattvānyatve muktvā anyaḥ prakāraḥ
            sambhavati, tayorvastuni paraspara parihārasthitilakṣaṇatvenaikatyāgasyāparopādānanāntarīyakatvāt
            /</p>
         
         
         <p>aṅgulīṣu punaḥ pratikṣaṇavināśinīṣvanyā eva prasaritaḥ anyā muṣṭiḥ /</p>
         
         
         <p>tatra muṣṭyādiśabdā viśeṣaviṣayāḥ, aṅgulīśabdaḥ sāmānyaviṣayaḥ, bījāṅkurādiśabdavat,
            vrīhyādiśabdavacca / tenāṅgulyaḥ prasāritā na muṣṭiḥ /</p>
         
         <span class="note"><span class="bold">Vn 41</span></span>
         
         <p>27. tadyadi prāgasadeva kāraṇe kāryaṃ bhavet, kiṃ na sarvaḥ sarvasmāt bhabvati, na
            hyasattve kaścid viśeṣa iti?</p>
         
         
         <p>nanu sarvatra sattve 'pyayaṃ tulyo doṣaḥ - na hi sattve kaścid viśeṣaḥ, viśeṣe vā
            sa viśeṣa straigunyād bhinnaḥ syāt, tadbhāve viśeṣasyānanvayāt /</p>
         
         
         <p>sataśca sarvātmanā niḥsvabhāvāvasthāyāmiva kiṃ jāyate? sādhanavaiphalyaṃ ca, sādhyasya
            kasyacidabhāvāt /</p>
         
         
         <p>yasya kasyacidatiśayasya tatra kathañcidasata utpattau so 'tiśayastatra asan kathaṃ
            jāyeta? jāto vā sarvaḥ sarvasmājjāyeta iti tulyaḥ paryanuyogaḥ /</p>
         
         
         <p>nātiśayastatra sarvathā nāsti, kathañcitsata eva bhāvāditi cet / yathā nāsti sa prakāraḥ,
            tatra asan kathaṃ jāyeta?</p>
         
         <span class="note"><span class="bold">Vn 43</span></span>
         
         <p>28. na ca sarvathā sataḥ kaścijjanmārtha ityuktam / asato 'pi kāryasya kāraṇādutpāde
            yo yajjananasvabhāvastata eava tasya janma, nānyasmāditi niyamaḥ /</p>
         
         
         <p>tasyāpi sa svabhāvaniyamaḥ svahetorityanādisvabhāvaniyamaḥ /</p>
         
         
         <p>api ca - yadi mṛtpiṇḍe ghaṭo 'sti, kathaṃ tadavasthāyāṃ na paścādvadupalabdhiḥ, tadarthakriyā
            vā?</p>
         
         
         <p>vyakteraprādurbhāvāditi cet / tasyā eva tadarthakriyādibhāve ghatvāt tadrūpasya ca
            prāgasattvāt kathaṃ ghaṭo 'sti? na hi rūpāntarasya sattve rūpāntaramasti /</p>
         
         
         <p>na ca rūpapratibhāsavede vastvabhedo yuktaḥ, atiprasaṅgāt /</p>
         
         <span class="note"><span class="bold">Vn 44</span></span>
         
         <p>29. tasmād yaḥ upalabdhilakṣaṇaprāptasvabhāvānupalabdhiḥ sa nāstyeva / na hi tasyatatsvabhāvasthitāvanupalabdhitaḥ,
            asthitiścātattvam, parasparaṃtathāsthitayoreva [tathāsthitayoriva?] sukhaduḥkhayoriti
            vyāptiḥ, asadvyavahāraniścayena anupalabdhiviśeṣasya / tenānupalabdhyā kasyacid vyavacchedaṃ
            prasādhayatā tasya yathoktopalabdhilakṣaṇaprāptirūpatā darśanīyā /</p>
         
         
         <p>upadarśyānupalabdhinirdeśāsamarthanaṃ svabhāvānupalabdhau, vyāpakānupalabdhāvapi dharmayorvyāpyavyāpakabhāvaṃ
            prasādhya vyāpakasya nivṛttiprasādhanaṃ samarthanam /</p>
         
         
         <p>kāraṇānupalabdhāvapi kāryakāraṇabhāvaṃ prasādhya kāraṇasya nivṛtti prasādhanaṃ samarthanam
            /</p>
         
         
         <p>tadviruddhopalabdhiṣvapi dvayorviruddhayorekasya viruddhasyopararśanaṃ samarthanam
            /</p>
         
         <span class="note"><span class="bold">Vn 45</span></span>
         
         <p>evamanupalabdhau sādhanāṅgasyāsamarthanaṃ sādhanāṅgāvacanam / tad vādino nigrahasthānasamarthane
            [? nigrahasthānam, asamarthane] tasmin vyāpyāsiddheḥ /</p>
         
         <span class="note"><span class="bold">Vn 46</span></span>
         
         <p>30. athavā - sādhyate yena pareṣāmapratīto 'rtha iti sādhanaṃ, trirūpahetu- vacanasamudāyaḥ
            / tasyāṅgaṃ pakṣadharmādivacanam / tasyaika- syāpyavacanamasādhanāṅga- vacanaṃ, tadapi
            vādino nigrahasthānam / tadavacane heturūpasyaivāvacanam, avacane siddherabhāvāt /</p>
         
         
         <p>31. [pratijñādīnāmasādhanāṅgatvam]</p>
         
         
         <p>athavā - tasyaiva sādhanasya yannāṅgaṃ pratijñopanayanigamanādi tasyāsādhanāṅgasya
            sādhanavākye upādānaṃ vādino nigrahasthānaṃ, vyarthāmidhānāt /</p>
         
         
         <p>anvayavyatirekavacanayorvā sādharmyavati vaidharmyavati ca sādhanaprayoga ekasyaivābhidhānena
            siddherbhāvād dvitīyasyāsāmarthyamiti tasyāpyasādhanāṅgasyābhidhānaṃ nigrahasthānaṃ,
            vyarthābhidhānādeva /</p>
         
         <span class="note"><span class="bold">Vn 47</span></span>
         
         <p>nanu ca viṣayopadarśanāya pratijñāvacanamasādhanāṅgamapyupādeyameva / na, vaiyarthyāt
            / asatyapi pratijñāvacane yathoktāt sādhanavākyād bhavatyeveṣṭārthasiddhirityapārthakaṃ
            tasyopādānam /</p>
         
         
         <p>yadi ca viṣayopadarśanamantareṇa pratīterutpattiḥ, kathaṃ na pratijñā sādhanādayaḥ
            [sadhanāvayavaḥ?]? na hi pakṣadharmavacanasyāpi pratītihetubhāvādanyaḥ sādhanārthaḥ,
            sa pratijñāvacane 'pi tulya iti kathaṃ na sādhanam?</p>
         
         
         <p>kevalasyāsāmarthyādasādhanatvamiti cet / tattulyaṃ pakṣadharmavacanasyāpīti tadapi
            na sādhanāvayavaḥ syāt /</p>
         
         
         <p>na hi pakṣadharmavacanāt kevalā [kevalāt?] pratipatterutpattiḥ /</p>
         
         
         <p>etena saṃśayotpattiḥ pratyuktā, pakṣadharmavacanādapi kevalādapradarśite sambandhe
            saṃśayotpatteḥ /</p>
         
         
         <p>tasmād vyarthameva sādhanavākye pratijñāvacanopādānaṃ vādino nigrasthānam /</p>
         
         <span class="note"><span class="bold">Vn 49</span></span>
         
         <p>32. athavā sādhanasya siddheryannāṅgam - asiddhaḥ, viruddhaḥ anaikāntiko vā hetvābhāsaḥ
            tasyāpi vacanaṃ vādino nigrahasthānam, asamarthopādānāt /</p>
         
         
         <p>tathā sādhyādivikalasya anvayāpradarśitānvayā tairapi [? ananvayāpradarśitānvayāderapi]
            dṛṣṭāntābhāsasya sādhanāṅgasya [?asādhanāṅgasya] vacanamapi vādino nigrahasthānam
            asamarthopādānādeva / na hi tairhetoḥ sambandhaḥ śakyate pradarśayitum / apradarśanādasāmarthyam
            /</p>
         
         <span class="note"><span class="bold">Vn 50</span></span>
         
         <p>33. athavā - siddhiḥ sādhanaṃ, tadaṅgaṃ dharmo yasyārthasya vivādāśrayasya vādaprastāvahetoḥ
            sa sādhanāṅgaḥ / tadvayatirekeṇāparasyāpyajijñāsitasya viśeṣasyāśāstrāśrayavyājādibhiḥ
            prakṣepo moṣaṇaṃ [ghoṣaṇaṃ?] ca paravyāmohanānubhāṣaṇaśaktivighātādihetoḥ, tadapyasādhanāṅgavacanaṃ
            vādino nigrahasthānam, aprastutābhidhānāt /</p>
         
         
         <p>ebhiḥ kathāviccheda eva; tathā viśeṣasahitasyārthasya prativādino 'jijñāsitatvāt /
            jijñāsāyāmadoṣḥ / jijñāsitaṃ punararthasyānyasya prasaṅgaparaṃparayā ye ṣa pannādinā
            (?) bahiḥ prativādinaḥ, prāśnikānāṃ ca nyāyadarśināmiti /</p>
         
         
         <p>ebhiḥ kathāviccheda eva karaṇīyaḥ / na hi kaścidarthaḥ kvacit kriyamāṇaprasaṅge na
            prayujyate, nairātmyavādinastu tatsādhane nṛtyagītyāderapi tatra prasaṅgāt /</p>
         
         
         <p>yathā - pratijñābhidhānapūrvakaṃ kaścit kuryāt - 'nāstyātmā'; iti vayaṃ bauddhā brūmaḥ
            / ke bauddhāḥ? ye buddhasya bhagavataḥ śāsanamabhyupagatāḥ / ko buddho bhagavān? yasya
            śāsane bhadantāśvaghoṣaḥ pravrajitaḥ / ka ḥ punarbhadantāśvaghoṣaḥ? yasya rāṣṭrapālaṃ
            nāma nāṭakam / kīdṛśaṃ rāṣṭrapālaṃ nāma nāṭakam? iti prasaṅgaṃ kṛtvā 'nāndyante tataḥ
            praviśati sūtradhāraḥ'; iti paṭhet, nṛtyed, gāyecca / prativādī taṃ ca sarvaprasaṅgaṃ
            nānukartuṃ samartha iti parājitaḥ syāt / iti sabhyaḥ sādhusammatānāṃ viduṣāṃ tattvacintāprakāraḥ
            /</p>
         
         <span class="note"><span class="bold">Vn 52</span></span>
         
         <p>34. na caivaṃ prastutasya paryavasānaṃ sa bhavati [? sambhavati], 'aniścaya phalatvādanārambha
            eva vādasya /</p>
         
         
         <p>kathaṃ caiva jayaparājayau? prativādino 'pyananubhāṣaṇasyaivamprakārasya prasaṅgasya
            vistareṇānubhāṣaṇavyājena sambhavād, aniścitatvācca /</p>
         
         
         <p>tasmāt pratijñāvacanameva tāvanna nyāyyam / kutaḥ punastatrājijñāsitaviśeṣaprasaṅgopanyāsaḥ,
            tadvyākhyāprasaṅgavitathapralāpaśca?</p>
         
         
         <p>sarvaścāyaṃprakāro durmatibhiḥ śaṭhairnyāyasāmarthyenārthapratipādane 'samarthaiḥ
            pravartitaḥ /</p>
         
         
         <p>yathā - 'puruṣātiśayapūrvakāṇi tanubhuvanakaraṇādīni'; iti pratijñāya tanukaraṇabhuvanavyākhyāvyājena
            sakalavaiśeṣikaśāstrārthaghoṣaṇam /</p>
         
         
         <p>'nityaḥ śabdo 'nityo vā'; iti vāde dvādaśalakṣaṇaprapañcaprakāśanaśāstra praṇetṛ-
            jaiminipratijñātatattvanityatādhikaraṇaśabdaghaṭānyatarasadvitīyo ghaḥṭa iti pratijñāmuparacayya
            dvādaśalakṣaṇādivyākhyānam /</p>
         
         
         <p>sarvo 'yaṃ durmatīnāmasāmarthyapracchādanopāyaḥ, na tu satyairastyupetaḥ, tattvaparīkṣāyāṃ
            phalādipratisaraṇadaṇḍaprayogādīnāmayuktatvāt /</p>
         
         <span class="note"><span class="bold">Vn 53</span></span>
         
         <p>35. bhavatyeva nāṭakādighoṣaṇe 'rthāntaragamanāt parājaya iti cet, anyasyāpyajijñāsitasya
            kiṃ na bhavati? na hi tasyāpi kācid vivakṣitasādhyadharmasiddhau nāntarīyakatā / yathā
            hetupratyayapāratantryalakṣaṇasaṃskāraduḥkhatādisiddhimantareṇa nānityatāsiddhiḥ /</p>
         
         <span class="note"><span class="bold">Vn 54</span></span>
         
         <p>tathāvidhastu dharmaḥ pṛthaganukto 'pi sādhyadharme 'ntarbhāvāt pakṣīkṛta eveti na
            pṛthagasyopanyāsaḥ, vyākhyānaṃ vā / tasmādevaṃvidhasyāpi tadānīṃ prativādino jijñāsitasyārthasya
            pratijñāyāmanyatraivopanyāso vyākhyānaṃ vā arthāntaragamanānnigrahasthānameva /</p>
         
         
         <p>tena jijñāsitadharmamātrameva sādhanāṅgaṃ vācyaṃ, na prasaṅga upakṣeptavyaḥ, tadupakṣepe
            'tiprasaṅgāt /</p>
         
         
         <p>evamasādhanāṅgavacanaṃ vādino nigrahasthānaṃ prativādinā tathābhāve pratipādite, anyathā
            dvayorekasyāpi na jayaparājayāviti /</p>
         
         <span class="note"><span class="bold">Vn 55</span></span>
         
         <p>36. [adoṣodbhāvanaṃ nigrahasthānam]</p>
         
         
         <p>adoṣodbhāvanaṃ prativādino nigrahasthānam / vādinā sādhane pratyukte 'bhyupagatottarapakṣo
            yatra viṣaye prativādī yadā na doṣamudbhāvayati, tadā parājito vaktavyaḥ /</p>
         
         
         <p>sādhanadoṣāḥ punaḥ - nyūnatvam, asiddhiḥ, anaikāntikatā, vādinaḥ sādhayitumiṣṭasyārthasya
            viparyayasādhanam, aṣṭādaśa dṛṣṭāntābhāsāśca / teṣāmanudbhāvanamapratipādanaṃ prativādinaḥ
            parājayādhikaraṇam /</p>
         
         <span class="note"><span class="bold">Vn 56</span></span>
         
         <p>tat punaḥ sādhanasya nirdoṣatvāt, sadoṣatve 'pi prativādino 'jñānāt, pratipādanāsāmarthyād
            vā /</p>
         
         
         <p>na hi duṣṭa sādhanābhidhāne 'pi vādinaḥ prativādino 'pratipādite doṣe parājayavyavasthāpanā
            yuktā, tayoreva parasparasāmarthyopaghātāpekṣayā jayaparājayavyavasthāpanāt /</p>
         
         
         <p>kevalaṃ hetvābhāsād bhūtapratipatterabhāvāda pratipādakasya jayo 'pi nāstyeva / na
            hi tattvacintāyāṃ kaścicchalavyavahāraḥ /</p>
         
         
         <p>yadyevaṃ, kiṃnu parājayaḥ, tattvasiddhibhraṃśāt? na anirākaraṇāt / nirākaraṇaṃ hi
            tasyānyena parājayaḥ, na siddhyabhāvaḥ, pratiyogyapekṣaṇāt / siddhyabhāvasya sādhanābhāve
            'satyapi pratiyogini bhāvāt / pratiyoginaśca tannirākaraṇe 'sāmarthyāt parājayasyānutpatteraparājayaḥ
            /</p>
         
         
         <p>tasmādayamasamarthasādhanābhidhāyyapi pareṇa tathābhāve 'pratipādite 'parājito vaktavyaḥ
            /</p>
         
         <span class="note"><span class="bold">Vn 58</span></span>
         
         <p>37. [vāde chalavyavahāraniṣedhaḥ]</p>
         
         
         <p>chalavyavahāro 'pi vijigīṣuṇaṃ vāda iti cet / na, durjanavipratipattyadhikāre satāṃ
            śāstrāpravṛtteḥ / na hi parānugrahapravṛttā mithyāpralāpārambhāt sotkarṣaparapaṃsanādīn
            [svotkarṣaparapaṃsanādīn?] asadvyavahārān upadiśanti / na ca paravipaṃsanena lābhasatkāraślokopārjanaṃ
            satāmācāraḥ /</p>
         
         
         <p>nāpi tathāpravṛttebhyaḥ svahastadānena prāṇināmupatāpanaṃ satsammatānāṃ śāstrakāra
            sabhāsadāṃ yuktam / na ca nyāyaśāstrāṇi sadbhirlābhādyupārjanāya praṇīyante /</p>
         
         
         <p>tasmānna yogavihitaḥ kaścid vijigīṣuvādo nāma / parānugrahapravṛttāstu santo vipratipannaṃ
            pratipādayanto nyāyamanusareyuḥ satsādhanābhidhānena, bhūtadoṣodbhāvanena vā /</p>
         
         
         <p>sākṣipratyakṣaṃ tasyaivānuprabodhāya / tadeva nyāyānusaraṇaṃ satāṃ / vādaḥ - uktanyāye
            tattvārthī cet pratipadyeta, tadapratipattāvapyanyo na vipratipadyeteti /</p>
         
         
         <p>tattvarakṣaṇārthaṃ sadbhirupahartavyameva chalādi vijigīṣubhiriti cet / nakhacapeṭaśastraprahārādīpanādibhirapīti
            vaktavyam! tasmānna jyāyānayaṃ tattvarakṣaṇopāyaḥ /</p>
         
         
         <p>sādhanaprakhyāpanaṃ satāṃ tattvarakṣaṇopāyaḥ, sādhanābhāsadūṣaṇaṃ ca / tadabhāve mithyāpralāpādatra
            paropatāpavidhāne 'pi tattvāpratiṣṭāpanāt / anyathāpi nyāyopavarṇane vidvatpratiṣṭhānāt
            /</p>
         
         <span class="note"><span class="bold">Vn 59</span></span>
         
         <p>tasmāt parānugrahāya tattvakhyāpanaṃ vādino vijayaḥ, bhūtadoṣadarśanena mithyāpratipattinivartanaṃ
            prativādinaḥ /</p>
         
         <span class="note"><span class="bold">Vn 61</span></span>
         
         <p>38. athavā - yo na doṣaḥ sādhanasya, tadbhāve 'pi vādinā tadasādhayitum [tadā sādhayitum?]
            iṣṭasyārthasya siddhervighātābhāvāt, tasyodbhāvanaṃ prativādino nigrahādhikaraṇaṃ,
            mithyottarābhidhānāt / yathā sādhyatayāniṣṭo 'pi vādino dharmaḥ śāstropagamāt sādhya
            iti tadviparyāsena na virodhodbhāvanam /</p>
         
         
         <p>'nāstyātmā'; iti tava pratijñāpadayorvirodha iti pratijñādoṣodbhāvanaṃ, 'prayatnāntarīyakaḥ
            śabdo 'nityaḥ, prayatnāntarīyakatvād'; iti hetordharmaviśeṣatvāt pratijñārthaikadeśa
            ityasiddhodbhāvanaṃ, sarvāṇi sādharmyavaidharmyasamādīni jātyuttarāṇi ityevamāderdoṣasyodbhāvanamadoṣodbhāvanam
            / tasya vādinā doṣābhāsatve prakhyāpite prativādī parājito vaktavyaḥ, pūrvapakṣe sādhanasya
            nirdoṣatvāt /</p>
         
         
         <p>doṣavati punaḥ sādhane na dvayorekasyāpi jayaparājayau, tattvāprakhyāpanāt, adoṣodbhāvanaṃ
            ca / apratipakṣāyāṃ ca pakṣasiddhau kṛtāyāṃ jetā bhavati /</p>
         
         
         <p>tasmājjigīṣatā svapakṣaśca sthāpanīyaḥ, parapakṣaśca nirākartavyaḥ /</p>
         
         
         <p>nirdoṣe sādhanābhidhāne 'pi vādinaḥ prativādinā doṣābhāsa udbhāvite dūṣaṇābhāvatvakhyāpane
            eva jayaparājayau, nānyathā, bhāvatastattvābhidhāne 'pi pratipakṣanirākaraṇena tattvasya
            prakhyāpanāsāmarthyāt, na prativādinno 'pyatra, bhāvato mithyāpratipatteriti /</p>
         
         
         <p>idaṃ nyāyyaṃ nigrahasthānalakṣaṇamuktamasmābhiḥ / nyāyamatakhaṇḍanam</p>
         
         <span class="note"><span class="bold">Vn 65</span></span>
         
         <p>39. anyatu na yuktamiti neṣyate / yatredaṃ yathoktaṃ nigrahasthānalakṣaṇaṃ nāsti,
            tasya nigrahasthānatvamayuktamiti noktamasmābhiḥ /</p>
         
         
         <p>[1] 'pratidṛṣṭāntadharmābhyanujñā svadṛṣṭānte pratijñāhāniḥ nigrahasthānam'; [nyā.sū.
            5.2..2] ityatra bhāṣyakāramataṃ dūṣayitvā vārtikakāro yaṃ sthitapakṣamāha, tatraivaṃ
            brūmaḥ - pratidṛṣṭāntasya yo dharmastaṃ yadā svadṛṣṭānte 'bhyanujānāti nigṛhīto veditavyaḥ
            /</p>
         
         
         <p>tatra dṛṣṭaścāsāvante ca vyavasthita iti dṛṣṭāntaḥ / svadṛṣṭāntaḥsvapakṣaḥ / pratidṛṣṭāntaḥ
            pratipakṣaḥ / pratipakṣasya dharmaṃ svapakṣe 'bhyanujānan parājitaḥ / yathā 'anityaḥ
            śabda aindriyakatvād'; iti bruvan pratipakṣavādini sāmānyena pratyavasthite āha -
            'yadi sāmānyamaindriyakaṃ nityaṃ śabdo 'pyevamastu'; ityeṣā pratijñāhāniḥ, prākpratijñātasya
            śabdānityatvasya tyāgāditi /</p>
         
         <span class="note"><span class="bold">Vn 66</span></span>
         
         <p>40. atropagatapratijñātyāgāt pratijñāhānau viśeṣapratiniyamaḥ kiṃkṛto 'nena prakāreṇa
            pratijñāṃ tyajataḥ pratijñāhāniriti /</p>
         
         
         <p>sambhavati hyanenāpi prakāreṇa hetudoṣodbhāvanādinā pratipakṣasādhanābhidhānena ca
            svapakṣaparityāgaḥ, parapakṣopagamaśca /</p>
         
         <span class="note"><span class="bold">Vn 67</span></span>
         
         <p>idameva ca pratijñāhāneḥ pradhānaṃ nimittam / evaṃ pratipāditena pratijñā hātavyā,
            hānau ca parājaya iti /</p>
         
         
         <p>41. idaṃ punarasambhaddhameva - 'sāmānyaṃ nityamaindriyakam'; ityukte 'śabdo 'pyevamastu;
            iti kaḥ svasthātmāsvayamaindriyakatvādanityaḥ śabdo ghatavaditi bruvan sāmānyenopadarśanamātreṇa
            nityaṃ śabdaṃ pratipadyeta?</p>
         
         
         <p>sāmānyasyāpi nityasyaindriyakatve tasyānitye ghaṭe darśanāt saṃśayitaḥ syāt / jātyā
            pratipadyetāpīti cet / tathapi kiṃ sāmānyopadarśanena?</p>
         
         
         <p>evameva nityaḥ śabdaḥ iti vaktavyam, jaḍasya pratipattau vicārābhāvāt /</p>
         
         
         <p>na ca nityasāmānyopadarśanena taddharmaṃ śabde pratipadyamānena pratipakṣadharmo 'bhyanujñāto
            bhavati / 'anityaḥ śabdaḥ'; iti ca vadato nityaśabda ityāñjasaḥ pratipakṣaḥ syāt,
            (<span class="bold">Vn 68</span>) na nityaṃ sāmānyamiti /</p>
         
         
         <p>tasmādaindriyakatvasya nityānityapakṣavṛttervyabhicārādasādhanāṅgasyopādānānnigrahārhaḥ,
            na pratipakṣadharmānujñyānena prakāreṇa pratijñāhāneḥ /</p>
         
         <span class="note"><span class="bold">Vn 69</span></span>
         
         <p>42. [2] 'pratijñātārthapratiṣedhe dharmavikalpāt tadarthanirdeśaḥ pratijñāntaram /';
            [nyā. sū. 5.2.3] pratijñāto 'rtho 'nityaḥ śabda aindriyakatvādityeva, tasya hetuvyabhicāropadarśanena
            pratiṣedhe kṛte dharmabhedavikalpāt sāmānyaghaṭayo sarvagatatvāsarvagatatvadharmavikalpena
            pratijñāntaraṃ karoti - yathā ghaṭo 'sarvagato 'nityaḥ evaṃ śabdo 'pyasarvagato 'nitya
            iti / etatpratijñāntaraṃ nāma nigrahasthānaṃ sādhanasāmarthye 'pyaparijñānāt / sa
            hi pūrvasyāḥ 'anityaḥ śabda'; iti pratijñāyāḥ sādhanāttadā yām 'asarvagataḥ śabda';
            iti pratijñāmāha, taddarśanāya taddarthanirdeśa ityāha / tadarthaḥ pūrvoktasādhyasiddhyarthaḥ
            / uttarapratijñānirdeśastadarthanirdeśaḥ / na ca pratijñā pratijñāntarasādhane samarthā,
            iti nigrahasthānam</p>
         
         <span class="note"><span class="bold">Vn 70</span></span>
         
         <p>43. atrāpi naivaṃ bruvatā pratijñāntaraṃ pūrvapratijñāsādhanāyoktaṃ bhavati / kiṃ
            tarhi? viśeṣaṇam / aindriyakatvasya hetoḥ sāmānye vṛttyā vyabhicāra udbhāvite 'sarvagatatve
            satyaindriyakatvasyahetorviśeṣaṇopādāne vyābhicāraṃ pariharati, na punaḥ pratijñāntaramāha;
            asarvagatatvasya śabde siddhatvāt, pratijñāyāśca sādhyanirdeśalakṣaṇatvāt /</p>
         
         
         <p>yadapyuktaṃ - 'pūrva pratijñāsādhanāyottarāṃ pratijñāmāha'; iti, tadapyuktam / na
            hi pratijñā pratijñāsādhanāyocyamānā pratijñāntaraṃ bhavati / kiṃ tarhi? hetvāderanyatamaḥ
            sādhyasādhanāyopādānāt / sādhananirdeśaḥ sa syāt, na sādhyanirdeśaḥ /</p>
         
         
         <p>udāharaṇasādharmyādeśca hetulakṣaṇasyāsarvagatatve bhāvāt, pratijñālakṣṇasya cābhāvāt
            / hetutvamasarvagatatve prayuktaṃ na pratijñāntaram /</p>
         
         <span class="note"><span class="bold">Vn 72</span></span>
         
         <p>44. atyantāsambaddhaṃ cedaṃ - pratijñāṃ pratijñāsādhanāyāheti / yo hi prāk pratijñāmuktvā
            hetūdāharaṇādikaṃ vaktuṃ jānāti, sa kiñcidanukramaṃ [kañcidanukramaṃ?] sādhanasya
            jānātyeva hi / jānan kathamavikalāntaḥkaraṇaḥ pratijñāmeva pratijñāsādhanāyopādadīta?</p>
         
         
         <p>upādadatā cānena pratijñāmātreṇa siddhiriṣṭā bhavati / tataśca na prāgapi hetuṃ brūyāt
            /</p>
         
         
         <p>evaṃprakārāṇāmasambaddhānāṃ parisaṃkhyātumaśakyatvāt lakṣaṇaniyamo 'pyasambadaddha
            eva - pratijñāntarābhidhāne pratijñāntaraṃ nāma nigrahasthānamiti / evamprakārāṇāmekameva
            lakṣaṇaṃ vācyaṃ syāt /</p>
         
         
         <p>na caivaṃvidhaḥ kaścid vivādeṣu dṛṣṭapūrvo vyavahāro yena tadarthaṃ yatnaḥ kriyate
            / na ca bālapralāpānuddiśya śāstraṃ pravartate / pravṛttau ca kā niṣṭā, teṣāmaniṣṭhānāt?</p>
         
         <span class="note"><span class="bold">Vn 73</span></span>
         
         <p>45. dṛśyate ca viduṣāmapi nātinirūpaṇādasiddhābhidhānamiti vyavahāradarśanāt tādṛśaṃ
            parājayādhikaraṇaṃ vyavasthāpyate / tasmādihāpi yadi nivṛttākaṃkṣe vādini paro 'naikāntikatāmudbhāvayed,
            asādhanāṅgasyānaikāntikasyābhidhānānnigrahasthānaṃ vādinaḥ /</p>
         
         
         <p>evaṃ yadi prativādī satsāmānyamaindriyakaṃ nityaṃ ca pramāṇena pratipādayituṃ śaknuyāt
            anuddiśyāpramāṇakaṃ śāstropagamaṃ, pramāṇenaiṣāmarthānāmapratipādanena bhūtadoṣodbhāvanametat
            / na kaścitparājayaḥ, abhyupagamamātreṇa vastusiddherabhāvāt, prativādinā doṣasyāpratipāditatvāt
            /</p>
         
         
         <p>pramāṇairasamarthitasādhanābhidhānāt tu jetāpi na bhavatīti /</p>
         
         
         <p>anityākāṃkṣe [? anivṛttākāṃkṣe] punarvādini na kaścad doṣoḥ, viśeṣaṇābhidhānena hetoḥ
            samarthanopakramāt /</p>
         
         <span class="note"><span class="bold">Vn 74</span></span>
         
         <p>46. [3.] "pratijñāhetvorvirodhaḥ pratijñāvirodhaḥ /" [nyā.sū.5 2. 4.] yathā 'guṇavyatiriktiṃ
            dravyam; iti pratijñā, 'rūpādibhyo 'rthāntarasyānupalabdheḥ iti hetuḥ, so 'yaṃ pratijñāhetvorvirodhaḥ
            / etenaiva pratijñāvirodho 'lapyuktaḥ, yatra pratijñā vacanena [svavacanena? virudhyate
            / yathā - śramaṇā garbhiṇī, nāstyātmeti vā /</p>
         
         
         <p>hetuvirodho 'pi, yatra pratijñayā heturvirudhyate / yathā - 'sarvaṃ pṛthak, samūhe
            bhāvaśabdaprayogād'; iti /</p>
         
         
         <p>etena pratijñayā dṛṣṭāntavirodho vyākhyātaḥ /</p>
         
         <span class="note"><span class="bold">Vn 75</span></span>
         
         <p>47. hetośca dṛṣṭāntādibhirvirodhaḥ, pramāṇavirodhaśca pratijñāhetvorvaktavyaḥ /</p>
         
         
         <p>yaḥ parapakṣaṃ svasiddhena gotvādinā vyabhicārayati, tad viruddhamuttaraṃ veditavyam
            /</p>
         
         
         <p>svapakṣānapekṣaṃ ca / yaṃ ca svapakṣānapekṣaṃ hetuṃ prayuṅkte - 'anityaḥ śabdaḥ aindriyakatvād';
            iti, tasya svasiddhasya gotvāderanityavirodhād viruddhaḥ / iti parapakṣeṣvasiddhena
            gotvādinānaikāntikacodanāviruddhaḥ /</p>
         
         
         <p>ubhapakṣasampratipannastvanaikāntikaḥ / yadubhayapakṣaṃ [yadubhayapakṣa- ?] pratipannaṃ
            vastu tenānaikāntikacodanā iti /</p>
         
         <span class="note"><span class="bold">Vn 76</span></span>
         
         <p>48. atrāpi pratijñārthaḥ, sādhanavākye prayogapratiṣedhāt / tadāśrayastatkṛto vā hetudṛśṭāntayorna
            virodha iti na pratijñāvirodho nāma kiñcinnigrahasthānam /</p>
         
         
         <p>syādetat / asatyapi pratijñāprayoge gamyamāno 'pi pratijñāhetvorvirodho bhavati /
            yathā - rūpādibhyo 'rthāntarasyānupalabdhistad guṇavyatiriktam, nopalabhyate ca rūpādibhyo
            'rthāntaraṃ dravyam / ityukte 'pi gamyata eva sādhyasādhanayorvirodhaḥ - kathaṃ tato
            'rthāntarasyānupalabdhiḥ, tadvyatirekaśceti /</p>
         
         
         <p>satyaṃ, syādayaṃ virodhaḥ, yadi hetuḥ sādhyadharmaviparyayaṃ sādhayet / yadi hyupalabdhilakṣaṇavyāptatvena
            [hyupalabdhilakṣaṇaprāptatveva?] upagatasya sato (<span class="bold">Vn 77</span>) dravyarūpādipratibhāsavivekena svapratibhāsānupalabdhistasya tadvyatireke nāsti
            [tadvyatirekeṇāsti?] iti iṣṭavyatirekaviparyayasādhanād viruddho heturasmābhirukta
            eveti / bhavatyevedaṃ nigrahādhikaraṇaṃ, yadyevaṃvidhaḥ pratijñāhetoḥ [? pratijñāhetvoḥ]
            virodha iṣṭaḥ / atha punarasyopalabdhilakṣaṇaprāptirlupyate, tadā na kaścit pratijñāhetoḥ
            [? pratijñāhetvoḥ] virodhaḥ, vyatiriktānāmapi bhāvānāṃ kutaścid viprakarṣiṇāṃ tadvyatirekeṇānupalabdhāvapi
            vyatirekasya bhāvāt /</p>
         
         <span class="note"><span class="bold">Vn 78</span></span>
         
         <p>49. yaduktaṃ - 'svavacanapratijñāyāḥ [? pratijñāyāḥ] svavacanavirodhe pratijñāvirodhaḥ';
            iti tatredameva nigrahādhikaraṇam, asādhanāṅgabhūtāyāḥ pratijñāyāḥ sādhanavākye prayogaḥ,
            na virodhaḥ, tadadhikaraṇatvāt /</p>
         
         
         <p>yadi pratijñānapekṣoḥ virodhaḥ syāt, syāt parājayāśrayaḥ / pratijñādhikaraṇatve punastatprayogakṛta
            eva parājayaḥ, asya prastāvopasaṃhārāvasānatvād vyarthaṃ virodhodbhāvanam, parājitaparājayābhāvād
            bhasmīkṛtānalavat /</p>
         
         
         <p>ye tu kecid vicāraprasaṅgeṣu ekatra sādhye bahavo hetava ucyante, teṣa / vikalpena
            tatsādhyasādhanāya vṛtteḥ sāmarthyam, anyathā dvitīyasya vaiyarthyāt /</p>
         
         
         <p>yadi hi tatrāpyekaprayogamantareṇāparasya prayogo na sambhavet, na tadā dvitīyasya
            kaścit sādhanārthaḥ, pratītapratipādanābhāvāt /</p>
         
         <span class="note"><span class="bold">Vn 79</span></span>
         
         <p>tasmānna pratijñāyāḥ svavacanavirodho nāma kiñcinnigrahasthānam /</p>
         
         
         <p>na ca 'nāstyātmā'; ityatra kaścit pratijñāvirodhaḥ nāstyātmaśabdārthasya bhāvopādānatvaniṣedhāt
            / sabdārthaniṣedhe hi virodhaḥ syāt / na ca svalakṣaṇaṃ śabdārtha iti /</p>
         
         <span class="note"><span class="bold">Vn 80</span></span>
         
         <p>50. yaḥ punaḥ pratijñāyā bādhanāddhetuvirodha uktaḥ, yathā - 'sarvaṃ pṛthak samūhe
            bhāvaśabdaprayogāt'; iti / nātra pratijñāprayogaḥ, nāpi hetoḥ, yena virodhaḥ syāt
            / kiṃ tarhi? pratipāditārthopadarśanenopasaṃhāravacanametasmāt [... vacanametatsyāt?]
            /</p>
         
         
         <p>anyaireva hetubhiḥ śabdasyaikaviśeṣānabhidhānam, anekārthasāmānyābhidhānaṃ ca pratipādya
            sarvasya śabdārthasya nānārtharūpatayaikavastuviśeṣasvabhāvatābhāvamupadarśayan śabdārthamadhikṛtya
            sarvaṃ pṛthagiti brūyāt /</p>
         
         
         <p>etena tadvirodhaḥ pratyuktaḥ /</p>
         
         <span class="note"><span class="bold">Vn 81</span></span>
         
         <p>51. dṛṣṭāntopadarśanaṃ caitad - 'anityaḥ śabdaḥ kṛtakānityatvād'; /</p>
         
         
         <p>yathā kvacid arthe vipratipattau prasiddhamanekārthasāmānye śabdaprayogamupadarśya
            pratipāditavipratipattisthānaḥ sāmānyenopasaṃharati - sarvaṃ pṛthagiti /</p>
         
         
         <p>yadi dṛṣṭāntaprayogaḥ, kimṛjunaivatatprayogakrameṇa na prayuktaḥ, vipratipattiviṣayaśca
            kiṃ na darśita iti cet /</p>
         
         
         <p>na, samāsanirdeśāt / evamapi prayogadarśanād, asādhanavākyatvācca /</p>
         
         
         <p>ata eva na pratijñayā hetorbādhanam / na caikameva kiñcinnāstīti bruvāṇaḥ kaścit tatsamuccayarūpamekaṃ
            ca samūhamicchati, yena virodhaḥ syāt /</p>
         
         
         <p>yo 'pi 'yugapat kaṅkena yogād'; ityādinā paramāṇorbhedamāha, na tasyāpyekaḥ samuccayarūpaḥ
            sādhayitumiṣṭaḥ / kiṃ tarhi? abhāva eva, ekānekapratiṣedhāt / ataḥ so 'pi na samūhastasyeṣṭo
            na tatra śabda iti na virodhaḥ /</p>
         
         <span class="note"><span class="bold">Vn 82</span></span>
         
         <p>52. na viruddho 'yaṃ pūrvakāt pratijñāhetuvirodhāt bhidyate, yena pṛthagucyeta /</p>
         
         
         <p>tatra hetupratijñayorbādhanam, iha pritijñayā hetorityasti bheda iti cet / arthavirodhe
            hi hetupratijñayorbādhyabādhakabhāvaḥ syāt / 'sarvārthavirodho dviṣu'; iti yamapi
            (<span class="bold">Vn 83</span>) [yadapi?] parasparaṃ bbādhakam, ekārthasannidhāvaparārthāsambhavāt, tatra hetupratijñayoḥ
            sahapṛthagvā bādhodāharaṇayorna kaścidarthabhedaḥ /</p>
         
         
         <p>53. api cāyaṃ viruddho vā sati hetuprayoge vyadhikaraṇatvādasiddha ityasiddhatā hetornigrahasthānam
            / sa khalūcyamāna evātaddharmatayā pratīto vaktuḥ parājayamānayati / parājite tasmiṃstadarthavirodhacintayā
            na kiñcit /</p>
         
         
         <p>api ca - sarvatrāyaṃ pratijñāhetvorvirodhaḥ sambhavan dvayīṃ doṣajātimabhipatati viruddhatāmasiddhatāṃ
            ceti /</p>
         
         <span class="note"><span class="bold">Vn 84</span></span>
         
         <p>viruddhatā siddhe hetordharmiṇi bhāve sādhyadharmaviparyaya eva, bhāva pratijñāvirodhāt
            /</p>
         
         
         <p>asiddhatāpunardharrmiṇi pratijñātārthasiddhau, viruddhayoḥ svabhāvayoḥ ekatrāsambhavāt,
            na cānyathā virodhaḥ /</p>
         
         
         <p>asiddhe dharmasvabhāve 'bhihitayorhetupratijñātārthayorvirodhād virodhasambhava iti
            cet /</p>
         
         
         <p>apramāṇayoge tūbhayordharmiṇi saṃśayaḥ / tathā sati hetordharmiṇi bhāvasaṃśaye 'siddhataiva
            hetudoṣa ityasiddhaviruddhābhyāmanyo na pratijñayā virodho nāma parājayahetuḥ /</p>
         
         
         <p>asiddhaviruddhe ca hetvābhāsavacanādevokte iti na pṛthak pratijñāvirodho vaktavya
            iti /</p>
         
         <span class="note"><span class="bold">Vn 85</span></span>
         
         <p>54. ubhayāśrayatvād virodhasya vivakṣāto 'nyataranirdeśa iti cet / syādetat / pratijñāhetvorvirodha
            iti pratijñāhetū āśrityobhayāśrayo bhavati / tatra yadā (<span class="bold">Vn 86</span>) pratijñāvirodho vivakṣitastadā pratijñāvirodha ityucyate, yadā pratijñāyā hetorvā
            virodhastadā viruddho heturiti / ataḥ pratijñāvirodhaḥ, hetuvirodho vā ityadoṣoḥ /</p>
         
         
         <p>tatra hetorudāharaṇam - nityaḥ śabdaḥ utpattidharmakatvāditi / pratijñāvirodhasya
            - nāstyātmeti / pratijñāhetvoḥ parasparaviruddhodāharaṇam - guṇavyatiriktamityādi
            / pratijñayā hetuvirodhodāharaṇam 'nāstyeko bhava'; ityādikam iti / na, sarvahetvapekṣasya
            virodhahetvābhāsānatikramāt, yathoktaṃ prāk /</p>
         
         
         <p>anapekṣe ca kevale svataḥ prativirodhe [pratijñāvirodhe?] vivakṣite pratijñāhetvorvirodha
            iti hetugrahaṇamasambaddham /</p>
         
         
         <p>na cotpattidharmatvānnityamityatrāpi hetuvirodho yuktaḥ / pratijñayā hi hetorbādhane
            hetuvirodhaḥ, iha tu hetunā pratijñā bādhyate iti pratijñāvirodho yuktaḥ /</p>
         
         
         <p>ubhayāśraye 'pi virodhe bādhyamānavivakṣayā tadvirodhavyavasthāpanāt /</p>
         
         <span class="note"><span class="bold">Vn 87</span></span>
         
         <p>55. yadapyuktam - etena pratijñayā dṛṣṭāntavirodhādayo 'pi vaktavyā bhaṇḍālekhyanyāyeneti,
            tatrāpi pakṣīkṛtadharmaviparyavati dṛṣṭānte virodhaḥ syāt / viruddhe ca dṛṣṭānte yadi
            pakṣadharmasya vṛttirananyasādhāraṇā prasādhyate viruddhastadā hetvābhāsaḥ /</p>
         
         <span class="note"><span class="bold">Vn 88</span></span>
         
         <p>sādhāraṇāyāmaprasādhite vā tadvṛttiniyame 'naikāntikaḥ / avṛttau vāsādhāraṇaḥ /</p>
         
         
         <p>viruddhadṛṣṭāntāvṛttau viparyayavṛttau ca na kaścid hetudoṣaḥ, dṛṣṭāntavirodhaśca
            pratijñāyā iti cet /</p>
         
         
         <p>na, tadāpi saṃśayahetutvānativṛtteḥ / dṛṣṭāntavirodho hi pratijñāyāḥ sādharmye doṣo
            na vaidharmye, abhimatatvāt /</p>
         
         
         <p>sādharmyadṛṣṭānte ca viparītadharmavati vastutaḥ sādhyāvyabhicāre 'pi hetornāvyabhicāradharmatā
            śakyā darśayitumiti nāpradarśitāvinābhāvasambandhāt hetorniścayaḥ / tanna pratijñayā
            dṛṣṭāntavirodho hetvābhāsānativartate /</p>
         
         <span class="note"><span class="bold">Vn 89</span></span>
         
         <p>56. ubhayathāpi doṣo 'stviti cet / na / na hetudoṣasya prāk prasaṅgena parājitasya
            doṣāntarānpekṣaṇāt /</p>
         
         
         <p>viśeṣeṇa sādhanāvayavānukramaniyamavādinaḥ / udāharaṇasādharnyaṃ hetulakṣaṇaṃ viruddhe
            dṛṣṭānte na sambhavatīti prākprayuktasya hetordoṣeṇa parājaya iti nottaradṛṣṭāntāpekṣayā
            virodhaścintāmarhati /</p>
         
         
         <p>hetorapi dṛṣṭāntavirodhe 'sādhāraṇatvaṃ viruddhatvaṃ vā, vaidharmye yadi vṛttiḥ syāt
            /</p>
         
         <span class="note"><span class="bold">Vn 90</span></span>
         
         <p>pramāṇavirodhe tu hetoryathā - 'na dahano 'gniḥ saityāt'; ityādi hyasiddho hetvābhāsaḥ
            /</p>
         
         
         <p>pratijñāyā pramāṇavirodhaḥ svavacanavirodhena vyākhyātaḥ iti sarve evaite sādhanavirodhe
            hetvābhāseṣvantarbhavantīti hetvābhāsavacanenaivoktāḥ /</p>
         
         <span class="note"><span class="bold">Vn 91</span></span>
         
         <p>57. yattu viruddhamuttaraṃ parapakṣe svasiddhena gotvādinānaikāntikacodaneti, tadasambaddhameva
            / yadi hi svasiddhena gotvādinā parasya vyabhicārasiddhimākāṅkṣeta, tasya tatsvapakṣaviruddhaṃ
            nābhimatamiti virodho yujyeta / sa hi svayaṃ pratipanne gotve hetuvṛtteḥ saṃśayāno
            'pratipattimātmanastathā khyāpayati /</p>
         
         
         <p>sa ca hetuḥ satyasati gotve 'prasādhitasādhanasāmarthyaḥ saṃśaye hetutvādanaikāntika
            eva /</p>
         
         
         <p>prasādhite tu sāmarthye gotve 'vṛttyā hetau na saṃśaya eva, sarvasaṃśayaprakārāṇāṃ
            parihāreṇa samarthanāt /</p>
         
         
         <p>etena svapakṣānapekṣahetuprayogasyānaikāntikatā vyākhyātā / so 'pi svābhimatanityagotvavṛttihetumanityatve
            bruvāṇo 'samarthatayāsādhanāṅgatayā saṃśayahetumevāheti /</p>
         
         
         <p>yatpunaruktam - ubhayapakṣasampratipannena vastunānaikāntikacodaneti, tatrāpyavaśyaṃ
            saṃśayahetutvamukhenaivānaikāntiko vaktavyaḥ / tadasamarthite 'nyatrāpi tulyamiti
            nobhayasiddhetarayoranaikāntikatvaviśeṣaḥ /</p>
         
         <span class="note"><span class="bold">Vn 93</span></span>
         
         <p>58. yadapyuktaṃ - 'dṛṣṭāntābhāsā hetvābhāsapūrvakatvāt tadabhidhānenaivoktā iti na
            pṛthag nigrahasthāneṣūktāḥ'; iti tadapyavayavāntaravādino 'yuktam / yo 'vayavāntaraṃ
            dṛṣṭāntahetoḥ [dṛṣṭāntaṃ hetoḥ?] āha tasya na hetvābhāsoktyā dṛṣṭāntābhāsoktirvyāpyā,
            tadvacanena gamyamānsya tasmāt sādhanāntarābhāvaprasaṅgāt /</p>
         
         
         <p>dṛṣṭāntābhāsānāṃ hetvābhāse 'pyantarbhāvād dṛṣṭāntasyāpi hetāvantarbhāva iṣṭo bhavati
            / tathā ca na dṛṣṭāntaḥ pṛthaksādhanāvayavaḥ syād, apṛthagvṛtteḥ /</p>
         
         
         <p>yo dṛṣṭāntasādhyo 'rthastasya hetāvantarbhāvāddhetunaiva sādhita iti na dṛṣṭāntasya
            pṛthak kiñcitsāmarthyam /</p>
         
         
         <p>api ca - na kiñcit pūrvapakṣavādino hetvābhāsāsaṃsparśe nyāyyaṃ nigrahasthānamastīti
            tatsambhandhīni sarvāṇyeva hetvābhāsatāvacanenaiva uktānīti na pṛthagvācyāni syuḥ
            /</p>
         
         
         <p>arthāntaragamanāderapi hetoraśāmarthye eva sambhavāt / na hi samarthe hetau sādhye
            ca siddhe 'rthāntaragamanaṃ kañcidārabhate, asamarthasya mithyāpravṛtteriti /</p>
         
         <span class="note"><span class="bold">Vn 94</span></span>
         
         <p>59. [4] "pakṣapratiṣedhe pratijñātārthāpanayanaṃ pratijñāsaṃnyāsaḥ /" [nyā. sū.5.2.5]
            yaṃ pratijñātamartham 'anityaḥ śabdaḥ eindriyakatvād'; iti sāmānyavṛttyā hetorvyabhicārapradarśanena
            saḥ pratiṣedhe kṛte, 'ka evamāha- anityaḥ śabdaḥ'; iti parityajati, tasya pratijñāsaṃnyāso
            nāma nigrahasthānamiti /</p>
         
         
         <p>atrāpi yadyudbhāvite 'pi hetorvyabhicāre na sapakṣaṃ [svapakṣaṃ parityajati?[, kiṃ
            na gṛhyeta? anigṛha ta [?anigṛhīta] eva hetvābhāsābhidhānāditi cet /</p>
         
         
         <p>kimidānīmuttarapratijñāsaṃnyāsāpekṣayā tasya tadevādyaṃ nigrahasthānamiti kimanyairaśaktaparicchedaiḥ
            klībapralāpapraceṣṭitairupanyastaiḥ? evaṃ hi atiprasaṅgaḥ (<span class="bold">Vn 95</span>) syāt / pakṣapratiṣedhe tūṣṇīmbhavatastūṣṇīmbhāvo nāma nigrahasthānam, prapalāyamānasya
            prapalāyitaṃ nāmeti evamādyapi vācyaṃ syāt / tasmādetadapi asambaddhamiti /</p>
         
         <span class="note"><span class="bold">Vn 96</span></span>
         
         <p>60. [5.] 'aviśeṣokte hetau pratiṣiddhe viśeṣamicchato hetvantaram / "[nya.sū.5.2.6.]
            nidarśanam - 'ekaprakṛtīdaṃ vyaktaṃ, parimāṇāt, mṛtpūrvakāṇāṃ śarāvaprabhṛtīnaṃ dṛṣṭaṃ
            parimāṇam'; iti /</p>
         
         
         <p>asya vyabhicāreṇa pratyavasthānam - nānāprakṛtīnāmekaprakṛtīnāṃ ca dṛṣṭaṃ parimāṇamiti
            /</p>
         
         
         <p>evaṃ pratyavasthita āha - ekaprakṛtisamanvayaprakārāṇāṃ pariṇāmadarśanāt [parimāṇadarśanāt?]
            sukhaḥduḥkhamohasamanvitaṃ hīdaṃ sarvaṃ vyaktaṃ parigṛhyate [parimitaṃ gṛhyate?] /
            tasya prakṛtyantararūpasamanvayābhāvo 'sati [? prakṛtyantararūpasamanvayābhāve sati]
            ekaprakṛtikatvamiti tadaviśeṣokte hetau pratiṣedhaṃ bruvato hetvantaraṃ bhavati /
            sati hetvantarabhāve pūrvasya hetorasādhakatvānnigrahasthānam /</p>
         
         
         <p>atrāpi pūrvasyaiva hetoranaikāntikasyābhidhānānnigṛhīte hetvantaracintā kvopayujyate?
            yadi prāksādhanavādī hetumanaikāntikamuktvā dattottarāvasaraḥ tenaiva nigṛhyate /
            adattottarāvasaro hetvantarābhidhāne 'pi na nigrahamarhati, avirāmāt /</p>
         
         <span class="note"><span class="bold">Vn 97</span></span>
         
         <p>61. [6.] "prakṛtādarthādapratibaddhārthamarthāntaram" [nyā.sū. 5.2.7.] yathoktalakṣaṇe
            pakṣapratipakṣaparigrahe hetutaḥ sādhyasiddhau prakṛtāyāṃ kuryāt- nityaḥ śabdo 'sparśatvāditi
            hetuḥ / hetuśca nāma hinoterdhātostuśabde pratyaye kṛdantaṃ padam / padaṃ ca nāmākhyhātopasarganipātā
            iti prastutya nāmādīni vyācaṣṭe / idamarthānantaraṃ nāma nigrahasthānam, abhyupagatārthāsaṅgatatvāditi
            /</p>
         
         
         <p>nyāyyametannigrahasthānaṃ, pūrvottarapakṣavādinoḥ pratipādite doṣa prakṛtaṃ parityajyāsādhanāṅgavacanamadoṣodbhāvanaṃ
            ca / sādhanavādinā hyupanyastasādhanasya samarthane (<span class="bold">Vn 98</span>) kartavye tadakṛtvā parasya prasaṅgenāprasaṅgena vātannāntarīyakasyābhidhānamuttaravādino
            'pi doṣodbhāvanamātrādaparasyopakṣepa iti /</p>
         
         <span class="note"><span class="bold">Vn 99</span></span>
         
         <p>62. [7.] "varṇakramanirdeśavannirarthakam / "[nyā. sū.5.2.8] yathā 'nityaḥśabdo jabagaḍatvāt
            jhabhaghaḍhavad'; iti / sādhanānupādānāt nigṛhyate iti /</p>
         
         
         <p>idamapyasambaddham / na hi varṇakramanirdeśasiddhāvānarthakyaṃ yadeva kiñcidasādhanāṅgasya
            vacanaṃ tadevānarthakaṃ; sādhyasiddhyupayogino 'bhidheyasyābhāvāt, niṣprayojanatvācveti
            / prakāraviśeṣopādānamasambaddham /</p>
         
         
         <p>vaterupādānādadoṣa iti cet / syādetat varṇakramanirdeśavaditi vatiratropāttaḥ so 'nyadāpi
            [so 'nyadapi?] ananurūpaṃ gṛṇhāti ityadoṣaḥ iti /</p>
         
         
         <p>na / arthāntārādernigrahasthānasyāvacanaprasaṅgāt / evaṃ hi tā nirarthakā vācyā nirarthakenaivābhidhānāhitam
            [nirarthakenaivābhidhānāt?] /</p>
         
         
         <p>na sādhyasiddhau anarthakaṃ nirarthakaṃ, yasya naiva kaścidarthastannirarthakamiṣṭamiti
            cet /</p>
         
         
         <p>yasya kasyacidavādino 'pi hi nirarthakābhidhāne kiṃ na nigrahaḥ? nigrahanimittāviśeṣāt
            /
            na; tasyehāprastāvāditi cet /</p>
         
         
         <p>āyātamiha - yo nirarthakaṃ bravīti, tasya tenaiva nigraha iti / tattunyaṃ sarvasyāsādhanāṅgavādina
            iti / sa sarvo nirarthakābhidhāno 'pyanenaiva nigrahasthānena nigrahārhaḥ /</p>
         
         
         <p>na ca varṇakramanirdeśaḥ sarvatra nirarthakaḥ; kvacitprakaraṇe tasyāpyarthavattvāt
            / tasmādatraivāsyānarthakyāt nigrahasthānatvam / api cānyadidamucyate - 'varṇakramanirdeśo
            nigrahasthānam'; iti; kapolavāditakaṃkṣyaghaṭṭitakamityevamādīnāmapi vācyatvāt /</p>
         
         <span class="note"><span class="bold">Vn 101</span></span>
         
         <p>63. [8.] "parṣatprativādibhyāṃ trirabhihitamapyavijñātārtham / "[nya. sū. 5.2.9] yadvākyaṃ
            parṣadā prativādinā ca trirabhihitaṃ na vijñāyate kliṣṭaśabdamapratīta - prayogamatidrutoccāritamityevamādinā
            kāraṇena tadavijñātārthamasāmarthyasaṃvaraṇāya prayuktaṃ nigrahasthānamiti /</p>
         
         
         <p>nedaṃ nirarthakād bhidyate; sapadiprakṛtārthasambaddhaṃ gamakamevakuryāt, nāsyāsāmarthyaṃ,
            na ca jāḍyāt parṣadādayo na pratipadyante iti na vidvānnigrahamarhati /</p>
         
         <span class="note"><span class="bold">Vn 102</span></span>
         
         <p>parṣatpratibhāsaparikalpyārhavacanāt nigrahārha eveti cet / nyāyavādino jāḍyāduktamajānan
            kiṃ na prativādī nigṛhyate? jāḍyāt parṣadādeḥ avijñātapratipādanasāmarthya iti vijetā
            na syānna nigrahārhaḥ / asambaddhābhidhāne nirarthakameveti na pṛthak vivakṣitārthaṃ
            [vivakṣitam avijñātārthaṃ?] nāma nigrahasthānamiti /</p>
         
         <span class="note"><span class="bold">Vn 103</span></span>
         
         <p>64. [9.] "paurvāparyāyogādapratibaddhārthamapārthakam /" [nyā. sū. 5.2.10] yatrānekasya
            padasya vākyasya vā paurvāparyeṇa yogo nāstītyasambaddhārthatā gṛhyate, tatsamudāyārthāpāyād
            apārthakaṃ daśadāḍimādivākyavat / idaṃ kila padānām asambaddhāt [asambandhāt?] asambaddhavarṇāt
            nirarthakāt pṛthaguktam /</p>
         
         
         <p>nanvevamasambaddhavākyamapi pṛthag vācyam; nobhayasaṅgrahādapārthakaṃ yuktam; nirarthakasya
            saṃgrahaprasaṅgāt /</p>
         
         
         <p>evaṃvidhācca viśeṣasamāśrayāt pṛthag nigrahasthānalakṣaṇapralapane 'tiprasaṅgo 'pyuktaḥ
            / na ca saṅgrahanirdeśe kañciddoṣaṃ paśyāmaḥ / prabhede vā guṇāntaramiti yatkiñcidetat
            /</p>
         
         <span class="note"><span class="bold">Vn 104</span></span>
         
         <p>65. [10] "avayavaviparyāsavacanamaprāptakālam /" [nyā.sū. 5.2.11] pratijñādīnāṃ yathālakṣaṇamarthavaśāt
            kramaḥ, tatrāvayavānāṃ viparyayeṇābhidhānaṃ nigrahasthānam /</p>
         
         
         <p>na; evamapi siddheriti cet / na; prayogāpetaśabdatulyatvāt / yathā- gaurityasya padasyārthe
            goṇīti prayujyamānaṃ padaṃ kakudādimantamarthaṃ pratipādayatīti na śabdārthākhyānaṃ
            vyartham / anena ca padena gośabdameva pratipadyate, gośabdat (<span class="bold">Vn 105</span>) kakudādimantamartham, tathā pratijñādyavayavaviparyayeṇānupūrvīṃ pratipadyate, ānupūrvyā
            cārthamiti / tathā hi pūrvaṃ karmopādīyate mṛtpiṇḍādikaṃ loke, tataḥ karaṇam iti /</p>
         
         <span class="note"><span class="bold">Vn 106</span></span>
         
         <p>66. tadetadunmattakasyonmattakasaṃvarṇanamiva prayogāpetaśabdavadetaditi / yadi goṇīśabdāt
            kakudādimatyarthe pratītiśabdānvākhyānaprayatnena [? pratītiḥ, śabdānvākhyānaprayatne
            na] arthaṃ paśyāmaḥ /</p>
         
         
         <p>goṇīśabdasyārthapratipādane 'sāmarthyāt / satyaṃ dṛṣṭā, na tu sākṣādityuktam /</p>
         
         
         <p>nanu goṇīśabdādapi loke pratītirdṛṣṭā / satyaṃ dṛṣṭā, na tu sakṣādityuktam /</p>
         
         
         <p>uktametanna punaryuktaṃ; strīśūdrāṇāmubhayapratīterabhāvāt / yaḥ khalu ubhayaṃ vetti,
            śabdamapaśabdaṃ ca, sa eva pratipadyate / yastu nakkaśabdaṃ mukkaśabdameva vā vetti,
            na nāsāśabdaṃ, sa kathamapaśabdācchabdaṃ pratipadetat, tato 'rthaṃ pratipadyeta?</p>
         
         
         <p>dṛṣṭā cānubhayavedino 'pi pratītiriti /</p>
         
         
         <p>na paramparayā pratītiḥ, arthe 'samarthasya śabdo 'pi pratītijananāsāmarthyācca /</p>
         
         
         <p>na hyarthe 'pi vācakatvaṃ nāmānyadeva, anyatra tadviṣayapratītijananāt /</p>
         
         
         <p>apaśabdaścecchabde pratītiṃ janayed, artha eva kiṃ na janayati? na hyetasyārthāt kañcid
            bhedaṃ paśyāmaḥ, yena taṃ pariharet /</p>
         
         
         <p>akṛtasamayasya śabde 'pyapratītijananācca /</p>
         
         
         <p>na hyayamapaśabdaḥ śabde 'pi svabhāvataḥ pratītiṃ janayati, adarśanāt samaya eva tu
            janayet / samayavaśāt pravartate /</p>
         
         
         <p>evaṃ hi pratipattiparamparāpariśramaḥ parihṛto bhavati /</p>
         
         <span class="note"><span class="bold">Vn 108</span></span>
         
         <p>67. viparyayadarśanācca / śabdādarthamapratipadyamānā apaśabdaireva jñānaṃ vyutpadyamānā
            loke dṛsyante iti vyarthaṃ śabdānuśāsanam /</p>
         
         
         <p>na vyarthaṃ, saṃskṛtaśabdavyutpattyarthamiti cet / ko 'yaṃ śabdānāṃ saṃskāraḥ? na
            hyeṣāṃ prajñābāhuśrutyādikaṃ saṃskāraṃ pasyāmaḥ /</p>
         
         
         <p>nāpyeṣāmekāntena śravyatā / nāpyarthapratyāyane kaścidatiśayaḥ /</p>
         
         
         <p>na dharmasādhanatā, mithyāvṛtticodanebhyaḥ saṃskṛtebhyo 'pyadharmotpatteḥ /</p>
         
         
         <p>anyebhyo 'pi viparyayeṇa dharmotpatteḥ / śabddsya suprayogādeva svargamodanaghoṣaṇā
            vacanamātram / na caivaṃvidhānāgamānādriyante yuktijñāḥ /</p>
         
         
         <p>na ca dānādidharmasādhanacodanāśūnyakevalaśabdasuprayogāt nagapātam iti bruvāṇasya
            kasyacinmukhaṃ vakrī bhavati / tasmānna saṃskṛto nāma kaścicchabdaḥ /</p>
         
         <span class="note"><span class="bold">Vn 109</span></span>
         
         <p>śiṣṭaprayogaḥ saṃskāra iti cet / ke śiṣṭāḥ? ye viditavedyādiguṇayuktāḥ / kaḥ punareṣāṃ
            guṇotkarṣānapekṣo 'līkanirbandho yatte 'mūneva śabdān prayuñjate nāparān? na cātra
            kaścicchabde 'parokṣaḥ sākṣī, yata idameva prayuñjate nāparān śiṣṭā iti niścinumaḥ
            /</p>
         
         
         <p>nanvevaṃ [na tvevaṃ?] vayaṃ guṇātiśayamapasyantaḥ saṃskāraṃ keṣāñcicchabdānāmanumanyāmahe,
            tadanvākhyānaṃ [tadanvākhyāne?] yatnaṃ vā; guṇātiśayābhāvāt / vedarakṣādikaṃ cāprayojanameva
            atatsamayasthāyinaḥ / satyapi guṇātiśaye na karaṇīya evānvākhyāne yatnaḥ, tatsvabhāvasyānyato
            'pi siddheḥ / prākṛtāpabhraṃśadramiḍāndhrādibhāṣāvat / na hi pratideśaṃ bhāṣāṇāṃ kiñcillakṣaṇamasti
            / atha ca sampradāyasāmyāllokastathaiva pratipadyate, tāsāṃ ca prayogabhraṃśaṃ, tathā
            saṃskṛtānāṃ śabdānāṃ pratītirbhaviṣyati / iti jaḍapratipattirevaiṣā, yā śabdānāṃ lakṣaṇe
            pravṛttiḥ /</p>
         
         <span class="note"><span class="bold">Vn 111</span></span>
         
         <p>68. avayavaviparyaye 'pi yadi teṣāṃ vacanānāṃ sambandhapratītiḥ, na viparyayaḥ nāpi
            arthāpratītiḥ; sāmarthyāt / na hyatra kaścit samayaḥ pratyāyānāviśeṣe 'pi evameva
            avayavāḥ prayoktavyā iti /</p>
         
         
         <p>sa eva teṣāṃ kramo yathāvastitebhyo 'rthapratītirbhavati / iti na viparyayāt pratītiḥ,
            tata ānupūrvīpratipattyā pratītiriti cet / nāpratīyamānasambandhebhyaḥ ānupūrvīpratipattiḥ
            /</p>
         
         
         <p>yeṣāṃ śabdānāṃ kaścit sambandho jāyate [jñāyate?] 'idamiha sambadhyate'; iti, teṣu
            viditasambandheṣu kaḥ kasya pūrvo 'paro vā kramaḥ, yo yathāvasthitānāṃ sambandhaḥ
            pratīyate / na hi vākyeṣu padānāṃ kramaniyamaḥ kaścit, yathā rājñaḥ puruṣaḥ, puruṣo
            rajña iti /</p>
         
         
         <p>yāvadbhiḥ padairarthaparisamāptistadekaṃ vākyaṃ, yathā- 'devadatta gāmānaya kṛṣṇām';
            iti / atra padānāṃ yathākāmaṃ prayoge 'pi nārthapratītau viśeṣa iti kaścit kramābhiniveśaḥ
            /</p>
         
         <span class="note"><span class="bold">Vn 112</span></span>
         
         <p>pratipāditaṃ ca pratijñāvacanāntareṇāpi yathā pratītirbhaviṣyatīti / pratīyamānārthasya
            śabdasya prayoge 'tiprasaṅgaḥ / pariśiṣṭeṣu ca sambandhaṃ pradarśya dharmiṇi bhāvaḥ
            pradarśyeta, dharmiṇi bhāvaṃ pradarśya sambandhaḥ pradarśyeta iti na niyamaḥ kaścid;
            ubhayathāpi pratītyutpatteḥ ityuktam / apratīyamānasambandheṣu ca padeṣu na tebhya
            ānupūrvyā api pratīteriti nedamapārthakād bhidyate iti nāprāptakālaṃ pṛthag vācyaṃ
            syāditi /</p>
         
         <span class="note"><span class="bold">Vn 114</span></span>
         
         <p>69. [11.] "hīnamanyatamenāpyavayavena nyūnam /" [nyā.sū. 5.2.12.] yasmin vākye pratijñādīnāmanyatamo
            'vayavo na bhavati, tadvākyaṃ hīnaṃ; sādhanābhāve sādhyāsiddheḥ /</p>
         
         
         <p>na pratijñānyūnaṃ hīnaṃ; tadabhāve pratītibhāvāditi pratipāditam /</p>
         
         
         <p>hīnameva tat; nyūnatāyāmapi nigrahādityaparaḥ /</p>
         
         
         <p>yaḥ pratīyamānārthamanarthakaṃ śabdaṃ prayuṅkte, sa nigrahamarhet, nārthopasaṃhitasyābhidhāteti
            asamīkṣitābhidānametat / ata eva pratijñāyā na sādhanāṅgabhāva iti /</p>
         
         <span class="note"><span class="bold">Vn 115</span></span>
         
         <p>70. [12] "hetūdāharaṇādhikamadhikam /" [nyā.sū.5.2.13.] ekena kṛtakatvād itarasya
            ānarthakyamiti tadetanniyamābhyupagame veditavyam / yatraikasādhanavākyaprayogapūrvako
            vicārastatrādhikābhidhānamanarthakamiti nigrahasthānam /</p>
         
         
         <p>prapañcakathāyāṃ tu na kaścidoṣaḥ, niyamābhāvāditi /</p>
         
         <span class="note"><span class="bold">Vn 116</span></span>
         
         <p>71. [13.] "śabdārthayoḥ punarvacanaṃ punaruktamanyatrānuvādāt /" [nyā.sū. 5.2.14]
            śabdapunaruktam - anityaḥ śabdo 'nityaḥ śabda iti / arthapunaruktam anityaḥ śabdo
            nirodhadharmako dhvāna iti /</p>
         
         
         <p>atra na śabdapunaruktaṃ pṛthagvācyam: arthapunaruktavacanenaiva gatatvāt / na hyarthabhede
            śabdasāmye 'pi kaścid doṣaḥ / yathā-</p>
         
         
         <p>hasati hasati svāminyuccai rudatyabhiroditi /</p>
         
         
         <p>kṛtiparikaraṃ svedo 'ṅgāraṃ [svedodgāraṃ?] pūrdhāvati [pradhāvati?] dhāvati //</p>
         
         
         <p>guṇasamuditaṃ doṣāpetaṃ praṇindati nindati /</p>
         
         
         <p>dhanalavaparikrītaṃ yantraṃ pranṛtyati nṛtyati //</p>
         
         
         <p>yathā vā- yadyasmin sati bhavati bhavati, na bhavati na bhavati tattasya kāryamitarat
            kāraṇamiti /</p>
         
         <span class="note"><span class="bold">Vn 117</span></span>
         
         <p>72. gamyamānārthaṃ punarvacanamapi punaruktam; niyatapradaprayoge sādhanavākye yathā
            pratijñāvacanamiti arthapunaruktenaiva gatārthatvānna pṛthagvācyam /</p>
         
         
         <p>ayamapi niyatasādhanavākye eva doṣo vaktavyaḥ; na vistarakathāyām / vyācakṣāṇo hi
            kadācidasamyak śravaṇapratipattiśaṅkayā sākṣiprabhṛtīnāṃ punaḥ punarbrūyāditi na tatra
            kiñcicchalam /</p>
         
         
         <p>nāviṣayatvāditi cet; nāyaṃ gururna śiṣya iti na yatnataḥ pratipādanīyaḥ, yena punaḥ
            punarucyate, iti punarvacane nigraha eveti cet / na; sākṣiṇāṃ yatnena pratipādyatvāt,
            tadpratipādane doṣābhidhānāt, pratipādyasya śiṣyatvāt, vijigīśuvādapratiṣedhatvāt,
            trirabhidhānavacanāt, punarvacanaprasaṅge samayaniyamābhāvācca /</p>
         
         <span class="note"><span class="bold">Vn 118</span></span>
         
         <p>73. na cedamadhikād bhidyate iti na pṛthagvācyam / viniyatapradaprayoge hi sādhanavākye
            ādhikyadoṣa iti punarvacane 'pi gatārthasyādhikyameva padasyeti /</p>
         
         
         <p>prapañcakathāyām anirūpitai kārthasādhanādhikaraṇāyāṃ nānārthasādhanepsāyāṃ nānāsādhanepsāyāṃ
            vā śrotuḥ hetvādi bāhulyasya punarvacanasya doṣatvāt / pratītapratyayābhāvād hetvādibāhulyaṃ
            vacanabāhulyaṃ ca sādhanadoṣa iti /</p>
         
         <span class="note"><span class="bold">Vn 119</span></span>
         
         <p>ādhikyapunarvacanayostulyadoṣa iti saṃgrahavacanaṃ nyāyyam; doṣābhāvādeva guṇābhāvāt,
            evamprakārāṇāṃ bhedānāṃ vacane cātiprasaṅgādityuktam /</p>
         
         
         <p>paryāyaśabdakalpo hyaparo hetuḥ pratipādite viṣaye pravartamānaḥ '; pratipādyasya
            viśeṣābhāvāt /</p>
         
         
         <p>arthaḥ punaḥ pratipādanānna bhidyate /</p>
         
         <span class="note"><span class="bold">Vn 120</span></span>
         
         <p>74. yatpunaruktam- "anuvāde tvapunaruktaṃ; śabdābhyāsādarthaviśeṣopapatteḥ" / yathā
            "hetvapadeśāt pratijñāyāḥ punarvacanaṃ nigamanam" [nya. sū. 1.1.39] iti / pratijñāyā
            evaṃ [eva?] gamyamānārthāyā vacanaṃ punarvacanaṃ. kiṃ punarasyāḥ punarvacanam ityuyuktaṃ
            nigamanam /
            75. [14.] "vijñātasya parṣadā trirabhihitasyāpratyuccāraṇamananubhāṣaṇam /" [nyā.sū.
            5.2.17] vijñātavākyārthasya parṣadā trirabhihitasya yadapratyuccāraṇaṃ tadananubhāṣaṇaṃ
            nāma nigrahasthānamapratyuccārayan kimāśrayaṃ parapakṣapratiṣedha kuryāditi /</p>
         
         <span class="note"><span class="bold">Vn 121</span></span>
         
         <p>uttareṇāvasānānnedaṃ nigrahasthānamiti cet / syādetat / uttareṇa guṇadoṣavatā mūḍhāmūḍhatvaṃ
            gamyate iti kimuccāritena? asti hi kaścid uttareṇa samartho na pratyuccāraṇena, nāsau
            tāvatā nigrahamarhediti / na: uttaraviṣayāparijñānāt / yadyayaṃ na pratyuccārayati,
            nirviṣayamuttaraṃ prasajyeta / athottaraṃ bravīti, kathaṃ noccārayati? tadidaṃ vyāhatamucyate-
            'noccārayati, uttaraṃ ca bravīti'; iti / apratijñānācca / na cedaṃ na [? na cedaṃ]
            parijñāyate- pūrvaṃ sarvamuccārayitavyaṃ paścāduttaramabhidhātavyamiti / apitu yathākathañciduttaraṃ
            vācyam uttaraṃ cāśrayābhāve 'yuktamiti yuktamapratyuccāraṇaṃ nigrahasthānamiti /</p>
         
         <span class="note"><span class="bold">Vn 122</span></span>
         
         <p>76. yadi nāma vādī svas ādhanārthavivaraṇavyājena prasaṅgādaparaṃ ghoṣayed, vivādāspadaṃ
            ca jijñāsitamarthamātramukttvā pratijñādiṣvarthaviśeṣaparamparayā aparānarthānupakṣipya
            kathāṃ vistārayet, tacca sarvaṃ yadā nānuvaktuṃ śaknuyāt, kastasya vivādāśrayārthamātrottaravacane
            sāmarthyavighātaḥ yena vādivacanānubhāṣaṇaṃ nigrahasthānamucyate / tasmānna sarvaṃ
            vādikathāmananubhāṣamāṇo nottare samarthaḥ /</p>
         
         
         <p>yadvacanāntarīyakā jijñāsitārthasiddhiḥ, yathā pakṣadharmatāvyāptiprasādhanamātraṃ,
            na tatrāpi prasaṅgāntaropakṣepaḥ, tadavaśyaṃ sādhanāṅgaviṣayatvād dūṣaṇasya upadarśyata
            eva / tatrāpi na sarvaṃ prāganukrameṇoccārayitavyaṃ, paścād dūṣaṇaṃ vācyaṃ; dviruccāraṇaprasaṅgāt
            / dūṣaṇaviṣayopadarśanārthe 'nubhāṣaṇe vādivacanānukramaghoṣaṇaṃ vyarthamiti na kāryameva
            dūṣayatā / 'asyāyaṃ doṣoḥ'; iti nāntarīyatvāt pratidoṣavacanaṃ viṣayopadarśanaṃ kriyate
            eva /</p>
         
         <span class="note"><span class="bold">Vn 123</span></span>
         
         <p>77. na hi sarvaviṣayopadarśanaṃ kṛtvā yugapad doṣaḥ śakyate 'bhidhātum; pratyarthaṃ
            doṣabhedāt / tasmād yaṃ padārthaṃ dūṣayati, sa eva taddūṣaṇaviṣayastadā pradarśanīyaḥ
            / (<span class="bold">Vn 124</span>) nāparastuḥ; dūṣṇe 'paropadarśanasyāsambhavāt / tasmin dūṣite punaranyo 'rtho 'paradoṣaviṣaya
            ityayamanubhāṣaṇe dūṣaṇe ca nyāyaḥ /</p>
         
         
         <p>sakṛt sarvānubhāṣaṇe 'pi doṣavacanakāle punarviṣayaḥ pradarśanīya eva; apradarśite
            doṣasya vaktumaśakyatvāt / tathā ca dviranubhāṣaṇaṃ kṛtaṃ syāt / tatra prathamaṃ sarvānukramānubhāṣaṇaṃ
            niṣprayojanam / dūṣaṇavādinā dūṣaṇe vaktavye yanna tatropayujyate tasyābhidānamadoṣodbhāvanam
            / dviruktiśca / iti sakṛt sarvānubhāṣaṇaṃ parājayādhikaraṇaṃ vācyam /</p>
         
         
         <p>tathāstviti cet / syādetat / uktametadarthāntaraṃ nigrahasthānamiti / tatra sādhane
            yataḥ kutaścit prasaṅgādinā nāntarīyakābhidhāna / ['nāntarīyakābhidhānaṃ?] vādino
            'rthāntaragamanameveti sa nigrahārhaḥ / na kaścit kvacit kriyamāṇaprasaṅgo na prayujyate,
            nāpi tat tasyānubhāṣaṇīyam / na cedamapyasmābhiranujñāyate- sarvaṃ prāk sakṛdvaktavyaṃ,
            paścāddūṣaṇamiti / kintu dūṣayatāvaśyaṃ viṣayo darśanīyaḥ, anyathā dūṣaṇāvṛtteriti
            /</p>
         
         <span class="note"><span class="bold">Vn 125</span></span>
         
         <p>78. evaṃ tarhi nānanubhāṣaṇaṃ pṛthag nigrahasthānaṃ vācyam, apratibhayā gatatvāt /
            uttarasya hyapratipattirapratibhā [nyā.sū. 5.2.18] / na cottaraviṣayamapradarśayan
            uttaraṃ pratipattuṃ sararthaḥ / na hyanākṣiptānuttarapratipattikamananubhāṣaṇam /
            tenānanubhāṣaṇasya vyāpikāyāmapratibhāyāṃ vihitaṃ nigrahasthānatvam ananubhāṣaṇam
            [ananubhāṣaṇe?] / gavyaparāmṛṣṭatadbhedāyāṃ vihitamiva sāsnādimattvaṃ bāhuleye 'pi
            / tasmādpratibhaiva nigrahādhikaraṇatvena vā [vācyā?] nānanubhāṣaṇam /</p>
         
         <span class="note"><span class="bold">Vn 126</span></span>
         
         <p>kaścāyaṃsamayaniyamastrirabhihitasyānanubhāṣaṇamiti? yadi tāvat parapratyāyanārthā
            pravṛttiḥ, kiṃ trirabhidhīyeta? tathā tathā sa grāhaṇīyo yathāsya pratipattirbhavati
            / atha paropatāpanārthā tadāpi kiṃ trirabhidhīyate? sākṣiṇāṃ karṇe nivedya prativādī
            kaṣṭāpratītadrutasaṃkṣisādibhirupadrotavyaḥ, yathottarapratipattivimūḍhastūṣṇīmbhavati
            / na hi paropatāpanakrame kaścinnyāyaḥ, yena kaṣṭāpratītaprayogadrutoccāritā nivāryante,
            trirabhidhānaṃ vā vidhīyate / na ca paropatāpāya santaḥ pravartante, śāstrāṇi vā praṇīyante
            ityado vakttavyam ! tasmāttāvadvaktavyaṃ, yāvadanena na gṛhītam / na trireva /</p>
         
         
         <p>agrahaṇasāmarthye prāgeva vā paricchinnasāmarthye parihartavyaḥ punaranupratibodhyeti
            /</p>
         
         <span class="note"><span class="bold">Vn 127</span></span>
         
         <p>79. [15.] "avijñātamajñānam /" [nyā.sū. 5.2.17] vijñātaṃ parṣadā prativādinā yadavijñātaṃ
            tadajñānaṃ nāma nigrahasthānam / arthe khalvavijñāte na tasya pratiṣedhaṃ brūyāditi
            /</p>
         
         
         <p>etadapyananubhāṣaṇavadatreti tatraiva gamyatvādavācyam / yathānanubhāṣaṇe 'pradarśitaviṣayatvāduttarapratipattiraśakyeti
            anuttarapratipattyaiva nigrahasthānatvam; uttaraviṣayapradarśanaprasaṅgamantareṇānubhāṣaṇasya
            vaiyarthyāt /</p>
         
         
         <p>tathājñāne 'pyuttarāpratipattyaiva nigrahasthānatvam / ajānānaḥ kathamuttaram uttaraviṣayaṃ
            ca brūyāt? iti viṣayājñānamuttarājñānaṃ ca nigrahasthānam / anyathā evaṃ sati apratibhayā
            [? apratibhāyā] nirviṣayatvāt /</p>
         
         <span class="note"><span class="bold">Vn 128</span></span>
         
         <p>anavadhāritārtho hi nānubhāṣate, ananubhāṣamāṇo viṣayamupadarśyottaraṃ pratipattuṃ
            na śaknuyādityuttaraṃ na pratipadyeta; jñātottaratadviṣayasyottarāpratipatterasambhavāt
            / ubhayametaduttarāpratipatteḥ kāraṇamiti /</p>
         
         
         <p>tadabhāve pratipattirbhavatyeveti tayoḥ pṛthagvacane 'pratibhāyāḥ ko viṣaya iti vaktavyam
            ! nirviṣayatvādavācyaiva syāt /</p>
         
         <span class="note"><span class="bold">Vn 129</span></span>
         
         <p>80. nottarajñānam [? nottarājñānam] ajñānam / kiṃ tarhi? viṣayājñānam / jñāte hi viṣaye
            uttarājñānāt tanna pratipadyeteti asti viṣayo 'pratibhāyā iti cet / evaṃ tarhi ananubhāṣaṇaṃ
            nirviṣayam; ajñānenākṣepāt / na hi viṣayaṃ samyak pratipadyamānaḥ kaścinnānubhāṣeteti
            nānanubhāṣaṇaṃ pṛthag vācyam /</p>
         
         
         <p>uttarājñānasya cākṣepāt / viṣayājñānenottarājñānamapyākṣiptameva na hi viṣayamajānannuttaraṃ
            jānātīti naivāpratibhāyā viṣayo 'sti /</p>
         
         
         <p>jñāte 'pi viṣaye punaruttarājñānamapratibhāyā viṣaya iti cet / evaṃ tarhi viṣayottarājñānayorapi
            prabhedāt nigrahasthānāntarālavācyāni [nigrahasthānāntarāṇi vācyāni?] / yathājñānasya
            viṣayo jñānam [? viṣayājñānam] uttarājñānamiti prabhedādasatyapi guṇātiśaye nigrahasthānāntaravyavasthā
            kriyate, tathājñānayorapi sarvottarājñānamityādi prabhedānnigrahasthānāntarāṇi kiṃ
            nocyante? na cobhayasyāpyajñānasya (<span class="bold">Vn 130</span>) saṃgrahavacane doṣaḥ, guṇastu lāghavasaṃjñaḥ syāditi saṃgrahavacanaṃ nyāyyam / tasmādananubhāṣaṇājñānayorapratibhāviṣayatvānna
            pṛthagvacanam /</p>
         
         
         <p>api ca - na pūrvottarapakṣavādino hetvābhāsāpratibhābhyāmanyat nigrahasthānaṃ nyāyyamasti,
            tadubhayavacanenaiva sarvamuktamiti / tadubhayākṣiseṣu prabhedeṣu guṇātiśayamantareṇa
            vacanādare 'tiprasaṅgāt vyarthaḥ prapañca iti /</p>
         
         <span class="note"><span class="bold">Vn 131</span></span>
         
         <p>81. [16.] "uttarasyāpratipattirapratibhā /" [nyā.sū. 5.2.18] parapakṣapratiṣedhe uttaraṃ
            yadā na pratipadyate, tadā nigṛhīto vaktavyaḥ /</p>
         
         <span class="note"><span class="bold">Vn 132</span></span>
         
         <p>sādhanavacanānantaraṃ prativiṣayamuttare vyarthaṃ tadajñānakramaghoṣaṇaślokapāṭhādinā
            kālaṃ gamayan kartavyāpratipattyā nigrahārha iti nyāyyaṃ nigrahasthānamiti /</p>
         
         
         <p>82. [17.] "kāryavyāsaṅgāt kathāvicchedo vikṣepaḥ /" [nyā. sū. 5.2.20] yatkiñcit kartavyaṃ
            vyāsajya kathāṃ vicchinatti / 'idaṃ me karaṇīyaṃ prahīyate, asminnavasite paścāt kariṣyāmi
            / pratiśyākalāme kaṇṭhaṃ kṣiṇoti'; - ityevamādinā kathāṃ vicchinatti / sa vikṣepo
            nāma nigrahasthānamekataranigrahāntāyāṃ kathāyāṃ svayameva kathāntaṃ pratipadyate
            iti /</p>
         
         
         <p>idamapi yadi pūrvapakṣavādī kuryād vyājopakṣepamātreṇa, na punarbhūtasya tathāvidhakathoparodhinaḥ
            karyasya bhāve, tasya svasādhanāsāmarthyaparicchedādeva vikṣepaḥ syāt / tathā cedamarthāntaragamane
            evāntarbhavet; asamarthasādhanābhidhānāt (<span class="bold">Vn 133</span>) hetvābhāseṣu vā / prakṛtasādhanāsambaddhapratipatteśca nirarthakāpārthakābhyāṃ ca
            na bhidyate / atiprasaṅgaścaivamprakārāṇāmasambaddhasādhanavākyapratipattibhedānāṃ
            pṛthag nigrahasthānavyavasthāpane proktaḥ /</p>
         
         
         <p>athottaravādī evaṃ vikṣipet, sādhanānantaram uttare pratipattavye tadapratipattyā
            vikṣepapratipattirapratibhāyāmarthāntare vāntarbhavati /</p>
         
         <span class="note"><span class="bold">Vn 134</span></span>
         
         <p>83. nanu nāvaśyaṃ sādhanadūṣaṇābhyāmeva sarvasya pratipattiḥ, yena sarvā vādiprativādinorna
            samyak pratipatterhetvābhāse 'rthe pratibhāyāṃ vāntarbhavāt / bhavati hi anibaddhenāpi
            kathāprapañcena vivāda iti / na; asambhavāt / ekatrādhikaraṇe viruddhābhyupagamayorvivādaḥ
            syāt; aviruddhābhyupagamayoranabhyupagamayorvā virodhābhāvāt / tatrāvaśyamekasya vāgvacanapravṛttiḥ;
            yugapatpravṛttau parasparavacanagrahaṇāvadhāraṇottarāṇāmasambhavena pravṛttivaiphalyāt
            svasthātmanāmapravṛtteḥ / tena ca svopagamopanyāse 'vaśyaṃ sādhanaṃ vaktavyaṃ; anyathā
            pareṣāmaprattipatteḥ / apareṇa ca tatsambandhi dūṣaṇam / ubhayorasamyakpratipattau
            hetvābhāsāpratibhayoḥ prasaṅga iti sarvo nyāyapravṛttaḥ pūrvottarapakṣopanyāso dvayaṃ
            nātipatati /</p>
         
         
         <p>etenaiva vitaṇḍā pratyuktā; abhyupagamābhāve vivādābhāvāt /</p>
         
         <span class="note"><span class="bold">Vn 136</span></span>
         
         <p>84. yadā tarhyabhyupagamya vādaṃ viphalatayā na kiñcid vakti, anyadvā yatkiñcit pralapati,
            tadā kathaṃ hetvābhāsāntarbhāvaḥ?</p>
         
         
         <p>asamarthitasādhanābhidhāne evamuktam / anabhidhānānyābhidhānayorapi parājaya evetyuktam;
            abhyupagamya vādamasādhanāṅgavacanāt /</p>
         
         
         <p>etenādhikasya punaruktasya ca pratijñādervacanasya na nigrahasthānatvaṃ vyākhyātam
            / tadapi hi pratipāditārthaviparyayatvātsādhanasāmarthyavidhānamapratītapratyayatayā
            na lakṣaṇāt sādhanasya / asādhanāṅgavacanamiti nigrahasthānamiti /</p>
         
         <span class="note"><span class="bold">Vn 137</span></span>
         
         <p>85 [18.] : "svapakṣadoṣābhyupagamāt parapakṣe doṣaprasaṅgo matānujñā /" [nyā. sū.
            5.2.21] yaḥ pareṇa coditaṃ doṣamanuddhṛtya bhavato 'pyayaṃ doṣa iti bravīti, yathā
            - 'bhavāṃścauraḥ puruṣatvāt'; ityukte sa taṃ prati brūyād- bhavānapīti / sa svapakṣe
            doṣābhyupagamāt parapakṣe taṃ doṣaṃ prasañjayan paramatamanujānātīti matānujñā nigrahasthānamiti
            /</p>
         
         
         <p>atrāpi yadi puruṣatvāccauro bhavānapi syāt, na ca bhavatātmaivamiṣṭaḥ, tasmānnāyaṃ
            cauryaheturiti yadyayamabhiprāyaḥ, tadā na kaściddoṣaḥ, anabhimate tadātmani cauratvena
            hetudarśane dūṣaṇāt /</p>
         
         
         <p>prasaṅgamantareṇaivamṛjunaiva krameṇa kiṃ na vyabhicārita iti cet / yatkiñcidetat
            / santi hyevamprakārā api vyavahārā loka iti /</p>
         
         
         <p>atha tadupakṣepamabhyupagacchati, etadapi uttarāpratipattyaiva tatsādhane nigrahārhaḥ
            / nāparatra; svadoṣopakṣepāt / tatsādhananirdoṣatāyāṃ hi tadabhyupagama evottarāpratipattiriti
            tāvataiva pūrvamāpannanigrahasya paradoṣopakṣepasyānapekṣaṇīyatvāditi /</p>
         
         <span class="note"><span class="bold">Vn 139</span></span>
         
         <p>86. [19.] "nigrahaprāptasyānigrahaḥ paryanuyojyopakṣaṇam /" [nyā.sū. 5.2.22]paryanuyojyo
            gāma nigrahopapattyā codanīyaḥ / tasyopekṣaṇaṃ nigrahaprāptau satyananuyogaḥ / etacca
            'kasya parājayaḥ'; ityanuyuktayā parṣadā vaktavyaṃ, na khalu nigrahaprāptaḥ svakaupīnaṃ
            vivṛṇuyāditi /</p>
         
         
         <p>atrāpi yadi sādhanavādinaṃ nigrahaprāptamuttaravādī na paryanuyuṅkte, aprati- bhaivāsyottarāpratipatteriti
            na paryanuyojyopekṣaṇaṃ pṛthag nigrahasthānam / nyāyacintāyāṃ punarna dvayorekasyāpyatra
            jayaparajājayau; sādhanābhāsenārthāpratipādanāt, bhūtadoṣānabhidhānācca /</p>
         
         <span class="note"><span class="bold">Vn 140</span></span>
         
         <p>87. atha kañciddoṣamudbhāvayati, kañcinna, na tadā nigrahamarhati; uttarapratipatteḥ
            /</p>
         
         
         <p>arhatyeva, sato doṣasyānudbhāvanāditi cet / na santa iti kṛtvā sarve doṣā avaśyaṃ
            vaktavyāḥ /</p>
         
         
         <p>avacane vā nigrahaḥ; ekenāpi tatsādhanavighātādekasādhanavacanavat /</p>
         
         
         <p>yathaikasyārthasyānekasādhanasadbhāve 'pyekenaiva sādhanena tatsiddherna sarvopādānam
            iti na doṣamudbhāvayannevāparasyānudbhāvanānnigrahārhaḥ pūrvavat /</p>
         
         
         <p>atha pūrvapakṣavādī uttarapakṣavādinaṃ nigrahaprāptaṃ na nigṛṇhāti, tadā tayornyāye
            naikasyāpi pūrvavat jayaparājayau; doṣābhāsaṃ bruvāṇamuttaravādinaṃ svasādhanādanutsārayato
            'samarthitasādhanatvānna jayo vādinaḥ; sarvadoṣāsambhavapradarśanena sādhanāṅgāsamarthanāt
            / nāpyuttaravādinaḥ, ubhayadoṣāpratipādanāt /</p>
         
         
         <p>tasmādevamapi na paryanuyojyopekṣaṇaṃ nāma parājayādhikaraṇamiti /</p>
         
         <span class="note"><span class="bold">Vn 141</span></span>
         
         <p>88. [20.] "anigrahasthāne nigrahasthānānuyogo niranuyojyānuyogaḥ /" [nyā. sū. 5.2.23]
            nigrahasthānalakṣaṇasya mithyāvyavasāyādanigrahasthāne nigṛhīto 'sīti paraṃ bruvan
            niranuyojyānuyogānnigṛhīto vaktavyaḥ /</p>
         
         <span class="note"><span class="bold">Vn 142</span></span>
         
         <p>atrāpi yadi tatsādhanavādinamabhūtaistaddoṣairuttaravādyabhiyuñjīta, so 'sthāne nirdoṣe
            nigrahasthānasya niyoktodbhāvayitā na bhavati tathā / bhūtadoṣodbhāvanalakṣaṇasyottarasyā-
            pratipatteritareṇottarābhāsatve pratipādite 'pratibhayaiva nigṛhīta iti nedamato nigrahasthānāntaram
            /</p>
         
         
         <p>athottaravādinaṃ sādhanadoṣamudbhāvayantamaparo doṣābhāsavacanenābhiyuñjīta, tasya
            tena bhūtadoṣatve pratipādite sādhanābhāsavacanenaiva nigṛhīta iti /</p>
         
         
         <p>evamapi nedaṃ hetvābhāsebhyo bhidyate / avaśyaṃ hi viṣayāntaraprāptyarthaṃ hetvābhāsā
            nigrahasthānatvena vaktavyāḥ, taduktāvaparoktiranarthiketi /</p>
         
         <span class="note"><span class="bold">Vn 143</span></span>
         
         <p>89. [21.] "siddhāntamabhyupetyāniyamāt kathāprasaṅgo 'pasiddhāntaḥ /" [nyā. sū. 5.2.24]
            kasyacidarthasya tathābhāvaṃ pratijñāya pratijñātārthaviparyayāt kathāprasaṅgaṃ kurvato
            'pasiddhānto vijñeyaḥ / tathā 'na sato vināśaḥ, nāsadutpadyate'; iti siddhāntamabhyupetya
            pakṣamavasthāpayati - 'ekāntā prakṛtiḥ vyaktasya avyaktalakṣaṇā; vikārāṇām anvayadarśanāt
            / mṛdanvayānāṃ śarāvādīnāṃ dṛṣṭamekaprakṛtikatvam / tathā cāyaṃ vyaktabhedaḥ sukhaduḥkhamohasamanvito
            gṛhyate, tatsukhādibhirekaprakṛtiḥ'; iti /</p>
         
         
         <p>sa evamuktavān paryanuyujyate - atha prakṛtirvikāra iti kathaṃ lakṣayitavyam? yasyāvasthitasya
            dharmāntaranivṛttau dharmāntaraṃ pravartate sā prakṛtiḥ, yat tad dharmāntaraṃ sa vikāra
            iti / so 'yaṃ prakṛtārthaviparyayādaniyamāt kathāṃ prasañjayati / pratijñātaṃ cānena
            - 'nāsadāvirbhavati, na sat tirobhavati'; iti /</p>
         
         <span class="note"><span class="bold">Vn 145</span></span>
         
         <p>90. sadasatośca tirobhāvāvirbhāvāvantaraṇa na kasyacit pravṛttyuparamaḥ, pravṛttirvā-
            ityevaṃ pratyavasthite yadi sa sata ātmahānamasataścātmalābhamabhyupaiti, apasiddhānto
            bhavati / atha nābhyupaiti, pakṣo 'sya na sidhyatīti /</p>
         
         
         <p>ito 'pi na kaścidaniyamāt kathāprasaṅgo yattenopagataṃ nāsadutpadyate na sadvinaśyati';
            iti tasya samarthanāyedamuktam 'ekaprakṛtikamidaṃ vyaktamanvayadarśanād'; iti / tatraikā
            prakṛtiḥ sukhaduḥkhamohāstadavibhaktayonikam idaṃ vyaktaṃ, tadanvayadarśanāt / vyaktasya
            tatsvabhāvatābhedopalabdheriti /</p>
         
         
         <p>sukhādīnāmutpattivināśābhyupagamābhāvāt sarvasya tadātmakasya notpatti- vināśāviti
            siddhaṃ bhavati /</p>
         
         <span class="note"><span class="bold">Vn 146</span></span>
         
         <p>91. atra taduktasya hetordoṣamanudbhāvya vikāraprakṛtilakṣaṇaṃ pṛcchan svayamayaṃ
            prakṛtāsambandhena aniyamāt kathāṃ pravartayati / tatredaṃ syād vācyaṃ - vyaktaṃ nāma
            pravṛttinivṛttidharmakaṃ, na tathā sukhādayaḥ, vyaktasya sukhādyanvaye sukhādisvabhāvatā
            pravṛttinivṛttidharmatālakṣaṇamavahīyata iti / na tadrahitasukhādisvabhāvatā, vyaktalakṣaṇavirodhāditi,
            sukhādyanvayadarśanādityasiddho heturiti /</p>
         
         
         <p>evaṃ hi tasya sādhanadoṣodbhāvanena pakṣo dūṣito bhavati / so 'nupasaṃhṛtya sādhanadoṣaṃ,
            kathāṃ pratānayan svadoṣaṃ paratropakṣipati /</p>
         
         
         <p>ayameva doṣo 'nena prakāreṇocyate iti cet /</p>
         
         
         <p>eṣa naimittikānāṃ viṣayaḥ, na lokaḥ śabdairapratipāditamarthaṃ pratipattuṃ samartha
            iti, sa evāyaṃ bhaṇḍālekhyanyāyo 'trāpi /</p>
         
         
         <p>yathoktena nyāyena pūrvakasyāsādhanāṅgasyāsiddhasya hetorabhidhānādeva nigrahaḥ, nāpi
            niyamāt [aniyamāt?] kathāprasaṅgāt iti idamapi hetvābhāseṣvantarbhāvāt na pṛthagvācyam
            /</p>
         
         <span class="note"><span class="bold">Vn 148</span></span>
         
         <p>92. [22.] "hetvābhāsāścayathoktāḥ /" [nyā.sū. 5.2.25] hetvābhāsāśca nitrahasthānāni
            / kiṃ punarlakṣaṇāntarayogād hetvābhāsā nigrahasthānatvamāpadyante, yathā pramāṇāni
            prameyatvam? ityata āha yathoktahetvābhāsalakṣaṇenaiva nigrahasthānabhāva iti /</p>
         
         
         <p>atrāpi yathoktatvāccintyemeva - kiṃ te yathā lakṣitaprabhedāstathaiva, āhosvidanyathaiveti?
            tattu cintyamānamihātiprasajyate iti na pratanyate / hetvābhāsāśca yathānyāyaṃ nigrahasthānamiti,
            etāvanmātramiṣṭamiti /</p>
         
         <span class="note"><span class="bold">Vn 149</span></span>
         
         <p>
            93. loke 'vidyātimirapaṭalollekhanastattvadṛṣṭer<br />
            vādanyāyaḥ parahitarataireṣa sadbhiḥ praṇītaḥ /<br />
            tattvālokaṃ timirayati taṃ durvidagdho jano 'yaṃ,<br />
            tasmādyatnaḥ kṛta iha mayā tatsamujjvālanāya //
            </p>
         
         
         <p>vādanyāyo nāma prakaraṇaṃ samāptam /
            [kṛtiriyamācāryadharmakīrticaraṇānām]</p>
         
         </div>
   </body>
</html>