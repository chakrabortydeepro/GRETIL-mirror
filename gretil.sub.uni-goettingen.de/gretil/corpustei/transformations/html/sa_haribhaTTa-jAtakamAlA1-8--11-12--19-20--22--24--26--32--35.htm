<!DOCTYPE html><html xmlns="http://www.w3.org/1999/xhtml">
   <head>
      <meta http-equiv="Content-Type" content="text/html; charset=UTF-8" />
      <meta name="viewport" content="width=device-width, initial-scale=1.0" />
      <title>Haribhaṭṭa: Jātakamālā, 1-8, 11-12, 19-20, 22, 24, 26, 32, 35 (GRETIL)
	</title>
      <style>@font-face {
    font-family: LinuxLibertineDisplay0Regular, times, serif;
    src: url(fonts/LinLibertine_DR.woff);
}
* {box-sizing: border-box;}
body {background-color: #FFFFFF; font-family: 'LinuxLibertineDisplayORegular'; font-weight: normal; font-style: normal; font-size: 18px; padding: 20px 100px 20px; width: 1600px;}

ul {list-style: circle;}

ul.dash {list-style: none; margin-left: .5em; padding-left: .5em;}
ul.dash > li:before {display: inline-block; content: "–"; width: 1em; margin-left: 0em;}

a:link {color: black; text-decoration: underline;}
a:visited {color: black; text-decoration: underline;}
a:hover {color: black; text-decoration: none;}
a:active {color: black; text-decoration: underline;}

p {padding-left: .5em; padding-right: .5em;}

h4 {margin-bottom: 0px;}
mark {background-color: #FFFFCC;}
q:before {content: "»";}
q:after {content: "«";}

.noindent {padding: 0px;}
.comm {padding-left: 1em; padding-right: 1em;}
.app {width: 80%; text-align: right; font-size: 14px; padding-left: 1em;}
.lem {display:inline-block;}
.ref {font-size: 14px; padding: inherit;}
.lb {font-weight: bold; font-size: 14px;}
.lb:before {content: "["}
.lb:after {content: "]"}
.pb {font-weight: bold; font-size: 14px;}
.pb:before {content: " ["}
.pb:after {content: "] "}
.note {font-weight: bold; font-size: 14px;}
.note:before {content: " ["}
.note:after {content: "] "}
.subhead {font-weight: bold; font-size: 14px;}
.appnote {font-size: 14px;}
.appnote:before {content: " ["}
.appnote:after {content: "] "}
.hi {font-style: italic}
.sic:before {content: "†"}
.sic:after {content: "†"}
.corr {color: #008000;}
.supplied {color: #1E90FF;}
.surplus {color: #ff3333;}
.unclear {color: #D2B48C;}

/* custom renditions */
.b, .bf, .textbf, .bold {font-weight: bold}
.i, .it, .textit, .italic {font-style: italic}
.u, .underline {text-decoration: underline}
.blue {color: #0000e6;}
.red {color: #b30000;}

.row:after {content: ""; display: table; clear: both;}
.column {float: left; width: 50%; padding-left: .5em; padding-right: .5em;}
.analysis {font-size: 14px; color: #0066ff; padding-left: .5em; padding-right: .5em; padding-top: .1em;}
.analysis:before {content: "["}
.analysis:after {content: "]"}

div.wapp:hover  span.lem {background-color: #FFFFCC;}

@media screen and (max-width: 800px) {
    body {font-size: 16px;}
    .column {width: 100%;}
    .analysis {width: 100%;}
}

@media screen and (max-width: 1200px) {
    body {padding: 10px;}
    .app {width: 90%;}
}

@media only screen and (max-width: 1600px) {
    body {width: auto; padding: 20px;}
}

#toc_container {background: #f9f9f9 none repeat scroll 0 0; border: 1px solid #aaa; display: table; font-size: 95%; margin-bottom: 1em; padding: 1em; width: auto;}
.toc_title {font-weight: 700; text-align: center;}	  
#toc_container li, #toc_container ul, #toc_container ul li{list-style: outside none none !important; padding-left: .5em;}
</style>
   </head>
   <body>
      <h1>Haribhaṭṭa: Jātakamālā, 1-8, 11-12, 19-20, 22, 24, 26, 32, 35</h1>
      <h2>Header</h2>
      <p>
         This file is an html transformation of <a href="http://gretil.sub.uni-goettingen.de/gretil/corpustei/sa_haribhaTTa-jAtakamAlA1-8--11-12--19-20--22--24--26--32--35.xml">sa_haribhaTTa-jAtakamAlA1-8--11-12--19-20--22--24--26--32--35.xml</a> with a rudimentary header. For a more extensive header please refer to the source
         file.
         </p>
      <p class="noindent"><b>Data entry: </b>Michael Hahn and Klaus Wille (Jat. 1)</p>
      <p class="noindent"><b>Contribution: </b>Michael Hahn and Klaus Wille (Jat. 1)</p>
      <p class="noindent"><b>Date of this version: </b>2020-07-31</p>
      <h4>
         <if test="fileDesc/sourceDesc/@xml:id" id=""></if>
         	  Sources:
         	</h4>
      <ul class="dash">
         <li>Michael Hahn: "How it all began: I. Haribhaṭṭa's Prabhāsajātaka", Journal of the Centre
            of Buddhist Studies, Sri Lanka 4 (2006), pp. 1-81.</li>
         <li>Hahn, Michael: Haribhaṭṭa in Nepal. Ten Legends from His Jātakamālā and the Anonymous
            Śākyasiṃhajātaka. Tokyo 2007 (Studia Philologica Buddhica, Monograph Series 22).</li>
         <li>Hahn, Michael: Poetical Visions of the Buddha's Former Lives : Seventeen Legends from
            Haribhatta's Jatakamala, New Delhi 2011.</li>
      </ul>
      <p class="noindent"><b>Publisher: </b>Göttingen Register of Electronic Texts in Indian Languages (GRETIL), SUB Göttingen</p>
      <h4>Licence:</h4>
      <p>This e-text was provided to GRETIL in good faith that no copyright rights have been
         infringed.
         	 If anyone wishes to assert copyright over this file, please contact the GRETIL management
         at gretil(at)sub(dot)uni-goettingen(dot)de.
         	 The file will be immediately removed pending resolution of the claim.</p>
      <p><a href="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International
            License.</a></p>
      <h4>Interpretive markup:</h4>
      <ul class="dash">
         <li><span class="sic">corruptions</span></li>
      </ul>
      <h4>Notes:</h4>
      <notesStmt xmlns="http://www.tei-c.org/ns/1.0">
         	
         <p xmlns="http://www.w3.org/1999/xhtml">This file has been created by mass conversion of GRETIL's Sanskrit corpus from <a href="http://gretil.sub.uni-goettingen.de/gretil/1_sanskr/4_rellit/buddh/hjatm_au.htm">hjatm_au.htm</a>. Due to the heterogeneity of the sources the header markup might be suboptimal. For
            the sake of transparency the header of the legacy file is documented in the &lt;note&gt; element below:</p>
         	
         <p xmlns="http://www.w3.org/1999/xhtml">
            	 Haribhatta: Jatakamala, Jatakas 1-8, 11-12, 19-20, 22, 24, 26, 32, 35.
            <br />- Jataka 1 based on the ed. by Michael Hahn: "How it all began: I. Haribhaṭṭa's Prabhāsajātaka",
            <br />Journal of the Centre of Buddhist Studies, Sri Lanka 4 (2006), pp. 1-81.
            <br />- Jatakas 2, 4-6, 11, 12, 19, 20, 22, 32, 35 based on the ed. by Hahn, Michael: Haribhaṭṭa
            in Nepal. Ten Legends from His Jātakamālā and the Anonymous Śākyasiṃhajātaka.
            <br />Tokyo 2007 (Studia Philologica Buddhica, Monograph Series 22).
            <br />- Jatakas 3, 7, 8, 24, 26 based on the ed. Hahn, Michael: Poetical Visions of the
            Buddha's Former Lives : Seventeen Legends from Haribhatta's Jatakamala,
            <br />New Delhi 2011.
            <br />
            <br />Input by Michael Hahn and Klaus Wille (Jat. 1)
            <br />
            <br />TEXT WITH PADA MARKERS
            <br />
            <br />UNDERLINE for uncertain / grammatically incorrect passages
            	</p>
         </notesStmt>
      <h4>Revisions:</h4>
      <ul class="dash">
         <li>2020-07-31: TEI encoding by mass conversion of GRETIL's Sanskrit corpus</li>
      </ul>
      <hr />
      <h2>Text</h2>
      <div xml:lang="sa-Latn">
         
         <h3>Haribhaṭṭa: Jātakamālā</h3>
         
         
         
         
         <div id="d1e595">
            
            <h3>1. Prabhāsajātaka</h3>
            
            <p id="HJm_1.1">
               vividhakleśabhujaṅgāj jagad uddhartuṃ bhavaughapātālāt /<br />
               buddhatvāya viśālo na bhavaty amahātmanāṃ praṇidhiḥ //
                <span class="ref">HJm_1.1*</span></p>
            
            
            <p>tadyathānuśrūyate 'tīte 'dhvanisadākusumitopavanaramaṇīyaparyantāparyantajanasamūhasaṃbādhavīthīcatvarāpaṇamaṇikanakastambhapaṅktimanoharabhavanāntarālā
               śaradadhikavimalatārāpatitārakāgaṇābhyalaṃkṛtā dyaur iva prabhāvatī prabhāvatī nāma
               rājadhānī babhūva |
               tasyāṃ ca sakalavasudhāvadhūhārayaṣṭibhūtāyāṃ maṇir ivāmalaprabhāsaḥ prabhāso nāma
               rājā babhūva |</p>
            
            
            <p id="HJm_1.2">
               yasyāmalasphaṭikabhittiṣu mandirāntaḥ karṇāvataṃsatilakapravilokinīnām /<br />
               hastāḥ prasādhanavidhau mṛdavo 'ṅganānāṃ nādarśadhāraṇapariśramaduḥkham ūhuḥ //
                <span class="ref">HJm_1.2</span></p>
            
            
            <p id="HJm_1.3">
               viśrāṇanāmbuparivardhitapuṇyabījaṃ yaṃ bāndhavā dadṛśur ambudharāyamāṇam /<br />
               yasyāsahanta balino 'py arayo na kopam ahnāya vaidyutam iva jvalanaṃ patantam //
                <span class="ref">HJm_1.3</span></p>
            
            
            <p>tasyaivaṃvidhavibhūtiparākramodayasya kadācid udayabhūdharaśikharam iva savitur amalamaṇisahasravicchuritobhayapārśvaṃ
               siṃhāsanam adhitasthuṣaḥ kṣitipater yathāsthāpanam upaviṣṭabrāhmaṇarājasāmantāmātyadūtavargāṃ
               dauvārikaniṣidhyamānapariśaṅkitetarajanāṃ bahirnibaddhahastyaśvarathavarām āsthānīm
               ālokayataḥ samutpatyānujñātapraveśair vanacarakair avanitalavinihitajānubhiḥ prakṛtilaghumānasatvād
               āgatasādhvasagadgadaskhalitavacanair niveditam |</p>
            
            
            <p id="HJm_1.4">
               asmābhir adrigahane kariṇāṃ samūhe dṛṣṭaḥ karī kumudarāśir ivāvadātaḥ <br />
               mūle navāmbudharavṛndatiraskṛtasya prāleyaśailaśikharasya sarūpamūrtiḥ //
                <span class="ref">HJm_1.4</span></p>
            
            
            <p>idānīṃ tu grahaṇe devaḥ pramāṇam ity atha sa rājā saṃprāptāyāṃ śaradi karigrahaṇābhivṛddhakutūhalo
               halayotronmūlyamānamustadarbhamūlasaṃbhūtataṭataṭāśabdāṃ kvacit kṣetragopikāhastatāladhvanivimiśracchoṭkāraśabdasaṃtrāsasamutpatitaśukapakṣākṣepavicalitapariṇatakapiśakalamaśuṅkajālāṃ
               bhaktahārīpariveṣyamāṇakṛṣīvalāntikanilīnacakitavāyasāṃ kaluṣapalvalajalāvasthitaromanthāyamānamahiṣīyūthasavadanāvaghūrṇanavinivāritadaṃśapātāṃ
               śrūyamāṇapravicaritagogaṇacalitakiṅkiṇīvikvaṇāṃ kedāratāmarasanālaskhalitaśarārikādambacakravākamithunāṃ
               nagaragrāmasaṃbaddhāṃ kṣetrabhuvam atikramya sainyasaṃtrāsavibhidyamānahariṇakulākulam
               aśvakṣuracchidyamānaśaṣpāṅkuraṃ rathavarādhirohī sitātapatravinivāritadivasakarakiraṇasaṃtāpas
               tad acalavanāntaraṃ praviveśa ||</p>
            
            
            <p id="HJm_1.5">
               atha gajapatim ārāt taṃ sthitaṃ yūthamadhye surabhiviśadagandhāṃ śallakīṃ khaṇḍayantam
               /<br />
               avanipatir apaśyad dānalekhopakaṇṭhabhramadalikulam īṣat karṇatālaiḥ kṣipantam //
                <span class="ref">HJm_1.5*</span></p>
            
            
            <p>paśyāmas tāvad asya gajapater asya cāsmanmattahastino yuddham iti vicintya prabhāsaḥ
               saṃyātaṃ nāma hastyāroham uvāca |
               protkṣiptamukha paṭam imaṃ kṛtvā kuñjaravaraṃ saṃcodayaitena vanadantinā saha yuddhāyeti
               |
               yad deva ājñāpayatīti hastāsphālanajanitayuddhotsāhaṃ tadabhimukhaṃ tam ādhoraṇaḥ
               parasainyanivāraṇaṃ vāraṇam akarot |
               atha parasparālokanakrodhād adhikatarasamabhivṛddhamadakaṇapaṅktisaṃsiktasurabhīkṛtabhūrajasoḥ
               parighaguruviṣāṇasaṃghaṭṭadhvanibhīṣaṇam ayaṃ bhagno 'yaṃ bhagna iti senājanenāvalokyamānayoś
               ciram abhavad yuddham ||</p>
            
            
            <p id="HJm_1.6">
               anyonyapratighātabhinnamukhayor udvṛttapiṅgākṣayor ākṣepeṇa vikalpitaśravaṇayoḥ śvetāsitābhratviṣoḥ /<br />
               krodhād utkṣipatoḥ karau dviradayoḥ sthūlau calatpuṣkarau kiṃ cit pallavapāṭale gatavatī vyaktiṃ tayos tālunī //
                <span class="ref">HJm_1.6</span></p>
            
            
            <p id="HJm_1.7">
               śvetadvipādhipaviṣāṇavighaṭṭanena saṃbhūtavahnikaṇikāśabalīkṛtāni <br />
               tasyātha rājakariṇo radanāśrayāṇi jātāni lohavalayāni pariślathāni //
                <span class="ref">HJm_1.7</span></p>
            
            
            <p id="HJm_1.8">
               bhagne ca kṣitipagaje gajena tena vrīḍāvān abhavad adhomukhaḥ sa yantā <br />
               tadyūthaṃ punar adhigamya kuñjarendro gambhīro 'py avanipatiḥ savismayo 'bhūt //
                <span class="ref">HJm_1.8</span></p>
            
            
            <p>tataḥ prabhāsaṃ mahāmātrāḥ samupagamyocuḥ |
               deva duḥsādhyo 'yam ebhiḥ samastair api karibhir mantraparijaptair oṣadhibalair ayam
               anekapo vaśīkartavya iti |
               tatheti ca sa rājābhidhāya punas tāṃ rājadhānīm ājagāma |
               te 'pi tenopāyena taṃ gandhahastinaṃ kariṇībhiḥ parivṛtam ānīya hastiśālāṃ praveśyālāne
               nibadhya rājño nivedayām āsur ānītaḥ sa gaja iti |
               tato rājā saṃyātaṃ hastidamakam uvāca |
               bhadra tathāyam ibharājo damayitavyo yathā madvāhanayogyo bhavatīti |
               sa ca saśiraḥpraṇāmaṃ gṛhītarājāvavādas taṃ dantinaṃ damayām āsa ||</p>
            
            
            <p id="HJm_1.9">
               sa hastidamako yāṃ yāṃ śikṣāṃ samupadiṣṭavān <br />
               svaśiṣya iva medhāvī tāṃ tāṃ jagrāha kuñjaraḥ //
                <span class="ref">HJm_1.9</span></p>
            
            
            <p id="HJm_1.10">
               tataḥ samānīya mahāmataṅgajaṃ mataṅgajānāṃ madadarpahāriṇam <br />
               vinamramūrdhā vinayāt kṛtāñjaliḥ kṣitīśam ādhoraṇa ūcivān idam //
                <span class="ref">HJm_1.10</span></p>
            
            
            <p id="HJm_1.11">
               ayaṃ sa dāntaḥ kṣitipāla vāraṇaḥ prakāmam anyakṣitipālavāraṇaḥ <br />
               gajendraśikṣāṃ samupetya sāṃprataṃ mado 'pi nainaṃ gamayaty asāṃpratam //
                <span class="ref">HJm_1.11</span></p>
            
            
            <p id="HJm_1.12">
               vināṅkuśenāpi vināpi veṇunā na vikriyāṃ yāti vināpi sādinā <br />
               mayā gṛhāṇeti punaḥ pracodito gajo 'yam adyāj jvalitān ayoguḍān //
                <span class="ref">HJm_1.12</span></p>
            
            
            <p id="HJm_1.13">
               tataḥ samāruhya parābhavanmadaṃ gajendram enaṃ tuhinācalopamaṃ <br />
               nanu svayaṃ ratnaparīkṣaṇakṣamaḥ parīkṣatāṃ jātakutūhalo bhavān //
                <span class="ref">HJm_1.13</span></p>
            
            
            <p>atha prabhāsas taṃ kuñjaravaraṃ śaratkāladhavalam iva divākaro balāhakam adhiruhya
               sāntaḥpuraparivāraḥ pramadavanakrīḍām anubhavituṃ prātiṣṭhata ||</p>
            
            
            <p id="HJm_1.14">
               atha sarasi salīlaṃ toyam aṅge kṣipantīṃ viśadanigaḍabhaṅgaṃ khaṇḍayantīṃ mṛṇālam <br />
               sa mṛdugatir apaśyad dantinīṃ dantirājaḥ sphuṭitaṃ abhimṛśantīṃ puṣkaraṃ puṣkareṇa //
                <span class="ref">HJm_1.14</span></p>
            
            
            <p id="HJm_1.15">
               kamalagahanamadhye tāṃ sa dṛṣṭvā kareṇuṃ gajapatir abhijaghne rāgaśalyena citte /<br />
               skhalitaparuṣavācā vāryamāṇo 'pi yantrā tvaritataram adhāvat sāpi bhītā pratasthe //
                <span class="ref">HJm_1.15</span></p>
            
            
            <p id="HJm_1.16">
               kariṇam anupatantaṃ prasthitāṃ tāṃ kareṇuṃ vidadhatam iva lekhāṃ pāṇḍarāṃ vigraheṇa /<br />
               tvaritam anupatantaḥ saptibhir vāyununnaṃ vahanam iva taṭasthāḥ kiṃ cid aikṣyanta bhṛtyāḥ //
                <span class="ref">HJm_1.16</span></p>
            
            
            <p id="HJm_1.17">
               na kadā cid ahaṃ tvayā nirastā kim idaṃ niṣkaruṇatvam īdṛśaṃ te /<br />
               iti ṣaṭcaraṇāvalī muhūrtaṃ rudatīvānujagāma tasya mārgam //
                <span class="ref">HJm_1.17*</span></p>
            
            
            <p id="HJm_1.18">
               gajam aṅkuśapātabhinnakumbhaṃ sa niyantā na śaśāka taṃ niroddhum <br />
               puruṣo 'pi na śakyate niyantuṃ kim u tiryag madanāndhamandabuddhiḥ //
                <span class="ref">HJm_1.18</span></p>
            
            
            <p>kṣipram eva ca gavalamalinadāvāgnidhūmadhūsaragirigahvarāntam ativiṣamabhūbhāgam ibhakulonmūlitataruśikharaparyastaśakunikulāyapatitabhagnāṇḍakapālaśabalitaikadeśaṃ
               vyāghropayuktojjhitamṛgakaḍevarapiśitavighasāvalīnagṛdhravāyasajaṃbukam atiparuṣacīrīvirāvabhīṣaṇam
               aruṇasārathikiraṇasaṃtāpitabhūdharaśikharopalajālam asatsaṅgatam ivānabhirāmaṃ sā
               hastinī bhītā yat praviveśa so 'pi ca rāgavaśāt kaṇṭakivaṃśataruśākhāskhalanābhighātakṣatorujaṅghabhujavakṣaḥsthalaprasṛtaśoṇitam
               avanipatim udvahann agaṇayaṃs tān aṅkuśaprahārāṃs tad evāraṇyaṃ prapede ||</p>
            
            
            <p id="HJm_1.19">
               pakvodumbararāgapāṭalamukhacchāyaiḥ kṣaṇaṃ niścalair ghaṇṭāśabdakutūhalāt tarugataiḥ śākhāmṛgair vīkṣitaḥ /<br />
               mātaṅgaḥ patitāṅkuśaḥ kuśacayaśyāmāṃ vihāya sthalīm udgrīvaiś ca gṛhītaśaṣpakavalair dṛṣṭo muhūrtaṃ mṛgaiḥ //
                <span class="ref">HJm_1.19</span></p>
            
            
            <p>tataḥ sa hastidamakaḥ taṃ rājānam uvāca |
               deva gajapatir ayam idānīm anaṅkuśatayā durjana iva lajjāvirahāt sutarām avidheyaḥ
               |
               yadi kathaṃ cid ayaṃ duṣṭahastī kasya cit taror adhastād yāyāt tat tasya śākhām avalambya
               devenātmā sthirayitavya iti |
               sa rājā patitakirīṭakeyūrahārāṃśukaḥ śukāsvāditasindūrānurañjitapramadādharānurūpaphalām
               aniṣphalajīvitāśaḥ katham api nyagrodhaśākhinaḥ śākhāṃ ciravirahaparyutsukām iva dayitāṃ
               ghanam āślikṣata |
               avatasthe ca taruvarasya skandhe ||</p>
            
            
            <p id="HJm_1.20">
               yātasya dviradapater anokahānāṃ śākhāgrair vilulitakarṇacāmarasya <br />
               dūratvān nayanapathātigasya tāraṃ taṃ ghaṇṭādhvanim aśṛṇon na bhūmipālaḥ //
                <span class="ref">HJm_1.20</span></p>
            
            
            <p>atha tasya nṛpateḥ śuddhāntasīmantinyo bāṣpapariplutekṣaṇāḥ praviśya bhavanaṃ bhuvanapatiśokavaśād
               avanitalagatāḥ punaḥ punar iti paridevanāṃ kartum ārebhire |</p>
            
            
            <p id="HJm_1.21">
               patitaḥ kva cit kṣitirajaḥparuṣe girigahvare pṛthuśilāviṣame <br />
               sa nirāyudho 'dya vasudhādhipatiḥ katham āgamiṣyati vanāt sabhayāt //
                <span class="ref">HJm_1.21</span></p>
            
            
            <p id="HJm_1.22">
               vinipātabhagnaśithilāṃsabhujaḥ sa tṛṣāthavā prabalayā glapitaḥ <br />
               kuśasūcibhinnamṛdupādatalaḥ katham adya pāsyati pipāsur apaḥ //
                <span class="ref">HJm_1.22</span></p>
            
            
            <p id="HJm_1.23">
               avitarkitāṃ sa gamitaḥ kariṇā katham āpadaṃ parivṛto 'pi janaiḥ <br />
               athavā sukhāsukhaphalasya vidher ativartate ka iva nāma pathaḥ //
                <span class="ref">HJm_1.23</span></p>
            
            
            <p id="HJm_1.24">
               yadi tasya kiṃ cid aśivaṃ nṛpater vayam apy abhīṣṭamaraṇā niyatam <br />
               hatayūthapaṃ na khalu kesariṇā kariṇīkulaṃ girivane ramate //
                <span class="ref">HJm_1.24</span></p>
            
            
            <p id="HJm_1.25">
               ādhoraṇaḥ samupagamya sa nāma diṣṭyā sa prāṇitīti kathayed vasudhātalendraḥ <br />
               bhūyo 'pi taṃ smitamanoharavaktracandraṃ paśyema nāma nṛpatiṃ śriyam udvahantam //
                <span class="ref">HJm_1.25</span></p>
            
            
            <p>iti tāny avarodhanāni vilāpaparāṇi nayanajalakṣalitapatralekhāni samāśvāsyāmātyajanaḥ
               saparijanaḥ karṇīrathān adhiruhya krameṇa gatvā tāṃ tasya gajapateś caraṇavinyāsaparimṛditaloṣṭadarbhāṃ
               madalavanipātādhivāsitatṛṇāṅkuraparyantāṃ paribhramanmadhukaragaṇāṃ padavīm anusasāra
               ||</p>
            
            
            <p id="HJm_1.26">
               lulitavilūnasūtranicayacyutagurutaralaṃ parimalapāṇḍumauktikaguṇasthagitamṛdutṛṇam <br />
               upagiri hāram aikṣata tataḥ sa narapatijanaḥ sthitacakitātiśuklabhujagadyutimuṣam abhitaḥ //
                <span class="ref">HJm_1.26</span></p>
            
            
            <p>hāradarśanāc ca niyatam āsanno deva iti manyamānās te 'mātyāḥ stokam antaraṃ gatvā
               tasya nyagrodhasyādhastāt taṃ rājānaṃ pipāsākṣāmaparipāṇḍuśarīram ālulitamaulim atitīkṣṇakaṇṭakataruviṭapābhipātajanitavedanam
               apaśyan |
               avatīrya ca karṇīrathebhyas turagebhyaś ca pramuditamanaso bisavivaraviniḥsṛtam iva
               sacīpatiṃ divaukasaḥ sādaram upāsāṃ cakrire |
               sa ca narapatir aśeṣaṃ tam eva vṛttāntaṃ tebhyo 'kathayat |
               atha te 'mātyāḥ prītās taṃ daśarathatanayam iva rathavaram āropya tasmād araṇyapradeśāt
               punas tannagaraṃ aninyuḥ |
               āgate ca tasminn avanibhuji prabhāvatīṃ rājadhānīṃ pratītahṛdayāḥ paurās toraṇāvabadhyamānasurabhivividhakusumamālānilīyamānadvirephām
               utkṣiptadhvajapatākāṃ gandhodakādhivāsitarathyāntarāṃ pravṛttacitranṛttotsavām akurvan
               |
               so 'pi ca hastī tasyāṃ vāsitāyāṃ kṛtamadanakutūhalaḥ samadahaladharalīlām ivābhyasyan
               punas tena hastipakena bhayalajjāvimūḍhamanasā tasya rājñaḥ sakāśam aninye ||</p>
            
            
            <p id="HJm_1.27">
               dṛṣṭvā tatas tasya narādhipasya trāsān niyantāram udīrṇakampam <br />
               kopād abhūtāṃ nayane kṣaṇena vikośaraktotpalaraktarāge //
                <span class="ref">HJm_1.27</span></p>
            
            
            <p>krodharāhukaluṣīkṛtavadanenduś cāvocad rājā |
               are durātman hastipakādhama kiṃ bhavān upakṣiptaḥ kena cid yad enam adāntaṃ duṣṭahastinaṃ
               mām āropitavān asi |
               nanu proktavāṃś ca bhavān yathāyaṃ kuñjaravaro mamājñayā jvalitān apy ayoguḍān aśnīyād
               iti paśyāma idānīṃ te satyam ||</p>
            
            
            <p id="HJm_1.28">
               athābhinavagharmāṃśusaṃnibhād dantinaḥ puraḥ <br />
               ākṛṣya hutabhuṅmadhyān nyaveśayad ayoguḍān //
                <span class="ref">HJm_1.28</span></p>
            
            
            <p id="HJm_1.29">
               babhāṣe ca mahāmātraṃ mantribhiś cakitair vṛtaḥ <br />
               avatīrya gajaṃ dīptān ādayainān ayoguḍān //
                <span class="ref">HJm_1.29</span></p>
            
            
            <p id="HJm_1.30">
               sa tatheti pratiśrutya gṛhītvā veṇum agrataḥ <br />
               gṛhāṇety avadan nāgaṃ na cāsau vāmatāṃ yayau //
                <span class="ref">HJm_1.30</span></p>
            
            
            <p id="HJm_1.31">
               tam ayoguḍam āditsum ālokya ca mataṅgajam <br />
               saṃyātam abravīd rājā vāryatām iti kuñjaraḥ //
                <span class="ref">HJm_1.31</span></p>
            
            
            <p id="HJm_1.32">
               tena hastidamakena kuñjare vārite 'tha punar ūcivān nṛpaḥ <br />
               dehamātrakavinigrahe kṣamo na tv ayaṃ capalacittanigrahe //
                <span class="ref">HJm_1.32</span></p>
            
            
            <p>atha śuddhāvāso devo vihāyasi sthitvā yady ayam avanipatir buddhānāṃ bhagavatāṃ guṇaparaṃparāṃ
               śṛṇuyāt tato niḥsaṃśayena buddhatvāya praṇidhānaṃ kuryād iti |
               tad idam atra prāptakālam imam eva mahāmātram anupraviśāmīti vicintya kṣaṇād eva taccharīram
               anupraviveśa |
               tataḥ saṃyātas taṃ rājānam uvāca</p>
            
            
            <p id="HJm_1.33">
               kṛśīkṛtāṅgās tapasā phalāśinaḥ smareṇa nītā munayo 'pi vikriyām <br />
               manodamas tair api cen na śakyate prakartum anyena kathaṃ kariṣyate //
                <span class="ref">HJm_1.33</span></p>
            
            
            <p>rājovāca
               kaḥ khalu cittadamane śaktaḥ syāt |</p>
            
            
            <p>saṃyāta uvāca</p>
            
            
            <p id="HJm_1.34">
               buddhā nāma jagannāthā bhūtā bhāvina eva ca <br />
               te hi svaparacetāṃsi śaktā damayituṃ nanu //
                <span class="ref">HJm_1.34</span></p>
            
            
            <p id="HJm_1.35">
               tasya buddha iti śrutvā vākyaṃ tasmān niṣādinaḥ <br />
               bahutvam iva saṃprāptaḥ prasādaḥ pulakodgamaiḥ //
                <span class="ref">HJm_1.35</span></p>
            
            
            <p>rājovāca |
               bhadra nanu kathyatāṃ tāvat kiṃprabhāvā buddhā iti |</p>
            
            
            <p>saṃyāta uvāca |</p>
            
            
            <p id="HJm_1.36">
               avidyātimirāndhānāṃ punarbhavanivṛttaye <br />
               yat tadbodhyaṃ padaṃ śāntaṃ tad buddhaṃ tais tathāgataiḥ //
                <span class="ref">HJm_1.36</span></p>
            
            
            <p>tataḥ sa rājā pramuditamanāḥ punar uvāca |
               nanv ākhyāyatāṃ tāvat kathaṃ buddhatvam adhigamyata iti |
               saṃyāta uvāca |</p>
            
            
            <p id="HJm_1.37">
               dānaśīlakṣamāvīryadhyānaprajñāsamanvitaiḥ <br />
               ghaṭamānaiḥ prayatnena buddhatvaṃ prāpyate nṛbhiḥ //
                <span class="ref">HJm_1.37</span></p>
            
            
            <p>atha sa rājā buddhatvādhigamamārgam upalabhya praṇidhim iti cakāra ||</p>
            
            
            <p id="HJm_1.38">
               tato 'ham āśu bhūyāsaṃ bhūyobhiḥ sattvaśāntaye <br />
               guṇair dānādibhir yukto buddho boddhavyakovidaḥ //
                <span class="ref">HJm_1.38</span></p>
            
            
            <p id="HJm_1.39">
               praṇidhim iti mahāntaṃ bodhisattve viśuddhe kṛtavati kṛtabuddhau buddhimanto nananduḥ /<br />
               svabalavilayacintāvāgurāmadhyavartī mṛga iva śaraviddho vivyathe puṣpaketuḥ //
                <span class="ref">HJm_1.39</span></p>
            
            
            <p id="HJm_1.40">
               manaḥkṣetre rūḍhaṃ praṇidhitarum ānanditajanaṃ samudbhūtaprāyaprathamakaruṇāpuṣpasamayam /<br />
               krameṇācchinnecchāvibhavamahatā dānapayasā phalārthī bhūpālaḥ pratidinam asiñcat tarum iva //
                <span class="ref">HJm_1.40</span></p>
            
            
            <p id="HJm_1.41">
               alaṃkurvāṇasya kṣitipacaritaṃ vyomavipulaṃ bibhitsor durbhedaṃ pihitajagadajñānatimiram /<br />
               vitene rājendoḥ praṇidhiśaradārambhavimalā bhṛśaṃ dānajyotsnā praṇayikumudānandajananī //
                <span class="ref">HJm_1.41</span></p>
            
            
            <p id="HJm_1.42">
               bhṛtyān bhṛśaṃ ca kalabhān iva pālayantaṃ lakṣmīṃ cirāya kariṇīm iva rañjayantam <br />
               dānārthinaḥ praṇayinaḥ parivavrur etya taṃ nṛpatiṃ madhukarā iva vāraṇendram //
                <span class="ref">HJm_1.42</span></p>
            
            
            <p id="HJm_1.43">
               durāsado vahnir ivābhavat purā ya eva saṃrambhavijihmitekṣaṇaḥ <br />
               sa eva bodhau vinibaddhaniścayo janasya jajñe hradavan narādhipaḥ //
                <span class="ref">HJm_1.43</span></p>
            
            
            <p id="HJm_1.44">
               apetamātsaryatamaḥ śarīriṇāṃ kramāt svabhāvāntaram eti mānasam <br />
               ya eva dhūmo nayanaprabādhanaḥ sa eva meghatvam upaiti saṃcitaḥ //
                <span class="ref">HJm_1.44</span></p>
            
            
            <p id="HJm_1.45">
               atidānaparāyaṇasya rājñaḥ pradadau bhṛtyajano 'pi tasya dānam <br />
               ṛtur eva sa tādṛśo hi kaś cit taravo bhūriphalā bhavanti yatra //
                <span class="ref">HJm_1.45</span></p>
            
            
            <p id="HJm_1.46">
               avalokya nṛpaṃ guṇānuraktaṃ prakṛtīnām api jāyate guṇecchā <br />
               śaśinaḥ prabhayānuvidhyamāno vimalaṃ vāri dadāti candrakāntaḥ //
                <span class="ref">HJm_1.46</span></p>
            
            
            <p id="HJm_1.47">
               saguṇena janena yujyamānaḥ sumanāḥ ko na bhaved guṇānurāgī <br />
               munigocaram etya mandabuddhis tyajati vyālamṛgo 'pi raudrabhāvam //
                <span class="ref">HJm_1.47</span></p>
            
            
            <p id="HJm_1.48">
               iti buddhaguṇānurūpavarṇāṃ giram ākarṇya manoharāṃ niyantuḥ <br />
               abhavad bhavabandhabhaṅgahetuḥ praṇidhiḥ prāktana eṣa śākyasūnoḥ //
                <span class="ref">HJm_1.48</span></p>
            
            
            <p>tad evaṃ śrutasugataguṇamāhātmyāḥ puruṣaviśeṣāḥ śarīriṇāṃ saṃsāraduḥkhocchittaye buddhatvādhigamāya
               vīryasaṃnāham ābaddhavanta iti vicintya samyaksaṃbodhilābhāya ghaṭamānena dhīmatā
               prathamam eva dānapāramitāyāṃ yatnaḥ karaṇīya iti ||</p>
            
            
            <p>prabhāsajātakaṃ samāptam ||</p>
            
            </div>
         
         <div id="d1e1527">
            
            <h3>2. Badaradvīpa</h3>
            
            <p id="HJm_2.1">
               yaḥ paraduḥkhair duḥkhī tadvicchittyai kṛtapratijñaś ca /<br />
               jagadartham īhamānaḥ sa eva sahate svaduḥkhāni //
                <span class="ref">HJm_2.1*</span></p>
            
            
            <p>tadyathānuśrūyate
               vibudhagaṇāśramabhūtāyāṃ nayapratāpavijitasarvasāmantena brahmadattena rājñādhiṣṭhitāyāṃ
               vārāṇasyāṃ rājadhānyām upacitavividhapuṇyasaṃbhāro 'nekaśāstrakalākauśalaprakhyātakīrtis
               tyāgadākṣiṇyakṣamādīnām adhiṣṭhānaṃ guṇānāṃ suhṛtpraṇayibandhujanapriyaḥ supriyo nāma
               bodhisattvaḥ sārthavāho babhūva |</p>
            
            
            <p id="HJm_2.2">
               dātavyam iti sarvebhyaḥ sarvadā sarvam eva ca <br />
               pratijñeyam abhūt tasya sarvasattvānukampinaḥ //
                <span class="ref">HJm_2.2</span></p>
            
            
            <p id="HJm_2.3">
               lokavyasanam ucchettum atyantaṃ kṛtacetasām <br />
               pratijñā sattvamahatī mahatām eva jāyate //
                <span class="ref">HJm_2.3</span></p>
            
            
            <p id="HJm_2.4">
               prahlāditajanas tyāgas tasya cetasi paprathe <br />
               indor iva śaratkāle dhvāntabhedī mahodayaḥ //
                <span class="ref">HJm_2.4</span></p>
            
            
            <p id="HJm_2.5">
               asmadartham ayaṃ dhatte bhogān puṇyabalārjitān <br />
               ity artheṣv arthinas tasya mamatām ālalambire //
                <span class="ref">HJm_2.5</span></p>
            
            
            <p id="HJm_2.6">
               asyām anena sudhiyā praṇidhānabījam uptaṃ manobhuvi jinatvaphalāya nūnam <br />
               prāg dānapāramitayeti sa puṇyakarmā sotkaṇṭhayeva sahasā ghanam āliliṅge //
                <span class="ref">HJm_2.6</span></p>
            
            
            <p>ity upacitakuśalamūlasya mahāpradānapravṛttasya sattvārthaṃ prati karuṇāpratodasaṃcoditamanasturaṅgasya
               vyavasāyarathādhirohiṇo bodhisattvasya</p>
            
            
            <p id="HJm_2.7">
               na mokṣyaty ayam ahnāya dānapāramitām iti <br />
               śeṣāḥ pāramitās tasya tasthur utkaṇṭhitā iva //
                <span class="ref">HJm_2.7</span></p>
            
            
            <p>atha sa mahātmā nidāghadinakarakiraṇair iva jalāśayam āpīyamānam anudivasam arthibhir
               alpāvaśeṣaṃ kośasāram ālokya yācanakajanāśāṃ viphalām aśaknuvan kartuṃ ratnadvīpagamanābhilāṣī
               vividhapaṇyaparipūritam ucchritaśītapaṭaskhalitamṛdupavanam atinipuṇakarṇadhārāvalambitakarṇam
               āptaparijanādhiṣṭhitam anekavaṇigjanaparivṛto vahanam āruhya</p>
            
            
            <p id="HJm_2.8">
               phullātasīkusumasaṃstarasaṃnikāśam ākāśam āgatam ivodakatāṃ samantāt <br />
               bhāsvadbhujaṅgamaṇidīpasahasram antar gambhīradurgamajalaṃ jaladhiṃ jagāhe //
                <span class="ref">HJm_2.8</span></p>
            
            
            <p>vahanagativaśāc ca nimajjata iva velātaṭaśākhinaḥ kṣaṇam eva samavalokya pavanabalodīryamāṇamahātaraṅgaviṣamam
               agrato dhāvantam iva ca krameṇa mahāsamudram uttīrya ratnadvīpam āgamya vividhāni
               ratnāny ādāya saha tair vaṇigbhir avighnena supriyaḥ punaḥ pratinivṛtya sārthaṃ sthalapathena
               netum ārebhe |</p>
            
            
            <p id="HJm_2.9">
               etaṃ sametya vimukho na gato 'rthivargaś ceto 'sya vairiṇi sute ca samānavṛtti <br />
               evaṃ guṇān abhidadhad guṇalālasasya sārthaṃ na taskaragaṇo 'pi mumoṣa tasya //
                <span class="ref">HJm_2.9</span></p>
            
            
            <p id="HJm_2.10">
               śuciśīlavibhūṣaṇe jane jagadarthapratibaddhacetasi <br />
               api dharmaparāṅmukho janaḥ suhṛdīvābhyupayāti bhadratām //
                <span class="ref">HJm_2.10</span></p>
            
            
            <p>tataḥ sa mahātmā vārāṇasīm upagamya prītamanobhir bandhubhir ālokyamānaḥ svabhavanam
               anupraviśya tena ratnadvīpād upāttena svāpateyenārthijanasaṃmānanām anudivasam akarot
               |</p>
            
            
            <p id="HJm_2.11">
               mahātmanas tasya parārthasaṃpadaḥ prayacchato dānam udāracetasaḥ <br />
               avandhyabhūripraṇayaiḥ samāgatair abhūd gṛhadvāram aśūnyam arthibhiḥ //
                <span class="ref">HJm_2.11</span></p>
            
            
            <p>atha sa mahātmā kadācid varaśayanīyam upagataḥ kṣaṇadāyām idam acintayat | idam api
               na paryāptam evam arthijanapratipūjanāyāṃ draviṇam iti | kīdṛśaṃ punar yātrāphalaṃ
               sādhayeyaṃ yena me satatam avyavacchinnadānapratītamanaso 'rthinaḥ syur ity api nāmeyaṃ
               tvaritam apayāyān niśīthinī yato 'haṃ saṃmānayeyam arthivargam iti |</p>
            
            
            <p id="HJm_2.12">
               sarvo jantuḥ kāṅkṣati glānikāle khedārto vā cittasaukhyāya nidrām <br />
               eṣā dātur dānavighnaṃ karotīty āsīt sādhos tasya nidraiva duḥkham //
                <span class="ref">HJm_2.12</span></p>
            
            
            <p>atha sa mahāsattvo nidrāvaśam upagataḥ svapne vimalakiraṇacakravālābhyudgatapariveṣanimagnamūrtim
               alikulābhinīlaśithilakeśapāśāvacchāditaikāṃsadeśāṃ kamalapalāśābhitāmrāyatākṣīṃ kanakakalaśānurūpapayodharoparikīrṇahāramaṇiprabhāsamuddyotitavakṣaḥsthalām
               abhinavabandhujīvakusumābhiraktādharāṃ trivalīsopānādhirohaṇavijihmīkṛtapratanuromarājikām
               indukāntim iva mūrtimatīṃ karṇābharaṇamaṇiprabhābhyaktakapolapattralekhāṃ tanudhavalottarīyasaṃvṛtāṅgīṃ
               śaraccandrikāprabhāparigatām iva kārtasvarapratimām apratirūpāṃ devatām apaśyat |
               sā cainam abhivyajyamānadaśanamaṇikiraṇāvabhāsitānanā sphuṭamadhureṇa vacasedam abhyadhāt
               |</p>
            
            
            <p id="HJm_2.13">
               prayāsyatīyaṃ tanutāṃ krameṇa dānātirāgāt tava kośasampat <br />
               kṣapākṣaye kṣīṇaśaśāṅkaśobhe nivartamāneva samudravelā //
                <span class="ref">HJm_2.13</span></p>
            
            
            <p id="HJm_2.14">
               tvayi prayāsyanti tato gatodaye nipātya dṛṣṭiṃ vimukhatvam arthinaḥ <br />
               apāstakekāś cyutacārucandrikāś ciraṃ mayūrā iva śāradāmbude //
                <span class="ref">HJm_2.14</span></p>
            
            
            <p id="HJm_2.15">
               kṣayaṃ gatāyām iti kośasaṃpadi tvam arthinaḥ prāpya śucaṃ gamiṣyasi <br />
               iyaṃ tu ditsā bhavataḥ prathīyasī kadācid apy eṣyati naiva vikriyām //
                <span class="ref">HJm_2.15</span></p>
            
            
            <p id="HJm_2.16">
               gate kṣayaṃ dāruṇi cañcalārciṣaḥ kṣayaṃ prayāti dyutir āśuśukṣaṇeḥ <br />
               prakāmam abhyāsavivardhitodayā na caiva ditsā mahatāṃ vipatsv api //
                <span class="ref">HJm_2.16</span></p>
            
            
            <p id="HJm_2.17">
               ayaṃ parikṣīṇadhano 'pi nārthinaḥ karoti yācñāśrayabhaṅgakātarān <br />
               iti prakāśīkṛtaniścayo janair jano na kṛcchre 'pi jahāty udāratām //
                <span class="ref">HJm_2.17</span></p>
            
            
            <p id="HJm_2.18">
               iti tathyam ahaṃ bruve bhavantaṃ bhavavicchedi padaṃ gaveṣayantam <br />
               vyavasāyatanutram āśu baddhvā badaradvīpam upehi lokabhūtyai //
                <span class="ref">HJm_2.18</span></p>
            
            
            <p id="HJm_2.19">
               śṛṇu tatra mayopadiśyamānaṃ gamanaṃ bhūdharanāgayakṣabhīmam <br />
               bahubhiś ca payodhibhir niruddhaṃ yad alaṃ sādhayituṃ tvam eva śaktaḥ //
                <span class="ref">HJm_2.19</span></p>
            
            
            <p id="HJm_2.20">
               malayācalarohiṇī sudheti sthiravīryauṣadhir asti puṇyagandhā <br />
               haviṣā paripacya tām aśāna śramatṛṣṇābhibhavakṣudhākṣayāya //
                <span class="ref">HJm_2.20</span></p>
            
            
            <p id="HJm_2.21">
               pañcadvīpaśatāny atītya saritas tās tāś ca bhīmāmbhasas tīrtvā ca plavamadhyago jalanidhīn puṇyena vīryeṇa ca <br />
               tuṅgasyopari bhūbhṛto 'sti mahatī nāmnā mahaughauṣadhis tām ādāya mahābhujaṅgamaviṣacchedāya yāyās tataḥ //
                <span class="ref">HJm_2.21</span></p>
            
            
            <p>purastāc ca sūcibhedyaṃ vetravanam atikramya jaladhitīre bhūdharakandarāntarāvasthitaṃ
               tārākṣaṃ nāma rākṣasaṃ drakṣyasi |</p>
            
            
            <p id="HJm_2.22">
               suptasya jāgrata iva jvalitāgnidīpter yasyākṣiṇī tapanamaṇḍalatulyatāre <br />
               āpiṅgapakṣmapariveṣṭitavartmalekhe nidrākṣaye mukulite iva cāprakampe //
                <span class="ref">HJm_2.22</span></p>
            
            
            <p id="HJm_2.23">
               suptasya tasya ghananiśvasitānilena pramlānapāṇḍukusumās taravo bhavanti <br />
               jihvā viniṣpatati cāsyapuṭāt sphurantī vidyullatā jaladharād iva bhīmanādāt //
                <span class="ref">HJm_2.23</span></p>
            
            
            <p>tato yakṣabhujagaśāntyartham atītabuddhabhāṣitāni sūtrapadāni paṭhatā bhavatā gantavyam
               | gatvā ca nātidūre rohitakaṃ nāma vividhodyānakusumasurabhipavanam anekaratnaprabhodbhāsitajaladhitaṭabhūdharāntaram
               uccāvacajanasaṃbādhavipaṇimārgam amarapurapratimaṃ puraṃ drakṣyasi | tatra ca paurṇamāsīniśākarapriyadarśano
               vividhaguṇaugho māghanāmā sārthavāhaḥ | sa te badaradvīpasya panthānam upadarśayiṣyati
               | sa ca mahāsārthavāho gāḍhaglānatayā siṃhaśārdūlabhīṣaṇācalavanāntarāṇi bahūni yojanāni
               gatvā kālakarmaṇā yokṣyate | na ca bhavatā tatrāpi viṣādaḥ karaṇīyaḥ |</p>
            
            
            <p id="HJm_2.24">
               preryamāṇāḥ karuṇayā dhīrāḥ sattvahitaṃ prati <br />
               baddhvotsāhamayaṃ varma sādhayanti samīpsitam //
                <span class="ref">HJm_2.24</span></p>
            
            
            <p>paścād devatānubhāvāt puṇyaprabhāvāc ca dūram atikramya himagiriśikharānukāriprākārapariveṣṭitaṃ
               rajatanagaraṃ pihitadvāraṃ drakṣyasīti | tatra ca bhavatā punas tāny eva sūtrapadāni
               paṭhitavyāni | tataḥ svayam eva tad dvāram apāvṛtakapāṭaṃ bhaviṣyati |</p>
            
            
            <p id="HJm_2.25">
               tato niryāsyanti stanakalaśabhāreṇa guruṇā prakāmaṃ klāmyantyaḥ sphuṭadaśanabhāsaḥ smitavaśāt <br />
               arālabhrūlekhāḥ kuvalayadalaśyāmanayanāś catasraḥ kinnaryas tanudhavaladivyāṃśukabhṛtaḥ //
                <span class="ref">HJm_2.25</span></p>
            
            
            <p>tāsu ca mṛduhasitakaṭākṣabhrūvilāsaprakāśitamanmathāsv api bhavatā bhaginīsaṃjñā karaṇīyā
               | tāś ca bhavato badaradvīpasya panthānaṃ darśayiṣyanti | tato badaradvīpādhipatiḥ
               kinnararājo devatāprotsāhito bhavate cintāmaṇiṃ dāsyati | tatra ca vaiḍūryamayasya
               nagarasyāntikajātam upavanam āgatam akṛṣṭoptasya śāler atuṣaṃ phalam aśnantam uditam
               iva śaradvalāhakaṃ valāhakanāmānam aśvarājaṃ drakṣyasi | sa tvāṃ vihāyasā kṛtārthaṃ
               vārāṇasīm āneṣyatīty abhidhāya sā devatāntaradhīyata | bodhisattvo 'pi ca kalyāṇasvapnadarśanāt
               paraṃ pramodam udvahan niyamenāhaṃ badaradvīpayātrāphalam āsādayiṣyāmīti vicintya
               devatāḥ pūjayitvā śramaṇabrāhmaṇakṛpaṇebhyaś ca dānāni dattvā yathādevatopadiṣṭaṃ
               caturdaśabhiḥ saṃvatsarair badaradvīpam āgamya kinnarādhipatisakāśāt taṃ cintāmaṇim
               āsādya cintayāmāsa | api nāma sa turagapatir āgacched iti |</p>
            
            
            <p id="HJm_2.26">
               vicintitaṃ tena ca puṇyakarmaṇā parārthaniṣpattinibaddhacetasā <br />
               parisphuran rāśir ivendurociṣāṃ sa cāśvarājas tvaritaṃ samāyayau //
                <span class="ref">HJm_2.26</span></p>
            
            
            <p id="HJm_2.27">
               sametya covāca sa mānuṣīṃ giraṃ dukūlasūtrākṛtisāndrakesaraḥ <br />
               itaḥ purāt sāgaraśailadurgamān nayāmi kaṃ tvāṃ viṣayaṃ vihāyasā //
                <span class="ref">HJm_2.27</span></p>
            
            
            <p id="HJm_2.28">
               taṃ supriyaḥ priyaguṇo guṇināṃ pravekaḥ provāca vājivaram indumarīciśubhram <br />
               mattadvirephaśabalopavanāntarālāṃ vārāṇasīṃ nayatu māṃ drutam aśvarājaḥ //
                <span class="ref">HJm_2.28</span></p>
            
            
            <p id="HJm_2.29">
               uktas turaṅgapatinātha sa dhīrasattvaḥ pṛṣṭhaṃ mamedam adhiruhya bhava sthirāṅgaḥ <br />
               ratnaṃ svavāsasi nibadhya ca śuddharaśmi taṃ pakṣirājasamaraṅghasam āruroha //
                <span class="ref">HJm_2.29</span></p>
            
            
            <p id="HJm_2.30">
               bhindan khuraiḥ praviralān kvacid ambuvāhān saudāmanīsamavabhāsapiśaṅgitāṅgaḥ <br />
               utpatya khaṃ stimitasāgaravārinīlaṃ vārāṇasīm avatatāra sa vājirājaḥ //
                <span class="ref">HJm_2.30</span></p>
            
            
            <p>taṃ ca svabhavanasamīpe 'vatārya valāhakaḥ punar badaradvīpam eva pratyāyayau | bodhisattvo
               'pi ca praviśya pramuditamanobhiḥ praṇayibhiḥ suhṛdbandhubhiḥ pratyudgataḥ svabhavanam
               anyasminn ahani bahir niṣkramya taṃ cintāmaṇiṃ dhvajāgram āropyedam uvāca |</p>
            
            
            <p id="HJm_2.31">
               yad yad icchati yo dravyam iha mānuṣadurlabham <br />
               tat tac cintāmaṇir ayaṃ samyak tasmai prayacchatu //
                <span class="ref">HJm_2.31</span></p>
            
            
            <p>tadā ca tasmin deśe nirvyāpārakṛṣīvalajanam anudakatayā dhavalajaladaśakalaśabaladikkāntam
               uparatagokaḍevarāvasthitavāyasagaṇam atyākuladaridravargam aparyāptabhaikṣopahāraṃ
               mahad durbhikṣam āsīt | tataḥ sa janakāya upetya supriyam uvāca | dhānyam eva tāvad
               ayaṃ maṇivaraḥ pravarṣatv iti | tathāstv iti coktaṃ bodhisattvena vicintya vilokitaś
               cāsau mahāmaṇiḥ |</p>
            
            
            <p id="HJm_2.32">
               kvacit tarupalāśeṣu skhalatā vyomapātinā <br />
               dhānyena mahatā bhūmir babhūva ca nirantarā //
                <span class="ref">HJm_2.32</span></p>
            
            
            <p id="HJm_2.33">
               tato vicitrā maṇayaḥ sphurattviṣaḥ śucidyutīny ābharaṇāni cāsakṛt <br />
               vikampitāny āpatatā nabhasvatā tanūni vāsāṃsi ca petur ambarāt //
                <span class="ref">HJm_2.33</span></p>
            
            
            <p id="HJm_2.34">
               atho vicitrābharaṇāmbarasrajaḥ pravṛttanānotsavatūryanisvanāḥ <br />
               savismayās taṃ janatānukampinaṃ puraskṛtaṃ tuṣṭuvur ittham arthinaḥ //
                <span class="ref">HJm_2.34</span></p>
            
            
            <p id="HJm_2.35">
               aho batātyadbhutam etad īhitaṃ paropakārāya gṛhītajanmanaḥ <br />
               aho yaśobhis tava kundapāṇḍubhis tiraskṛteyaṃ hasatīva medinī //
                <span class="ref">HJm_2.35</span></p>
            
            
            <p id="HJm_2.36">
               avaśyam asty eva janasya tādṛśī svabhāgyasaṃpat kuśalāvalambinaḥ <br />
               bhavādṛśānāṃ jagadarthakāriṇāṃ yad evam utpattir avandhyajanmanām //
                <span class="ref">HJm_2.36</span></p>
            
            
            <p id="HJm_2.37">
               nirvāsitamahāduḥkho dattākliṣṭamahāphalaḥ <br />
               vipāka iva dharmasya sukhahetus tvam arthinām //
                <span class="ref">HJm_2.37</span></p>
            
            
            <p>tad evam ātmaduḥkham agaṇayitvā jagatsukhavidhāyino mahākāruṇikā na pratijñām avasādayanti
               mahātmāna iti svasukhanirapekṣeṇa parārthaniṣpādanapaṭunā bodhigāminā bhavitavyam
               iti ||</p>
            
            
            <p>|| badaradvīpajātakaṃ dvitīyam ||</p>
            
            
            <p>|| 3 Dharmakāmajātakam ||</p>
            </div>
         
         <div id="d1e2264">
            
            <p id="HJm_3.1">
               nānyatra bodhisattvād ajñānatamonirastaye yogyaḥ /<br />
               kaś cit subhāṣitamaṇiṃ cikrāya prāṇamūlyena //
                <span class="ref">HJm_3.1*</span></p>
            
            
            <p>tadyathānuśrūyate
               bodhisattvaḥ kila śrutaśīlādiguṇābhilakṣite kṣititalālaṅkārabhūte bhūtānukampini satatapravṛttabrahmaghoṣāgnihotrasamiddarbhakarmānte
               vinītaśiṣyaparivṛtādhyāpake brāhmaṇakule lokahitāya vyāyacchamāno vaśitvād udapādi
               | pratidivasam āpūryamāṇakāntiś ca sa mahātmā</p>
            
            
            <p id="HJm_3.2">
               yathā yathā saṃvavṛdhe jagatpriyaḥ śaśīva bhindaṃs timiraṃ marīcibhiḥ <br />
               tathā tathā tan mahatīm mahākulaṃ jalaṃ payodher iva vṛddhim āyayau //
                <span class="ref">HJm_3.2</span></p>
            
            
            <p id="HJm_3.3">
               kaś cid eva mahābhāgyo jāyate saṃmataḥsatām <br />
               tarulateva vaṃśaśrīr yam ālambya vivardhate //
                <span class="ref">HJm_3.3</span></p>
            
            
            <p>tasya ca mahānubhāvasya kṛtopanayanasaṃskārasya pramādabahule yauvane vartamānasya
               vinivṛttavyasanadoṣasya parām avekṣya dharmakāmatāṃ dharmakāma ity eva jñātayo 'nurūpaṃ
               nāma cakruḥ |</p>
            
            
            <p id="HJm_3.4">
               prāyeṇa prāṇino loke guṇino vā guṇasya vā <br />
               nāmāpi puṇyanirjātaṃ prayāti ramaṇīyatām //
                <span class="ref">HJm_3.4</span></p>
            
            
            <p id="HJm_3.5">
               subhāṣitaṃ tasya subhāṣitārthinaḥ kutaś cid ākarṇayato vipaścitaḥ <br />
               nitāntam ānandathucitrakarmakṛc cakāra romodgamabinduvartanām //
                <span class="ref">HJm_3.5</span></p>
            
            
            <p id="HJm_3.6">
               pūtena lokam avabhāsayatā samantāt kāntena bhinnatamasā prathitāgamena <br />
               śuddhena kasya hṛdayaṃ śaśalakṣmaṇeva na hlādyate supuruṣasya subhāṣitena //
                <span class="ref">HJm_3.6</span></p>
            
            
            <p id="HJm_3.7">
               śuśrāva bhinnatimiraṃ timirāntakārī yasmāt subhāṣitam atīva subhāṣitajñaḥ <br />
               prakhyātabuddhimahimā mahatāṃ sadaḥsu prītaḥ paraṃ śatasahasram adāt sa tasmai //
                <span class="ref">HJm_3.7</span></p>
            
            
            <p>sa ca mahātmā yatra yatra gacchati sma tatra tatra janena pratipūjyate sma | tataḥ
               kadā cid
               anyatamo duṣṭacetās tadapakāracikīrṣayā brāhmaṇas tasya mahātmanas taṃ lābhasatkāraviśeṣam
               anudivasam abhivardhamānam asahamānaḥ sāmarṣaṃ tvaritapadaṃ tatsakāśam ājagāma |</p>
            
            
            <p id="HJm_3.8">
               asaṃprāpyānyataḥ pūjāṃ guṇalabhyām asajjanaḥ <br />
               anyasmai mānyamānāya paṇḍitāyābhyasūyati //
                <span class="ref">HJm_3.8</span></p>
            
            
            <p>sa ca durātmā rākṣasa iva brāhmaṇarūpadhārītam mahāsattvam upagamyedam abhyadhāt |</p>
            
            
            <p id="HJm_3.9">
               śrutaṃ mayātīva subhāṣitapriyo bhavān kila jñānaviśeṣavittagaḥ <br />
               ato 'smy avajñātajanas tvadantikaṃ subhāṣitaprābhṛtavān upāgataḥ //
                <span class="ref">HJm_3.9</span></p>
            
            
            <p id="HJm_3.10">
               paribhraman gandhavatīḥ śilīmukho vihāya phullāḥ sahakāramañjarīḥ <br />
               madaṃ pipāsuḥ samupaiti dantino guṇāntaraṃ tatra sa paśyati dhruvam //
                <span class="ref">HJm_3.10</span></p>
            
            
            <p>atha bodhisattvaḥ subhāṣitopāyanavantaṃ taṃ brāhmaṇam ālokya praharṣaprodbhidyamānapulakaśobhaḥ
               samutthāya svāgataṃ subhāṣitamahāratnavaṇije brāhmaṇāya | vayaṃ subhāṣitamaṇīnāṃ kretāra
               ity uktvā taṃ dvijātim ātmīye mahaty āsane samupaveśya svayamavanau niṣasāda | tato
               dharmakāmaṃ suhṛdas savismayam evam ūcuḥ |</p>
            
            
            <p id="HJm_3.11">
               śroṣyāmīti subhāṣitāni bhavato jātaṃ mukhaṃ sasmitaṃ śrutvā yāsyati sāśru locanayugaṃ prītyā śriyaṃ kām api <br />
               ahnaś chedavaśāt sugandhi kumudaṃ mandaṃ samunmīlati prāpyendoḥ kiraṇān apāstatamasaḥ śobhāṃ parāṃ puṣyati //
                <span class="ref">HJm_3.11</span></p>
            
            
            <p>atha dharmakāmaḥ sabahumānam ālokayaṃs taṃ brāhmaṇam avocat | abhidhātum arhaty ācāryaḥ
               śuśrūṣamāṇāya śiṣyāyeti | atha sa pāpīyān enam uvāca | yadi bhavān mahati khāte nirdhūmajvalanaparipūrite
               subhāṣitaratnalobhād ātmānaṃ muñcet tato 'ham idaṃ subhāṣitam aśrutapūrvam atimanoharam
               abhidadhyām iti | atha bodhisattvaḥ sattvaparibṛṃhitamatir idam abhyadhāt | mahābrāhmaṇa
               | nedaṃ duṣkaram ātmaduḥkhānapekṣiṇām mādṛśānām | kiṃ tu |</p>
            
            
            <p id="HJm_3.12">
               subhāṣitaṃ jagadudayāya sajjanān mahīruhāt phalam iva saṃcinomy ahaṃ <br />
               gate mayi jvalanavatīm mahākhadām ayaṃ janaḥ katham iva tad grahīṣyati //
                <span class="ref">HJm_3.12</span></p>
            
            
            <p>brāhmaṇa uvāca || śrāvayitvedam subhāṣitam akhilasya janakāyasya tato 'gnikhadāyām
               ātmānaṃ mokṣyasi | bodhisattva uvāca | yathā ācya rocate tathāstu |</p>
            
            
            <p id="HJm_3.13">
               anavatīrya cirāya duruttaraṃ suvipulaṃ vyavasāyamahodadhim <br />
               kṣapitamohamahātimiraḥ kathaṃ jagati bodhimaṇiḥ sulabho bhavet //
                <span class="ref">HJm_3.13</span></p>
            
            
            <p id="HJm_3.14">
               tad aham eṣa subhāṣitalālaso jalam iva praviśāmi hutāśanam <br />
               na mama dharmakathāhṛtacetaso hutavaho 'pi kariṣyati vedanām //
                <span class="ref">HJm_3.14</span></p>
            
            
            <p id="HJm_3.15">
               iti nigadya sukhātam akhānayaddahanavac ca nṛbhis tad akārayat /<br />
               niragamac ca bahirbhavanāntarāt sapadi tena saha dvijarakṣasā //
                <span class="ref">HJm_3.15*</span></p>
            
            
            <p id="HJm_3.16">
               hutabhuji jvalite ca mahāmatir nipatituṃ kṛtaniścayamānasaḥ <br />
               sakhibhir aśruparītavilocanaiḥ sa rurudhe parirabhya suhṛttayā //
                <span class="ref">HJm_3.16</span></p>
            
            
            <p>atha dharmakāmaṃ suhṛdo jñātayaś ca viṣādāśrupūrṇanayanāḥ sagadgadam evam ūcuḥ |
               kim idam iti subhāṣitarasenānapekṣitakkāryo duṣprāpam idam amalakulotpannam uḍupatikiraṇaviśuddhayaśo'dhiṣṭhānaṃ
               mānuṣyam avamanya jñātijanaṃ cātyantaduḥkhabhāginaṃ kṛtvātmānaṃ parityaktum icchasi
               | nanu vinivartyatām iyamamārgayāyinī buddhiḥ | paśyatu bhavān |</p>
            
            
            <p id="HJm_3.17">
               ye nāma vallabhatarās satataṃ janasya putrād apīṣṭaphaladād dayitāj janāc ca <br />
               krīṇāsi tair asubhir ātmasukhānapekṣī kasmāt subhāṣitam atīva subhāṣitajñaḥ //
                <span class="ref">HJm_3.17</span></p>
            
            
            <p>atha bodhisattvastasya janakāyasya subhāṣitaguṇāviṣkaraṇena dharmadeśanām iti cakāra
               |</p>
            
            
            <p id="HJm_3.18">
               vijñānam ujjvalayati pratibhāṃ tanoti tattvaṃ prakāśayati kāpatham ucchinatti <br />
               sādhoḥ subhāṣitam aho paricīyamānaṃ kalyāṇamitram iva kiṃ na hitaṃ karoti //
                <span class="ref">HJm_3.18</span></p>
            
            
            <p id="HJm_3.19">
               yatrodite vimaladhāmni vivasvatīva pumnāṃ matiḥ kamalinīva vibodham eti <br />
               atyantabhinnatimiraṃ sudhiyā parasmāt tad grāhyam ātmanimayenakathaṃ na sūktam //
                <span class="ref">HJm_3.19</span></p>
            
            
            <p id="HJm_3.20">
               tasmād ahaṃ dahanadāham acintayitvā tāthāgatīṃ gatim anupratipattum icchan <br />
               prajñāguruṃ gurum ivālaghusūktahetoḥ prītaḥ śarīragurudakṣiṇayārcayāmi //
                <span class="ref">HJm_3.20</span></p>
            
            
            <p id="HJm_3.21">
               mānuṣyaṃ devabhūyaṃ vā prāpyate sukṛtāśrayāt <br />
               kadācil labhyate pumbhiḥ subhāṣitarasāyanam //
                <span class="ref">HJm_3.21</span></p>
            
            
            <p>tan na me kuśalapakṣāvalambino bhavanto vighnam utpādayitum arhantīti tān suhṛdo bāndhavāṃś
               ca sānunayaṃ vinivārya jvalanasātkartum ātmānaṃ taruskandham āruhya taṃ brāhmaṇam
               uvāca | ācārya procyatām adhunā tat subhāṣitam iti | brāhmaṇa uvāca |</p>
            
            
            <p id="HJm_3.22">
               pradānapaṭubhir nityaṃ śīle ca vimale sthitaiḥ <br />
               atyantavīryasaṃnāhaiḥ prāpyate padam akṣayam //
                <span class="ref">HJm_3.22</span></p>
            
            
            <p>atha bodhisattvaḥ pramuditamanās tāṃ gāthām udgṛhya tasmai janasamūhāya śrāvayām āsa
               | tatas te suhṛdas tam enam artham ūcuḥ |</p>
            
            
            <p id="HJm_3.23">
               paraṃ pramodaṃ janayet punaḥ punaḥ tavaiva sūktaṃ kuśalāvalambinaḥ <br />
               viṣādahetutvam upāgataṃ yato duruktam asmākam idaṃ tato nanu //
                <span class="ref">HJm_3.23</span></p>
            
            
            <p>atha tatra prakṛtikaruṇārdrāśayo mātṛgrāmastasya sādhor asaṃbandho'pi śokavaśād evaṃ
               paridevanaparo babhūva |</p>
            
            
            <p id="HJm_3.24">
               sugandhinā vāṅmadhunādhivāsitaṃ parisphurandantamarīcikesaram <br />
               mukhāmbujaṃ śrīmad idaṃ hutāśanaḥ kathaṃ nv ayaṃ niṣkaruṇo 'sya dhakṣyati //
                <span class="ref">HJm_3.24</span></p>
            
            
            <p id="HJm_3.25">
               viśuddhacāmīkaragauram agninā parīyamāṇaṃ parikūṇitekṣaṇam <br />
               śarīram asyedam aho bhaviṣyati pradagdhadārupratimaṃ malīmasam //
                <span class="ref">HJm_3.25</span></p>
            
            
            <p id="HJm_3.26">
               udyatsimasimāśabdam analāntaravartinaḥ <br />
               śyāmībhavad idaṃ gātraṃ draṣṭuṃ ko 'syādya śakṣyati //
                <span class="ref">HJm_3.26</span></p>
            
            
            <p id="HJm_3.27">
               dvidheva kriyamāṇānāṃ veṇūnāṃ parvaniḥsvanam <br />
               bāndhavāḥ katham asyāsthnāṃ śroṣyanti sphuṭatāṃ dhvanim //
                <span class="ref">HJm_3.27</span></p>
            
            
            <p id="HJm_3.28">
               amī samīraṇāsaṅgacalatpallavapāṇayaḥ <br />
               mā dhākṣīrenam ity agniṃ vārayantīva pādapāḥ //
                <span class="ref">HJm_3.28</span></p>
            
            
            <p id="HJm_3.29">
               bāṣpatoyāvilākṣāṇāṃ vidārayati no manaḥ <br />
               bandhūnām asya dīnānāṃ hā hety ekākṣaraṃ vacaḥ //
                <span class="ref">HJm_3.29</span></p>
            
            
            <p id="HJm_3.30">
               iha goṣṭhī kṛtānena dattaṃ dhanam ihārthine <br />
               ity asya suhṛdaḥ sādhor deśayiṣyanti sāsravaḥ //
                <span class="ref">HJm_3.30</span></p>
            
            
            <p id="HJm_3.31">
               jñāteyena vināsmākaṃ duḥkhaṃ dahati mānasam <br />
               suhṛdo jñātayo vāsya dhārayiṣyanty asūn katham //
                <span class="ref">HJm_3.31</span></p>
            
            
            <p>tan nedam atikaruṇaṃ raudraṃ karmāsya duṣkarakāriṇaḥ śakyate draṣṭum ity abhidhāya
               sa strījano gṛhābhimukhaḥ pratasthe | tato bodhisattvaḥ praṇidhim evam āviścakāra
               |</p>
            
            
            <p id="HJm_3.32">
               na prārthaye padam ahaṃ śubhalabhyam aindraṃ vidyādharādhipatitāṃ na ca nāpi rājyam <br />
               bhūyāsam asya jagataḥ sugatatvam āpya duḥkhakṣayārtham amunā kuśalodayena //
                <span class="ref">HJm_3.32</span></p>
            
            
            <p>ity uktvā tena mahātmanā muktaś cātmā | sadya eva ca so 'gnir upaśāntajvālākalāpadhūmasaṃghātaḥ
               surabhikamalodbhedagandhādhivāsitadigantarālaṃ kamalinīpalāśasthitavimalasalilalavaṃ
               sphaṭikakaṇākīrṇamarakataśilānurūpam alikulacakravākamithunahaṃsakādambopaśobhitaṃ
               padmākaratvam agamat |</p>
            
            
            <p id="HJm_3.33">
               kṛtārtham iva padmatvaṃ manyamāne kuśeśaye <br />
               so 'pi ca sthitam ātmānam adrākṣīd dhīmatāṃ varaḥ //
                <span class="ref">HJm_3.33</span></p>
            
            
            <p id="HJm_3.34">
               pādopāntabhrāntamattadvirephaḥ śānto dharmaṃ dharmakāmo bruvāṇaḥ <br />
               śobhāṃ gāḍhaṃ padmapattrāyatākṣaḥ padmāsīnaḥ padmayoner dadhāra //
                <span class="ref">HJm_3.34</span></p>
            
            
            <p id="HJm_3.35">
               eṣa svapnaḥ syād iyaṃ kiṃ nu māyā vahniḥ kvāyaṃ kvedamambhoruhatvam <br />
               ity āścaryaṃ vismayākṣiptacittāḥ taṃ paśyantas te janā vācam ūcuḥ //
                <span class="ref">HJm_3.35</span></p>
            
            
            <p id="HJm_3.36">
               teṣāṃ tam ālokayatāṃ janānām ambhojamadhyasthitam unnateccham <br />
               harṣāśruṇāsaṃbhavatā kṣaṇena ruṣeva śokāśrujalaṃ nirastam //
                <span class="ref">HJm_3.36</span></p>
            
            
            <p id="HJm_3.37">
               patitam atha nabhastaḥ kīrṇakiñjalkagandhaṃ samanugatam alīnāṃ paṅktibhiḥ puṣpavarṣam <br />
               abhavad api ca māraḥ pauṣpam ādhāyapārśve dhanur upahitaśokaḥpāṇivinyastavaktraḥ //
                <span class="ref">HJm_3.37</span></p>
            
            
            <p>atha sa brāhmaṇo jvalitāṅgāramadhyagatam ivātmānam ṣṇaniśvāsābhitaptamukhāntarālaḥ
               katham api dhārayann idam avocat |</p>
            
            
            <p id="HJm_3.38">
               gambhīre kṣitivivare parisphurantaṃ paśyāmi jvalanam ivāgrato mahāntam <br />
               eṣā ca jvaraparitarjitātiduḥkhā medinyāṃ mama vinimajjatīva mūrtiḥ //
                <span class="ref">HJm_3.38</span></p>
            
            
            <p id="HJm_3.39">
               tīvrāgniṃ narakam imaṃ patiṣyato me tvaṃ bhūyāḥ śaraṇam ihādya dharmakāma <br />
               tuṅgecchāḥ parahitavedhaso mahāntas tvādṛṣkāḥ suhṛdi ripau ca tulyabhāvāḥ //
                <span class="ref">HJm_3.39</span></p>
            
            
            <p>atha bodhisattvas tadanukampayā satyādhiṣṭhānam akarot |</p>
            
            
            <p id="HJm_3.40">
               yena satyena sattvārthaṃ bodhicaryāṃ carāmy aham <br />
               tena mā sma gamad vipro narakaṃ jvalitānalam //
                <span class="ref">HJm_3.40</span></p>
            
            
            <p>iti bodhisattvenābhihitaḥsa brāhmaṇaḥ sadya eva haricandanānuliptam ivātmānaṃ pramumude
               |</p>
            
            
            <p id="HJm_3.41">
               kalyāṇamitram āgamya jagadarthavicakṣaṇam <br />
               prayāti vilayaṃ sadyaḥ pāpaṃ pāpakṛtām api //
                <span class="ref">HJm_3.41</span></p>
            
            
            <p>atha bodhisattvaḥ pramuditamanobhiḥ suhṛdbandhupraṇayibhir ālokyamāno dānaśīlādisamuttejanāya
               dharmyāṃ kathāṃ cakāra |</p>
            
            
            <p id="HJm_3.42">
               āgamato 'numānāc ca dvayāniścayakāraṇāt <br />
               viśeṣaniścayotpatteḥ pratyakṣaṃ balavattaram //
                <span class="ref">HJm_3.42</span></p>
            
            
            <p id="HJm_3.43">
               mahāparityāgam imaṃ savismayaś ciraṃ vilokyeva mama sphuracchikhaḥ <br />
               kṛśānur anvakṣam ayaṃ śarīriṇāṃ praphullapadmākaratām upāgataḥ //
                <span class="ref">HJm_3.43</span></p>
            
            
            <p id="HJm_3.44">
               tataḥ samālokya mahāntam adbhutaṃ prabhāvam enaṃ vipulasya karmaṇaḥ <br />
               śubhāśubhasyāsti phalaṃ sukhāsukhaṃ vicintya cedaṃ vijahīta kāpatham //
                <span class="ref">HJm_3.44</span></p>
            
            
            <p id="HJm_3.45">
               pramādanidrāvinimīlitātmanāṃ śarīriṇāṃ saupāyikī prabodhanā <br />
               vipaścitāṃ tu sphuṭabuddhicakṣuṣāṃ sati prabodhe kim iva prabodhyate //
                <span class="ref">HJm_3.45</span></p>
            
            
            <p id="HJm_3.46">
               hitonmukhānām api dharmyayā girā bhṛśaṃ prabodhaṃ janayanti sādhavaḥ <br />
               gater viśeṣo bhavati prasarpatāṃ pratodasaṃcodanayā hi vājinām //
                <span class="ref">HJm_3.46</span></p>
            
            
            <p id="HJm_3.47">
               bahucchalaṃ pālayatā gṛhāśramaṃ na dhīmatā viśvasanīyam aṇv api <br />
               na yujyate svaptum anāhitāṅkuśapracaṇḍamattadviradādhirohiṇaḥ //
                <span class="ref">HJm_3.47</span></p>
            
            
            <p id="HJm_3.48">
               sutapralāpā bhavanaṃ samṛddhimad vilāsalāvaṇyavibhūṣitāḥ striyaḥ <br />
               prasaṅgināṃ sarvam amedhasām idaṃ śamānukūlasya nirodhakaṃ pathaḥ //
                <span class="ref">HJm_3.48</span></p>
            
            
            <p id="HJm_3.49">
               kathaṃ cid aṣṭābhir apoḍham akṣaṇair avāpya mānuṣyam idaṃ sudurlabham /<br />
               śamāya yo na tvarate pramādabhāg niyojanīyo 'naḍuhām asau dhuri //
                <span class="ref">HJm_3.49*</span></p>
            
            
            <p id="HJm_3.50">
               idam avāptam avāpyam idaṃ punaḥ kṛtam idaṃ karaṇīyam idaṃ nṛṇām <br />
               iti manogṛhacitraṇayā kṣayaṃ vrajati naiva manorathavartikā //
                <span class="ref">HJm_3.50</span></p>
            
            
            <p id="HJm_3.51">
               viṣayopabhogam avasānadāruṇaṃ parirabhya candanam ivāhiveṣṭitam <br />
               sukham ity abhūtaparikalpanānugā bahuduḥkhajālam adhiśerate janāḥ //
                <span class="ref">HJm_3.51</span></p>
            
            
            <p id="HJm_3.52">
               dhig aho tiraskṛtam avidyayā jagat sakalaṃ kalaṅkitam anaṅgajair malaiḥ <br />
               yad idaṃ sametya maraṇārigocaraṃ gajasuptikām iva vidhāya tiṣṭhati //
                <span class="ref">HJm_3.52</span></p>
            
            
            <p id="HJm_3.53">
               hṛtasatpathaṃ nivaraṇāribhiḥ śaṭhair avicintya saṃtatam anityatābhayam <br />
               anuśāsanaṃ plavam apāsya saugataṃ vinimajjati vyasanasāgare jagat //
                <span class="ref">HJm_3.53</span></p>
            
            
            <p id="HJm_3.54">
               pratikṣaṇaṃ kṣayam upayātijīvitaṃ praśāmyato vapur iva kṛṣṇavartmanaḥ <br />
               ataḥ sadā viṣayaparāṅmukhīm imāṃ tvarāvatīṃ kurutamatiṃ hitaṃ prati //
                <span class="ref">HJm_3.54</span></p>
            
            
            <p id="HJm_3.55">
               iti vacanam ayuktanyāyam uktam mayā ced anubhavata yatheṣṭaṃ kāmasaukhyānubandham <br />
               atha tu guṇavad etat sādhavaḥ cintayitvā śrayata viṣayatṛṣṇāṃ rodhinīṃśāntim agryām //
                <span class="ref">HJm_3.55</span></p>
            
            
            <p>iti dharmadeśanāṃ kṛtvā bodhisattvaḥsasuhṛjjano gṛhaṃ praviveśa |</p>
            
            
            <p>tad evaṃ subhāṣitaratnaparīkṣāpaṭunā tena bhagavatā prāṇair api subhāṣitāni krītānīti
               vicintya satatam eva duḥkhocchedam icchatā prājñena dharmakathāśravaṇe mahān ādaraḥ
               karaṇīyaḥ | kalyāṇamitrasevā cābhilaṣitaphalaniṣpādinī bhavatīti tadanuvartinā bhavitavyam
               iti ||</p>
            
            
            <p>|| dharmakāmajātakaṃ nāma tṛtīyam ||</p>
            </div>
         
         <div id="d1e3328">
            
            <h3>4. Śaśa</h3>
            
            <p id="HJm_4.1">
               tiryagyonigatair api sadbhiḥ prāṇāḥ parārtham utsṛṣṭāḥ /<br />
               ko nāma puruṣabhūtaḥ saktiṃ dhanamātrake kuryāt //
                <span class="ref">HJm_4.1*</span></p>
            
            
            <p>tadyathānuśrūyate
               stimitanilīnaśukasaṃghātaharitaśādvalopagūḍhabhūbhāge vividhaśikharitarucchāyopaviṣṭaromanthāyamānahariṇagaṇe
               bhramadalikulopagīyamānakusumitalatāsaṃparkasurabhipavanākampyamānanirjharavāridhautaśilātalaparyante
               munijanamano'nukūle kūlaviṭapilatākisalayāskhalitasarittaraṅgāhatakumudadhavalaphenaśekharālaṃkṛtasalile
               salilacaravihaṅgonnāditapadminīvane kvacid acalavanāntare bodhisattvaḥ śaśo bhavati
               sma | tasya ca tatra sahavāsaguṇād abhivṛddhasauhṛdaḥ praśamopacayaśāntendriyagrāmo
               grāmyopabhogaparāṅmukhamanāś cīrājināṣāḍhakamaṇḍalumātraparigrahaḥ kaṣṭatapās tāpasaḥ
               sahāyo babhūva |</p>
            
            
            <p id="HJm_4.2">
               śāntau samānadharmāṇau samaduḥkhasukhodayau <br />
               tāv anyonyam apaśyantau na remāte suhṛttamau //
                <span class="ref">HJm_4.2</span></p>
            
            
            <p id="HJm_4.3">
               bālye śaśena rahitaḥ kaṃcit kālaṃ bhavaty anuṣṇāṃśuḥ /<br />
               na tu tena śaśākṛtinā kadācid api sa vratī suhṛdā //
                <span class="ref">HJm_4.3*</span></p>
            
            
            <p id="HJm_4.4">
               sāptapadīnaṃ sakhyaṃ bhavati satāṃ prakṛtiśuddhacittānām /<br />
               kim utānyonyaguṇakathāviśrambhanibaddhabhāvānām //
                <span class="ref">HJm_4.4*</span></p>
            
            
            <p id="HJm_4.5">
               bhavati śamābhiratānāṃ puṃsāṃ dharmāya pāṭavaṃ buddheḥ /<br />
               pratanumanasāṃ tiraścāṃ dharmārambhe kutaḥ saṃjñā //
                <span class="ref">HJm_4.5*</span></p>
            
            
            <p id="HJm_4.6">
               śaśajātir aho kveyaṃ kvedaṃ vāksauṣṭhavaṃ kva ca śamo 'yam /<br />
               abhavad iti devatānāṃ śaśa eva savismayaṃ cetaḥ //
                <span class="ref">HJm_4.6*</span></p>
            
            
            <p>atha kadācid asalilatayā paripāṇḍuṣu sāsūyakṛṣīvalajanāvalokyamāneṣu viśrāntavidyullatāvilāseṣu
               pavanabalavicchinnasaṃghāteṣu jaladeṣu dinakarakiraṇāpītasāvaśeṣasalileṣu parimlānagarbhalaghuśālicchanneṣu
               kedāreṣu sakṛtpūravicchedapratanujalavimuktavipulatarapulinataṭāvasthitasphuṭitottānaśuktipuṭāsv
               saritsv āgharmaklamavinibaddhaśvāsapracalatkaṇṭheṣu madakāle 'pi vinivṛttanṛttavyāpāreṣu
               nīlakaṇṭheṣu nimnapravirūḍhaśuṣkaśaṣpāṅkurāyāṃ vasumatyām alabdhatṛṇāhāratayā parikṣāmakukṣiṣu
               mandagamanacalitaśithilasāsnāsu kṣīrakṣayalaghūdhnīṣu paridurbalavatsāsu vatsatarīṣu
               śākaprāyakadannābhyavahārakṛśaparuṣāṅgeṣu daridrajaneṣu durbhikṣadoṣaparāṅmukhīkṛtātithijanasatkāreṣu
               grāmeṣu kvacit kvacic chrūyamāṇamanthānaśabdeṣu gokuleṣu sa tāpasas taṃ śaśam avocat
               | aho kṛtopakāram api vipatsu nānuvartante prakṛtilaghavaḥ prāṇinaḥ | paśyatu bhavān
               ayaṃ hi |</p>
            
            
            <p id="HJm_4.7">
               āsāreṇa vibhinnacandrakamaṇiṃ tanvan kalāpaṃ mudā lāsyaṃ lāsakavat purā viracayan stautīva yaṃ kekayā <br />
               tasminn eva śikhī nirambhasi ghane cakṣuḥpradānālasaḥ prāyeṇodayavantam eva bhajate svārthapravīṇo janaḥ //
                <span class="ref">HJm_4.7</span></p>
            
            
            <p id="HJm_4.8">
               nistoyā viralībhavanti jaladā vicchinnam aindraṃ dhanuḥ śrūyante na kalāpināṃ giriguhāsaṃsargadīrghā giraḥ <br />
               sarvaṃ vastu nisargabhaṅguram iti dhyātveva śokāc ciraṃ vidyullāsikayā vilāsamadhuraṃ lāsyaṃ parityajyate //
                <span class="ref">HJm_4.8</span></p>
            
            
            <p id="HJm_4.9">
               jātaṃ kṣīṇaphalaṃ phaladrumavanaṃ śoṣaṃ gatā vīrudhaḥ pramlānāni śanair bisāni bisinīpaṅke kharatvaṃ gate <br />
               yo 'py āsīd badareṅgudīphalacayaḥ svalpo mamātroṭaje kṣīṇaḥ so 'pi suduṣkarāya tapase yātrāṃ kariṣye katham //
                <span class="ref">HJm_4.9</span></p>
            
            
            <p id="HJm_4.10">
               āhāreṇa vinā pratikṣaṇam ayaṃ dehaḥ klamaṃ gacchati klāntyā cetasi yoginaḥ pratihate sthairyaṃ samādheḥ kutaḥ <br />
               prājñasyāpi samādhihīnamanasas tattvābhimukhyaṃ kutas tattvādarśanabaddhamohatimiraḥ paścād vṛthā śrāmyati //
                <span class="ref">HJm_4.10</span></p>
            
            
            <p id="HJm_4.11">
               tyaktvā tato 'jinakamaṇḍaluvalkalāni sthāsyāmi bāndhavajanena saha svagehe <br />
               durbhikṣadoṣam apavāhya punar vanānte vatsyāmi vatsala ciraṃ bhavatā sahātra //
                <span class="ref">HJm_4.11</span></p>
            
            
            <p>atha bodhisattvaś cirasaṃvāsābhivardhitapremārdrahṛdayas tam ṛṣim uvāca |</p>
            
            
            <p id="HJm_4.12">
               ālānam unmūlya sukhābhikāṅkṣī yātaḥ kathaṃcid dvirado vanāntam <br />
               vismṛtya bhūyo 'ṅkuśapātaduḥkhaṃ janāntam evecchati gantum ajñaḥ //
                <span class="ref">HJm_4.12</span></p>
            
            
            <p id="HJm_4.13">
               śamena medhāvitayā tapoguṇaiḥ śrutena ca jñeyapathānugāminā <br />
               munīṃs tvam anyān abhibhūya vartase raviḥ pradīpān iva dūram aṃśubhiḥ //
                <span class="ref">HJm_4.13</span></p>
            
            
            <p id="HJm_4.14">
               iti tvam ālokitaśāstraniścayo 'py anandhakāreṇa vivekacakṣuṣā <br />
               praveṣṭukāmo viṣayārigocaraṃ kathaṃ pramādyann iva nāma lakṣyase //
                <span class="ref">HJm_4.14</span></p>
            
            
            <p id="HJm_4.15">
               tamovinirbhedi pathāṃ prakāśakaṃ manaḥprasādaṃ janayac charīriṇām <br />
               na vetti dhandhaḥ sudhiyāṃ subhāṣitaṃ prasādi jātyandha ivendumaṇḍalam //
                <span class="ref">HJm_4.15</span></p>
            
            
            <p id="HJm_4.16">
               svabuddhidīpena vinā tamasvinīṃ sukhānuṣaktiṃ tyajatīti kā kathā <br />
               gṛhasthatāyāṃ ramayanti yan manoviśuddhasattvās tad asāṃprataṃ mahat //
                <span class="ref">HJm_4.16</span></p>
            
            
            <p id="HJm_4.17">
               dvisandhyam ājyāhutigandhavāsitair niveśitāntarbadareṅgudīphalaiḥ <br />
               jalāśayālīnaśarārisārasais tarūpagūḍhair uṭajair alaṃkṛtāḥ //
                <span class="ref">HJm_4.17</span></p>
            
            
            <p id="HJm_4.18">
               tapasvikanyoddhṛtakumbhavāriṇā prasicyamānodgatabālapādapāḥ <br />
               taṭadrumacchāyaniruddhasindhavaḥ samucchvasatpuṣpasugandhivāyavaḥ //
                <span class="ref">HJm_4.18</span></p>
            
            
            <p id="HJm_4.19">
               paribhramattāpasaputrakānugaiḥ kvacin mṛgaiḥ khaṇḍitavīraṇāṅkurāḥ <br />
               japāc calacchmaśruniruddhakandharais tapodhanair āśritaśailagahvarāḥ //
                <span class="ref">HJm_4.19</span></p>
            
            
            <p id="HJm_4.20">
               aho dṛḍhasnehanibaddhacetasām asatsukhāsvādalavānuṣaṅgiṇām <br />
               na nāma paryutsukayanti rāgiṇām amedhasāṃ cittam upatyakā bhuvaḥ //
                <span class="ref">HJm_4.20</span></p>
            
            
            <p id="HJm_4.21">
               akuśalajanasevyaṃ kāpathaṃ prāpya mohāt skhalati niyatam ajñaḥ snehapāśān amuktvā <br />
               sukṛtibhir anuyāte saṃvidāno 'pi mārge yad arajasi na tiṣṭhaty etad aprāptam atra //
                <span class="ref">HJm_4.21</span></p>
            
            
            <p>bahuvyasanadoṣam api nāma gārhasthyam avetya katham imāṃ śamānukūlāṃ vimuktimārgaprakāśinīṃ
               pravrajyām apāsya sukhalavahetor mahat pratibhayaṃ duḥkhapātālaṃ praveṣṭum icchasi
               | yac ca bhavatābhidhīyate punar ahaṃ tapovanam āgamiṣyāmīti nedaṃ śraddhīyate | kutaḥ
               | pracuravighno hi gṛhavāsaḥ |</p>
            
            
            <p id="HJm_4.22">
               indriyārthavaśagasya kāminīḥ paśyataḥ smitavilāsabhūṣaṇāḥ <br />
               apy akhaṇḍaphalade tapovane rāgikasya hṛdayaṃ nivekṣyate //
                <span class="ref">HJm_4.22</span></p>
            
            
            <p>api ca maharṣe viṣayānuvartino hi prāṇino mahānti vyasanāny anubhavanti | paśya |</p>
            
            
            <p id="HJm_4.23">
               mṛgo mṛgayugītena nīyate śaragocaram <br />
               viṣayāsvādalubdhānāṃ bhavanty eva vipattayaḥ //
                <span class="ref">HJm_4.23</span></p>
            
            
            <p id="HJm_4.24">
               śalabhaḥ prayāti patito vibhāvasau gurudāhaduḥkham upagamya pañcatām <br />
               kamanīyarūpahṛtacetasāṃ kathaṃ na bhaviṣyati vyasanam aṅgināṃ punaḥ //
                <span class="ref">HJm_4.24</span></p>
            
            
            <p id="HJm_4.25">
               yadi nādadīta baḍiśastham āmiṣaṃ śakalī ka enam udakāt samuddharet <br />
               sukhalubdhabuddhir anubaddham agrato na bhayaṃ vilokayati bāliśo janaḥ //
                <span class="ref">HJm_4.25</span></p>
            
            
            <p id="HJm_4.26">
               kamale nimīlati śilīmukhaḥ sthitaḥ samupaiti kṛcchram atigandhalālasaḥ <br />
               gajabandhakīm anusaran vanāt karī sahate pratodaniśitāṅkuśavyathām //
                <span class="ref">HJm_4.26</span></p>
            
            
            <p id="HJm_4.27">
               vipadāṃ padaṃ tanudhiyāṃ vimohanaṃ sthirabuddhibhiḥ parihṛtaṃ mahātmabhiḥ <br />
               yadi vaḥ sanātanasukhaspṛhāsty ato viṣavaj jahīta viṣayāhigocaram //
                <span class="ref">HJm_4.27</span></p>
            
            
            <p>ṛṣir uvāca | satyam anekeṣāṃ paribhavādīnāṃ
               doṣaśarāṇāṃ śaravyabhūto gṛhavāsaḥ sukhalavāsvādamohitātmabhir na śakyate parityaktum
               | kiṃ tu |</p>
            
            
            <p id="HJm_4.28">
               śaśa suhṛttama śīlayaśonidher bhavata eva guṇā nanu tādṛśāḥ <br />
               mama bhaviṣyati yair hṛtacetasaḥ punar ihāgamanaṃ śamam icchataḥ //
                <span class="ref">HJm_4.28</span></p>
            
            
            <p>bodhisattva uvāca | yady avaśyam eva gantum abhilaṣitaṃ tathāpy ekam imaṃ divasam
               ihoṣitvā śvaḥ svam abhiprāyam anuṣṭhātāsi | tataḥ sa munir evaṃ cintayāmāsa | niyatam
               ayaṃ māṃ nimantrayitukāmaḥ |</p>
            
            
            <p id="HJm_4.29">
               jambūvanaṃ kvacid anena phalābhirāmaṃ dṛṣṭaṃ bhavet kim athavā phalito 'tra cūtaḥ <br />
               pākābhitāmrasukumāraphalādhivāso śailāntare kvacid udumbarapādapo vā //
                <span class="ref">HJm_4.29</span></p>
            
            
            <p>atha śaśas tāṃ rajanīm ativāhya prabhātasamaye kṛtsnaṃ tad vanaṃ paribhramyālabdhamūlaphalaś
               cintayāmāsa |</p>
            
            
            <p id="HJm_4.30">
               asminn abhuktavati sakṣudhi durbalāṅge śānte munau samasukhavyasane susakhyau <br />
               bhokṣye tṛṇaṃ katham ahaṃ haritaṃ vanānte pāsyāmi śītavimalaṃ salilaṃ kathaṃ vā //
                <span class="ref">HJm_4.30</span></p>
            
            
            <p>athavā saty asminn arthijanasādhanakṣame śarīre kim aham aśakta iva viṣaṇṇamanās tiṣṭhāmi
               | tatas tam ṛṣim upagamyovāca | maharṣe pratipālyatāṃ tāvan muhūrtaṃ yāvad aham āhārajātaṃ
               kiṃcid upaharāmi | tataḥ sa munir acintayat | parikṣīṇakandamūlaphale 'smin vane kīdṛśī
               punar āhāropaharaṇaśaktir asya syāt | atha sa mahātmā jvalitāṅgārarāśim avalokya praṇidhim
               evam abhivardhayāmāsa |</p>
            
            
            <p id="HJm_4.31">
               yathārthinaḥ kṣudupaśamāya nirvyathas tyajāmy asūn hutabhuji cañcalārciṣi <br />
               tathā jagadvyasananirastikāriṇīṃ sudurlabhāṃ daśabalatām avāpnuyām //
                <span class="ref">HJm_4.31</span></p>
            
            
            <p id="HJm_4.32">
               muktaḥ svātmā parārthe pramuditamanasā cintayitveti tena kleśacchedāya śāntaṃ padam abhilaṣatā prāṇināṃ bāndhavena <br />
               śāntajvālākalāpaḥ sa ca vanadahanas tasya puṇyānubhāvāt preṅkhattoyormilekhaṃ pracaladalikulaṃ prāpa padmākaratvam //
                <span class="ref">HJm_4.32</span></p>
            
            
            <p>atha sa muniḥ kaṣṭam ity uktvā dahananirvāpaṇāya gṛhītasalilakamaṇḍalus tvaritam upagamya
               taṃ mahātmānaṃ vikasitapuṇḍarīkamadhye 'vatiṣṭhamānaṃ dharmaṃ deśayantam apaśyat |</p>
            
            
            <p id="HJm_4.33">
               adhiṣṭhitaṃ tena bhṛśaṃ śaśena rarāja tad vāriṇi puṇḍarīkam <br />
               śaratprasanne nabhasi prasannaṃ prakāśalakṣmeva śaśāṅkabimbam //
                <span class="ref">HJm_4.33</span></p>
            
            
            <p>tataḥ sa munis taṃ śaśaṃ puṇḍarīkāvasthitam ālokya vismitamanāḥ stutim imāṃ pravyājahāra
               |</p>
            
            
            <p id="HJm_4.34">
               aho parārthapratipattidakṣiṇaṃ yaśonidheḥ karma tavedam adbhutam <br />
               acintyamāhātmyaviśeṣasaṃśrayo mahāmatiḥ ko 'pi śaśāyate bhavān //
                <span class="ref">HJm_4.34</span></p>
            
            
            <p id="HJm_4.35">
               ayaṃ pradīptaḥ kva samīrasārathiḥ kva cātra rājīvavanatvam īdṛśam <br />
               mahātmanāṃ puṇyabalair adhiṣṭhito viṣadrumo 'py oṣadhivṛkṣatām iyāt //
                <span class="ref">HJm_4.35</span></p>
            
            
            <p>tataḥ sa mahātmā tasmāt puṇḍarīkād avatīrya praviṣṭaś ca tena saha muninā parṇaśālām
               | viditabodhisattvavṛttāntena ca vismitamanasā maghavatā samantād añjanācalanīlajaladharapaṭalapihitadinakaram
               aciraprabhāprakāśaparipiñjaradigantaram ambaratalam akāri |</p>
            
            
            <p id="HJm_4.36">
               tato vavuḥ pracalitavāriśīkarāḥ samantataḥ kuṭajabhidaḥ samīraṇāḥ <br />
               virejire samuditapaṅktibhiḥ phalaiḥ śukāśritā girisahakārapādapāḥ //
                <span class="ref">HJm_4.36</span></p>
            
            
            <p id="HJm_4.37">
               samudgate madhukaraveṇunisvane mṛdaṅgavad dhvanati ca vārinirjhare <br />
               nanarta khaṃ navajaladaṃ vilokayan sthito girer upari mayūralāsakaḥ //
                <span class="ref">HJm_4.37</span></p>
            
            
            <p id="HJm_4.38">
               manoharaṃ dhanur avatatya vajriṇo nipātitasphuṭabahuśīkareṣavaḥ <br />
               vitenire sphuradaciraprabhāsayaḥ payodharāḥ kṣapitanidāghavidviṣaḥ //
                <span class="ref">HJm_4.38</span></p>
            
            
            <p id="HJm_4.39">
               paribhramadbhramaranipātakopitaḥ samucchvasatprataruṇaketakāśritaḥ <br />
               śvasann ayovalayasarūpavigrahaḥ punaḥ punaḥ phaṇam atanod bhujaṅgamaḥ //
                <span class="ref">HJm_4.39</span></p>
            
            
            <p id="HJm_4.40">
               dayitāvirahotsukotsukaiḥ pathikaiḥ śailapathadrumāśritaiḥ <br />
               pariśuśruvire 'lpayācināṃ jaladhārāntaracāriṇāṃ giraḥ //
                <span class="ref">HJm_4.40</span></p>
            
            
            <p id="HJm_4.41">
               dadṛśuḥ pathikāṅganāḥ sphurantīṃ taḍitaṃ vārimuci pravepitākṣyaḥ <br />
               upari dviradasya vāyununnāṃ dhvajabaddhām iva kauṅkumīṃ patākām //
                <span class="ref">HJm_4.41</span></p>
            
            
            <p id="HJm_4.42">
               śikhicandrakamiśrakāśavaṃśaṃ kvacid āvartaparibhramacchilīndhram <br />
               abhavaj jalam āvilaṃ nadīnāṃ taṭajambūphalapātabhinnaphenam //
                <span class="ref">HJm_4.42</span></p>
            
            
            <p id="HJm_4.43">
               jambūphalaiḥ śabalitāni sarittaṭāni paśyan bhuvaś ca mṛduśādvalaramyaśobhāḥ <br />
               parṇoṭaje kvaṇati vārikaṇābhighātāt tiṣṭhan saha pramumude sa muniḥ śaśena //
                <span class="ref">HJm_4.43</span></p>
            
            
            <p id="HJm_4.44">
               papraccha tam athānena vyavasāyena bhūyasā <br />
               sthānaṃ divyasukhākāṅkṣī kim aindraṃ vijigīṣase //
                <span class="ref">HJm_4.44</span></p>
            
            
            <p id="HJm_4.45">
               ācacakṣe śaśas tasmai dhīracetās tapasvine <br />
               buddhatvam aham icchāmi prāṇināṃ duḥkhaśāntaye //
                <span class="ref">HJm_4.45</span></p>
            
            
            <p id="HJm_4.46">
               sa munis tam uvācātha yadā buddho bhaviṣyasi <br />
               tadā syāṃ tava śiṣyo 'haṃ sa cāsmai pratyapadyata //
                <span class="ref">HJm_4.46</span></p>
            
            
            <p>tad evaṃ tiryaggato 'py asau bhagavān bodhisattvacaryāṃ caran prāṇair api paropakāraṃ
               kṛtavān iti buddhe bhagavati prasādaparāyaṇair bhavitavyam iti |</p>
            
            
            <p>|| śaśajātakaṃ caturtham ||</p>
            </div>
         
         <div id="d1e4185">
            
            <h3>5. Candraprabha</h3>
            
            <p id="HJm_5.1">
               ko vismayaṃ na nītaḥ śirasas tyāgena bodhisattvasya /<br />
               athavā phalānurūpāḥ prāyo mahatāṃ samārambhāḥ //
                <span class="ref">HJm_5.1*</span></p>
            
            
            <p>tadyathānuśrūyate
               hutavahasakhabalasamudīritamahātaraṅgasya kṣīrodajaladher anukāriṇā himagirihāreṇābhyalaṃkṛtāyāḥ
               kauberyā digvadhvāḥ pramanasā pattralekheva viśvakarmaṇā likhitā vividhajanasaṃbādhā
               pavanavidhūyamānopavanakusumagandhādhivāsitadigantarālā sadā subhikṣatvāt paripūrṇakoṣakoṣṭhāgārā
               śrīr iva nagararūpeṇāvasthitā bhadraśilā nāma rājadhānī yeyam adhunā takṣaśileti khyātim
               āgatā | tasyāṃ ca nītibhujabalaparājitānyarājasāmantaḥ samudra iva saritāṃ sarvasaṃpadām
               āśrayaḥ sarvavidyānāṃ pātrabhūto bhūtānukampī vimalavadanenduśobhāhrepitacandraprabhaś
               candraprabho nāma rājā babhūva |</p>
            
            
            <p id="HJm_5.2">
               śriyam aripuranārīpadminīnāṃ harantī sakhijanakumudānāṃ hlādam utpādayantī <br />
               niśi manujapatīndos tasya dehaprabhaiva kṣapitatimirajālā dīpakāryaṃ cakāra //
                <span class="ref">HJm_5.2</span></p>
            
            
            <p>tasya ca rājño lokottareyam akhilajanavismayakāriṇī pratijñābhūt |</p>
            
            
            <p id="HJm_5.3">
               yadi māṃ mṛgayeta kaścid arthī nayane prāṇanibandhanaṃ śiro vā <br />
               bhavabhaṅgakaraṃ padaṃ yiyāsuḥ praṇayacchedam ahaṃ na tasya kuryām //
                <span class="ref">HJm_5.3</span></p>
            
            
            <p>bodhisattvasya ca daśaśatavasor ivāruṇaḥ satatapuraḥsaro 'mātyagaṇapradhāno mahāprajño
               mahācandro nāmāmātyo babhūva |</p>
            
            
            <p id="HJm_5.4">
               parasparaguṇālāpau parasparahitonmukhau <br />
               na kadācid abhūtāṃ tau parasparaviyoginau //
                <span class="ref">HJm_5.4</span></p>
            
            
            <p>atha kadācin mahācandro rātrau nidrāvaśam upagato dagdhapalāśarāśinīlaparuṣacchavibhir
               analajvālākalāpakapilakeśaśmaśrubhiḥ kesarinakharakuṭilatīkṣṇakararuhaiḥ salilādhmātagurujaladharabṛhatkukṣibhir
               ayaḥstambhapīvaratatabhujorubhiḥ śaśikalākuṭiladaṃṣṭrāvibhaktasṛkkāntaiḥ sphuradaciraprabhāvijihmabhrūbhaṅgaiḥ
               sarudhirapuruṣacarmāvacchāditakaupīnair yātudhānaiḥ svapne tasya nṛpater apahriyamāṇaṃ
               vigalitacūḍāmaṇiṃ maulim apaśyat | prativibudhya ca vimanaska evam acintayat | aho
               kaṭuvipāko 'yaṃ mayā svapno dṛṣṭaḥ | svāminaś ca naḥ pratijñā śarīram api yācitenārthine
               mayā dātavyam iti | tad yāvat tasya nṛpater na kaścic chiro mṛgayate tāvad anekāni
               ratnamayāni śirāṃsi śilpibhiḥ kārayāmīti | tair eva kaṃcic chiroyācakaṃ bahir eva
               pratipūjya visarjayiṣyāmīti |</p>
            
            
            <p id="HJm_5.5">
               bhūpālaḥ pṛthivīm enāṃ pālayan pālitendriyaḥ <br />
               kṛtātmā suciraṃ jīvañ jīvayatv akhilaṃ janam //
                <span class="ref">HJm_5.5</span></p>
            
            
            <p>atha mahācandro 'mātyamukhyaḥ śirāṃsi ratnamayāni kārayitvā bahir eva yācanakajanaṃ
               vicārayāmāsa kenārtha iti | tato gandhamādanaparvate vānarānūkamukhaḥ pariṇatanālikelavalkalaparuṣaviralakeśaśmaśrur
               akṛtabhrūkuṭir api kṛtabhrūkuṭir iva dagdhasthūṇāsitakarkaśacchaviḥ prasthitajalaukaḥkuṭilasthūlasirājālaviṣamajaṅghorubhujo
               bhujaga iva prakṛtiraudro raudrākṣo nāma brāhmaṇaḥ prativasati sma | tasya cintā samabhavat
               | candraprabhaḥ kila rājā sarvaṃdadas tad gacchāmi tāvat taṃ rājānaṃ śiroyācanena
               vyarthapratijñaṃ kariṣyāmīti | kasya nāmāsti śiraḥpradāne śaktir iti vicintya krameṇa
               bhadraśilām āyayau |</p>
            
            
            <p id="HJm_5.6">
               vicacāla tataḥ sabhūdharā muhurāghūrṇitasāgarā dharā <br />
               sarito jalam uddhurāvilaṃ calapāṭhīnavikampitāntaram //
                <span class="ref">HJm_5.6</span></p>
            
            
            <p id="HJm_5.7">
               na virejatur indubhāskarau rajasā dhūsaradarpaṇākṛtī <br />
               abhavan kakubhaḥ samantato malināḥ proṣitabhartṛkā iva //
                <span class="ref">HJm_5.7</span></p>
            
            
            <p id="HJm_5.8">
               anṛtāv api śākhinām abhūt kusumaṃ pāṇḍupalāśakesaram <br />
               vavur uddhatapāṃsusaṃcayāḥ śikhileśānugatā ivānilāḥ //
                <span class="ref">HJm_5.8</span></p>
            
            
            <p id="HJm_5.9">
               abhavat sacarācarā dharā malinakṣāmajanākulākulā <br />
               kṣaṇadā paridhūmratārakā śaśinīvāstasamīpam āgate //
                <span class="ref">HJm_5.9</span></p>
            
            
            <p id="HJm_5.10">
               vane 'śnatīnām api komalaṃ tṛṇaṃ kṣaṇād gavāṃ kṣīram agāt parikṣayam <br />
               dhavitradhūto 'pi niveśitāṅgatir makheṣu jajvāla na yajvanāṃ śikhī //
                <span class="ref">HJm_5.10</span></p>
            
            
            <p>atha vividhāny ajanyāni vilokya bhadraśilānivāsī janaḥ kim idam iti samāśaṅkamānaḥ
               paryākulatām ājagāma | ye tu tatra nipuṇatarās te rājño vināśam āsannam utprekṣamāṇās
               tumulamanaso bhūtvā parasparam evam ūcuḥ |</p>
            
            
            <p id="HJm_5.11">
               utpātajanitaṃ kṛcchraṃ mā bhūd asya mahībhujaḥ <br />
               yasyāśritya bhujacchāyāṃ dehinaḥ śerate sukham //
                <span class="ref">HJm_5.11</span></p>
            
            
            <p>atha sāśrulocanā nagaradevatā mahācandrāyāmātyāya nivedayāmāsa | raudrākṣo nāmāyaṃ
               brāhmaṇo 'sya rājñaḥ śiro yācitum āgatas tan nivāryatāṃ kenacid upāyeneti | athāmātyas
               tāni ratnamayāni śirāṃsy ānīya raudrākṣam uvāca | mahābrāhmaṇa yenārthas tad aham
               eva te pratipādayāmi | kiṃ bhavato rājñā dṛṣṭena prayojanam iti ||</p>
            
            
            <p id="HJm_5.12">
               bhavati tanudhanād apīṣṭalābho yadi puruṣāt kim ato mahādhanena <br />
               yadi gajapadamātrakhātatoyaṃ harati tṛṣaṃ vada sāgareṇa ko 'rthaḥ //
                <span class="ref">HJm_5.12</span></p>
            
            
            <p>brāhmaṇa uvāca |</p>
            
            <p id="HJm_5.13">
               na sthūlakṣīradhārāḥ sitajaladarucaḥ prārthaye gāḥ savatsāḥ kiṃcitkarṇāvadhūtabhramadalinivahān naiva mattadvipendrān <br />
               nālaṃkārān prasannasphuṭakiraṇamaṇīn nāpi vāsoviśeṣān yāce mūrdhānam asmād aham avanibhujaḥ sarvado 'yaṃ kileti //
                <span class="ref">HJm_5.13</span></p>
            
            
            <p>amātya uvāca |</p>
            
            <p id="HJm_5.14">
               amūni te ratnamayāni sādho dadāmi bhaktipravaṇaḥ śirāṃsi <br />
               na ced amībhis tava kṛtyam asti madīyam adyaiva śiro gṛhāṇa //
                <span class="ref">HJm_5.14</span></p>
            
            
            <p id="HJm_5.15">
               svāmyarthaṃ bibhrataḥ prāṇān bhṛtyasya sthiracetasaḥ <br />
               taddhetoḥ sādhanībhūtās te cen nanu kṛtārthatā //
                <span class="ref">HJm_5.15</span></p>
            
            
            <p>brāhmaṇa uvāca | kim anena punaruktena | abhicāruke karmaṇi pṛthivīpatiśirasā mama
               prayojanam | atha candraprabho divyena cakṣuṣā taṃ śiroyācanakaṃ bahir avasthitam
               ālokya priyasuhṛdam iva pratyudgamya tam amātyamukhyam abhihitavān | alam alam arthinaḥ
               praṇayam upahatya | saṃsārasāgarottaraṇāya setubhūtāḥ khalu bodhisattvānām arthinaḥ
               |</p>
            
            
            <p id="HJm_5.16">
               uttitīrṣor udanvantaṃ dūrapāraṃ duruttaram <br />
               yo bhinatti plavaṃ baddhaṃ kathaṃ sa suhṛd ucyatām //
                <span class="ref">HJm_5.16</span></p>
            
            
            <p id="HJm_5.17">
               tasmād dharmasahāyena puṃsā dharmānuvartinaḥ <br />
               utsāha eva kartavyo dharmavighno na yujyate //
                <span class="ref">HJm_5.17</span></p>
            
            
            <p id="HJm_5.18">
               īdṛśo na bhaved arthī yadi mokṣasya kāraṇam <br />
               bodhisattvasya pūryeta dānapāramitā katham //
                <span class="ref">HJm_5.18</span></p>
            
            
            <p id="HJm_5.19">
               ity uktvā khaḍgam ākṛṣya brāhmaṇasyārpayan nṛpaḥ <br />
               mama cchindhi śiro vipra proktavān iti cāvyathaḥ //
                <span class="ref">HJm_5.19</span></p>
            
            
            <p id="HJm_5.20">
               kva brāhmaṇaḥ kva hṛdayaṃ karuṇāparokṣaṃ caṇḍālasaṃgatam ivāham anena manye <br />
               yajñopavītam iti tasya ciraṃ vicintya viprasya vakṣasi salajjam ivāvatasthe //
                <span class="ref">HJm_5.20</span></p>
            
            
            <p>atha sa brāhmaṇa uvāca |
               nāham amātyasuhṛdbandhujanaparivṛtasya bhavataḥ śaknomi śiraś chettum | ekākī bhavān
               bhavitum arhatīti | tataḥ sa rājā saśapathaṃ vinivartya taṃ bāṣpasalilapariplutākṣaṃ
               janasamūhaṃ tena nistriṃśapāṇinā brāhmaṇenānugamyamāno ratnagarbhaṃ nāmodyānam agamat
               | atha mahācandro 'mātya iti paridevanāparidīnākṣaram uvāca |</p>
            
            
            <p id="HJm_5.21">
               apagataśirasaṃ nirīkṣituṃ manujapatiṃ bata ko 'dya śakṣyati <br />
               upahatayajamānasatkriyaṃ kratum iva puṇyajanair upaplutam //
                <span class="ref">HJm_5.21</span></p>
            
            
            <p id="HJm_5.22">
               idam avanibhujā vinādhunā puram atidīnajanaṃ na bhāsyati <br />
               bhramadalikulasaṃkulaṃ gajaiḥ salilam ivoddhṛtaphullapuṣkaram //
                <span class="ref">HJm_5.22</span></p>
            
            
            <p id="HJm_5.23">
               tad yāvad asya nṛpater na śṛṇomi mṛtyuṃ prāṇān ahaṃ prathamam eva jahāmi tāvat <br />
               evaṃ vicintya sa samādhibalena dhīmān svāyaṃbhuvīṃ gatim agāt svatanuṃ vihāya //
                <span class="ref">HJm_5.23</span></p>
            
            
            <p id="HJm_5.24">
               dhanyaḥ sa eva puruṣaḥ samavāpya saukhyaṃ vṛttaṃ prakāśya jagatīndumarīciśubhram <br />
               prāptām avekṣya suhṛdāṃ mahatīṃ vipattiṃ prāpnoti yaḥ prathamam eva śarīrabhaṅgam //
                <span class="ref">HJm_5.24</span></p>
            
            
            <p>atha ratnagarbham ākrīḍaṃ praviṣṭe rājani mahān ākrandaśabdo 'ntaḥpure samabhūt |
               praviśya ca tad udyānaṃ sa brāhmaṇas taṃ rājānam avocat | evam avasthitasya svastharūpasya
               bhavato nāham asiṃ kaṇṭhe pātayituṃ śaknomi | rājovāca | brāhmaṇa tato mām atra sadāpuṣpe
               campakatarau badhāna | sa ca tathā brāhmaṇaḥ kṛtavān | athodyānadevatās taṃ raudrakarmāṇam
               evam ūcuḥ |</p>
            
            
            <p id="HJm_5.25">
               niśitaṃ vasudhābhartur asiṃ katham anāgasaḥ <br />
               asya nāma jagadbandhos tvaṃ kaṇṭhe pātayiṣyasi //
                <span class="ref">HJm_5.25</span></p>
            
            
            <p id="HJm_5.26">
               akāraṇakrauryavirūkṣamānasaḥ śiro yadi cchetsyati bhūpater bhavān <br />
               tavāpy aśanyā sphuritasphuliṅgayā śiraḥ kariṣyāma idaṃ vijarjaram //
                <span class="ref">HJm_5.26</span></p>
            
            
            <p>atha sa rājā tāḥ pramadavanadevatāḥ sānunayam iti vārayāmāsa | na khalu mama bhavatībhir
               anuttarāṃ saṃyaksaṃbodhiṃ jigamiṣor mahān antarāyaḥ karaṇīyaḥ | anumodanayā hi puṇyāptir
               bhavaty ato 'nyathā kuśalapakṣahānir eva |</p>
            
            
            <p id="HJm_5.27">
               arthibhyo yācamānebhyo dattānāṃ śirasāṃ mayā <br />
               amunā śirasādyedaṃ sahasraṃ paripūryate //
                <span class="ref">HJm_5.27</span></p>
            
            
            <p>iti bodhisattvavacanam ākarṇya tā devatās tataḥ sthānāt pratijagmuḥ | atha sa rājā
               praṇidhim evam akarot |</p>
            
            
            <p id="HJm_5.28">
               śiraḥpradānāt kuśalaṃ yad asmāc cirāya vismāpitasarvalokāt <br />
               avāpya bodhiṃ mama tena śāntau bhaveyur asthīni tilāṇukāni //
                <span class="ref">HJm_5.28</span></p>
            
            
            <p id="HJm_5.29">
               asmin pure bhadraśilābhidhāne śirāṃsi dattāni mayā ca yasmin <br />
               sthāne bhavet tatra mano'bhirāme stūpo mahān dehabhṛtāṃ hitāya //
                <span class="ref">HJm_5.29</span></p>
            
            
            <p id="HJm_5.30">
               iti kṛtapraṇidher vasudhāpater akaruṇaḥ karuṇāmṛducetasaḥ <br />
               sa bhujagadyutinā sahasāsinā kamalavan mukhapaṅkajam acchinat //
                <span class="ref">HJm_5.30</span></p>
            
            
            <p id="HJm_5.31">
               chinne tataḥ śirasi bhūmipateḥ kṣaṇena nirmuktaphullakusumāśrukaṇānubaddhāḥ <br />
               jaghnuḥ svapallavakarair anilāvadhūtair ātmānam utsukatayeva latātaruṇyaḥ //
                <span class="ref">HJm_5.31</span></p>
            
            
            <p id="HJm_5.32">
               nirbhinnaphenavalayaṃ pavanena vātāvyālolavīcibhujakampitapadmavaktram <br />
               tasminn abhūd upavane nalinīvadhūnāṃ vṛndaṃ saśokam iva ṣaṭpadakūjitena //
                <span class="ref">HJm_5.32</span></p>
            
            
            <p id="HJm_5.33">
               diṣṭāntaṃ gatavati rājñi rājadhānī niḥśrīkapracurajanākulā na reje <br />
               niḥśabdastimitaśarāricakravākā yāte 'staṃ divasakare mṛṇālinīva //
                <span class="ref">HJm_5.33</span></p>
            
            
            <p id="HJm_5.34">
               atha gatavati tasmin bhūbhuji brahmabhūyaṃ calati jaladhivelā nisvanākrandavatyāḥ <br />
               ruditam iva pṛthivyā dūram utkṣipya tuṅgau kapiladhavalabhāsau merukailāsabāhū //
                <span class="ref">HJm_5.34</span></p>
            
            
            <p>sa ca brāhmaṇas tatkeśeṣu śiraḥ samavalambya tasmād upavanān nirgantum ārebhe | tato
               bhadraśilānivāsī janaḥ śokavaśād evam uvāca |</p>
            
            
            <p id="HJm_5.35">
               siṃhāsanasthasya nṛpasya bhṛtyair yad unmukhair dṛṣṭam udīrṇaharṣaiḥ <br />
               tan nīyate mlānasaroruhābhaṃ dvijena keśeṣu śiro gṛhītam //
                <span class="ref">HJm_5.35</span></p>
            
            
            <p>api ca |</p>
            
            
            <p id="HJm_5.36">
               yaḥ pūrvācalasaṃsthitasya śaśinaḥ śobhāṃ vahan bhūyasīṃ dṛṣṭaḥ sādaram unmukhaiḥ karivaraskandhasthito rājabhiḥ <br />
               kaṇṭhacchedavisārisāndrarudhiravyādigdhavakṣaḥsthalaḥ śyenaiḥ so 'yam adhomukhaiḥ kṣitipatir bhrāmyadbhir ālokyate //
                <span class="ref">HJm_5.36</span></p>
            
            
            <p id="HJm_5.37">
               dīnāś citāṃ sumahatīṃ sacivā rudantaḥ karpūracandanaturuṣkavatīṃ vidhāya <br />
               tasmin niveśya nṛpatiṃ vyajanānilena mantrair hutaṃ hutavahaṃ jvalayāṃ babhūvuḥ //
                <span class="ref">HJm_5.37</span></p>
            
            
            <p>atha tāṃ jvalantīṃ citām ālokya paridevamānaḥ sa janakāya evam avocat| aho bhagavaty
               anityatā nāma nirviśeṣā |</p>
            
            
            <p id="HJm_5.38">
               mandaṃ dattavilepanā śaśabhṛtaḥ kāntiṃ harantī purā yā spṛṣṭā pramadāṅgulīkisalayair gorocanādhāribhiḥ <br />
               seyaṃ pātitavāsavadhvajanibhā rājñaḥ śamālambinī lolābhiḥ parimṛśyate hutavahajvālāṅgulībhis tanuḥ //
                <span class="ref">HJm_5.38</span></p>
            
            
            <p>tad evaṃ svaśiraḥparityāgo 'py askhalitamanasā bodhisattvabhūtena bhagavatā kṛta iti
               vicintya bodhim icchatānyenāpi tyāgaparāyaṇena sādhunā bhavitavyam iti |</p>
            
            
            <p id="HJm_5.39">
               ācakhyau bhagavāṃś cedam arhatām arhatāṃ varaḥ <br />
               jātakaṃ jitasaṃsāramahāduḥkhaparaṃparaḥ //
                <span class="ref">HJm_5.39</span></p>
            
            
            <p id="HJm_5.40">
               tadā candraprabho nāma babhūvāhaṃ mahīpatiḥ <br />
               amātyaḥ śāriputro 'bhūd devadattaś ca sa dvijaḥ //
                <span class="ref">HJm_5.40</span></p>
            
            
            <p>|| candraprabhajātakam pañcamam ||</p>
            </div>
         
         <div id="d1e4984">
            
            <h3>6. Rūpyāvatī</h3>
            
            <p id="HJm_6.1">
               strītve 'pi bodhisattvaś chittvā māṃsaṃ dadau nijād dehāt /<br />
               kim utādhikasattvabale parārthakuśale manuṣyatve //
                <span class="ref">HJm_6.1*</span></p>
            
            
            <p>tadyathānuśrūyate
               vividhopavanaśyāmaparyantā dhanadāyamānavaṇigjanaparipūrṇavipaṇimārgā gāndhāraviṣayatilakabhūtā
               vibhūṣaṇam iva kṣiter utpalāvatī nāma rājadhānī yeyaṃ puṣkalāvatīty adhunā khyātā
               | tasyāṃ ca bodhisattvaḥ prathamayauvanopacīyamānakāntilāvaṇyaśobhā devateva svabhavanasya
               rūpyāvatī nāma strī babhūva |</p>
            
            
            <p id="HJm_6.2">
               upaśāntatayā paropakārapratipattyā manasaś ca pāṭavena <br />
               ativismayakāriṇī janānāṃ karuṇā mūrtimatīva sā babhāse //
                <span class="ref">HJm_6.2</span></p>
            
            
            <p>atha kadācit tatra deśe kuśalamūlakṣayāt parikṣīṇakośakoṣṭhāgārāvalokanaparidīnajanam
               aruṇasārathikiraṇasaṃtāpavilīnasāvaśeṣahimagirituhinam atuhinatayā pariśuṣyatsaritsalilam
               asalilatayā ca parimlānakedāraṃ tadavalokanaviṣaṇṇakṛṣīvalajanam aparipūrṇātithimanoratham
               atidurbalagopālānugamyamānaparetāvaśeṣaviralagogaṇam āhāraparāyaṇadaridrajanam asajjanasaṃgatam
               iva pīḍākaram atimahad durbhikṣam abhavat |</p>
            
            
            <p id="HJm_6.3">
               vinimagnamanojñacūcukāḥ śucicāmīkarakumbhasaṃnibhāḥ <br />
               kaṭhinatvam anandhasāṃ jahuḥ pramadānāṃ guravaḥ payodharāḥ //
                <span class="ref">HJm_6.3</span></p>
            
            
            <p id="HJm_6.4">
               parihīnamṛjāsu bibhratīṣv adhikaṃ bāhulatāsu tānavam <br />
               agaman paridīnacakṣuṣāṃ śithilatvaṃ valayāni yoṣitām //
                <span class="ref">HJm_6.4</span></p>
            
            
            <p id="HJm_6.5">
               parirūkṣaśiroruhākulāni kṣaṇadābhaṅgaśaśāṅkadhūsarāṇi <br />
               vadanāni babhūvur aṅganānāṃ vigatabhrūlalitasmitodayāni //
                <span class="ref">HJm_6.5</span></p>
            
            
            <p id="HJm_6.6">
               upalipya mṛdā gṛhāntarālaṃ śiśave paryuṣitaṃ pradāya bhojyam <br />
               gṛhiṇī na tathātmanānutepe gṛhiṇaṃ vīkṣya yathā kṣudhāvasannam //
                <span class="ref">HJm_6.6</span></p>
            
            
            <p id="HJm_6.7">
               mṛtavatsatayā nirastacārī kavalavyāhṛtikampamānasāsnā <br />
               gṛhiṇīṃ gṛham āgatā vanād gaur adhikaṃ sāśruvilocanāṃ cakāra //
                <span class="ref">HJm_6.7</span></p>
            
            
            <p id="HJm_6.8">
               paridurbalatāṃ kramād gatānām atṛṇāhāratayā śanairgatīnām <br />
               adhikaṃ śithilatvam āgateṣu kṣayam ūdhaḥsu gavāṃ payo jagāma //
                <span class="ref">HJm_6.8</span></p>
            
            
            <p id="HJm_6.9">
               ādaśya kiṃcid adharaṃ paridurbalena lāṅgūlamūlam avalambya samākulena <br />
               uccikṣipe katham api prakaṭāsthisaṃdhir gopālakena jaratī surabhiḥ kṛśāṅgī //
                <span class="ref">HJm_6.9</span></p>
            
            
            <p id="HJm_6.10">
               kṣīṇānnapāno mṛtagodhano 'pi paṭaccaraprāvṛtapāṇḍugātraḥ <br />
               jano na tasmin viṣaye vimoktuṃ gṛhān nivāsopahataḥ śaśāka //
                <span class="ref">HJm_6.10</span></p>
            
            
            <p>atha rūpyāvatī kvacid avacarake prasūtivaśād adhikataraprajvalitakṣudagnisaṃtāpitaśarīrāṃ
               nimnatarakapolanayanakukṣirandhrām abhivyaktaparśukāpaṅktim atimalinajarjaravasanasaṃvṛtāṅgīm
               ātmasnehagauravād apetatanayasnehāṃ tad evāpatyaṃ jighāṃsantīṃ kāṃcit sairandhrīm
               apaśyat | ālokya ca tām uktavatī | bhagini kim idam atinṛśaṃsaṃ karma kartukāmāsīti
               | sā yoṣid evam acintayat | iyaṃ khalu rūpyāvatī dānaśīlā karuṇāvatī ca | tato yady
               aham asyāḥ kathayeyam imaṃ vṛttāntaṃ niyatam eṣā mama kṣutpratīkāraṃ kuryād iti vicintyovāca
               | bhagini bāḍham asmi prasavābhivṛddhena kṣudagninā parigataśarīrā | tad icchāmi putrakam
               imaṃ bhakṣayitum iti |</p>
            
            
            <p id="HJm_6.11">
               sutam apy aurasaṃ nāma dviṣantam iva paśyatām <br />
               ātmasneho hi sattvānāṃ dharmādharmau na paśyati //
                <span class="ref">HJm_6.11</span></p>
            
            
            <p>atha rūpyāvatī karuṇāpravartitabāṣpāvilalocanotpalā tāṃ striyam iti babhāṣe |</p>
            
            
            <p id="HJm_6.12">
               karuṇarodanamātravibhāvitavyatham imaṃ kuṭilākulakeśakam <br />
               akaruṇe katham atsyasi bālakaṃ hariṇaśāvamanoharanetrakam //
                <span class="ref">HJm_6.12</span></p>
            
            
            <p id="HJm_6.13">
               drutagatipracaloccaśikhaṇḍake kṣitirajaḥparuṣekṣaṇapakṣmaṇi <br />
               parasute 'pi śiśau mṛducetasāṃ bhavati vatsalatā khalu yoṣitām //
                <span class="ref">HJm_6.13</span></p>
            
            
            <p id="HJm_6.14">
               hasitavisphuritādharapallavaṃ kṛtaviśeṣakam āyatalocanam <br />
               katham idaṃ skhalitākulasaṃkathaṃ sutamukhaṃ na nirīkṣitum icchasi //
                <span class="ref">HJm_6.14</span></p>
            
            
            <p id="HJm_6.15">
               kurvantam aśvagamanābhinayaṃ śiśutvād daṇḍāśvakasthamalinākulakākapakṣam <br />
               hāsasphuraddaśanakuḍmalapaṅktiśobhaṃ kā yoṣid icchati vilokayituṃ na putram //
                <span class="ref">HJm_6.15</span></p>
            
            
            <p id="HJm_6.16">
               vyākośatuṇḍakam udānanavīkṣamāṇam āhārakāṅkṣiṇam udīritarūkṣaśabdam <br />
               puṣṇāti śāvam anugāminam ādareṇa kākī kṣudhā parigatāpi satī kim u strī //
                <span class="ref">HJm_6.16</span></p>
            
            
            <p>api ca | kadācid ayaṃ janaḥ śrutvā kopavaśād iyaṃ sā putraghātinīti piśācīm iva bhavatīm
               asmād deśān nirvāsayet tato viramyatām asmāt sāhasād iti |</p>
            
            
            <p id="HJm_6.17">
               mṛgaśāvam iva vyāghrī bhakṣayitvemam arbhakam <br />
               kathaṃ prajvalitān pāpe bhakṣayiṣyasy ayoguḍān //
                <span class="ref">HJm_6.17</span></p>
            
            
            <p>sā provāca | kiṃ karavāṇi bhagini yan na śaknomi soḍhum enaṃ sarvāṅgīṇaṃ kṣudagnim
               iti | atha rūpyāvatīttham acintayat | yadi nāmāham enaṃ bālakam ādāya yāsyāmi niyatam
               eṣā prāṇaviyogam eṣyati | athāsyāḥ kṣutpratīkārārtham annam aticirād āneṣyāmi tata
               eṣā putrakam imaṃ prāṇair viyojayiṣyati |</p>
            
            
            <p id="HJm_6.18">
               kālātītaṃ niṣphalaṃ karma kurvan mohāl lokaḥ kevalaṃ khedam eti <br />
               voḍhuṃ yuktaṃ tāvad evātapatraṃ tigmajyotir yāvad astaṃ na yāti //
                <span class="ref">HJm_6.18</span></p>
            
            
            <p>tad idam atra prāptakālaṃ svamāṃsenaināṃ prīṇayiṣyāmīti ||</p>
            
            
            <p id="HJm_6.19">
               asārāt sāram ādeyaṃ śarīrāt pātukād itaḥ <br />
               srotobhinnacalanmūlāt phalaṃ taṭataror iva //
                <span class="ref">HJm_6.19</span></p>
            
            
            <p>tataḥ sā yoṣit punar uvāca | bhagini gamyatāṃ nāhaṃ tava purastād imaṃ bālakaṃ pramāpayituṃ
               śaknomi | atha rūpyāvatī tām avocat | ānīyatāṃ tāvad yadi te kiṃcid atra śastram asti
               | sā ca rūpyāvatyāḥ śastram arpayāmāsa |</p>
            
            
            <p id="HJm_6.20">
               chittvā tataḥ stanayugaṃ niśitena tena śastreṇa hemakalaśākṛti vāntaraktam <br />
               tasyai dadau yuvataye kṣudupaplutāyai rūpyāvatī svatanuduḥkham acintayantī //
                <span class="ref">HJm_6.20</span></p>
            
            
            <p id="HJm_6.21">
               haranti prāṇināṃ duḥkham ātmaduḥkhānapekṣiṇaḥ <br />
               paraduḥkhena bādhyante na svaduḥkhena te yataḥ //
                <span class="ref">HJm_6.21</span></p>
            
            
            <p>tac ca stanayugaṃ tasyai yoṣite pradāya rūpyāvatī svabhavanāntaraṃ praviveśa |</p>
            
            
            <p id="HJm_6.22">
               stanadvayacchedavisāriśoṇitapradigdhahārāmbaramekhalāguṇā <br />
               vapuṣmatī lohitacandanārcitā babhūva hemapratimeva sāṅganā //
                <span class="ref">HJm_6.22</span></p>
            
            
            <p>atha rūpyāvatīṃ bhartā sasaṃbhramam utthāyāsanāt papraccha |</p>
            
            
            <p id="HJm_6.23">
               kenedaṃ tava kalyāṇam akalyāṇena sundari <br />
               śarīraṃ rākṣaseneva kṛtaṃ kṛttapayodharam //
                <span class="ref">HJm_6.23</span></p>
            
            
            <p>sā taṃ vṛttāntaṃ patye nivedya punar uvāca | śīghram āryaputras tasyai prasavābhivardhitakṣudagnaye
               yoṣite dātum arhaty annapānam iti | sa ca rūpyāvatībhartā vismitamanās tathety abhidhāya
               |</p>
            
            
            <p id="HJm_6.24">
               susvādu sarvapātrīṇaṃ karuṇāpātrabhūtayā <br />
               tayoktaṃ prāhiṇod annaṃ tasyai durgatayoṣite //
                <span class="ref">HJm_6.24</span></p>
            
            
            <p id="HJm_6.25">
               atha sā janatālokya rūpyāvatyās tad adbhutam <br />
               vismayāc cālayāmāsa muhur aṅgulipallavān //
                <span class="ref">HJm_6.25</span></p>
            
            
            <p id="HJm_6.26">
               idaṃ cābhidadhau lokas tāṃ tavānena karmaṇā <br />
               tyāge protsāhitaṃ nūnaṃ ceto matsariṇām api //
                <span class="ref">HJm_6.26</span></p>
            
            
            <p id="HJm_6.27">
               dānapāramitā yāsau śrūyate bodhim icchatām <br />
               sā tvaṃ lokopakārāya dhruvaṃ mūrtimatī sthitā //
                <span class="ref">HJm_6.27</span></p>
            
            
            <p id="HJm_6.28">
               strītvaṃ kvedaṃ buddhir eṣā kva tīkṣṇā kvāyaṃ tyāgaḥ saukumāryaṃ kva cedam <br />
               asyāḥ sādhvyāḥ sarvadānātigena tyāgenānye hrepitās tyāgavantaḥ //
                <span class="ref">HJm_6.28</span></p>
            
            
            <p>atha rūpyāvatyā bhartā satyādhiṣṭhānam iti cakāra |</p>
            
            
            <p id="HJm_6.29">
               yathā nānyasya puṃso 'pi śrūyate dānam īdṛśam <br />
               tathā tenāśu satyena stāṃ me patnyāḥ payodharau //
                <span class="ref">HJm_6.29</span></p>
            
            
            <p id="HJm_6.30">
               ity ukte gṛhiṇā tena satyādhiṣṭhānakāriṇā <br />
               stanabhārālasaṃ tasyā vakṣaḥ punar ajāyata //
                <span class="ref">HJm_6.30</span></p>
            
            
            <p id="HJm_6.31">
               lokasya dānasalilena tṛṣaṃ harantī dantāṃśukesaramanoharavaktrapadmā <br />
               tasmin pure gurupayodharacakravākā rūpyāvatīkamalinī punar ābabhāse //
                <span class="ref">HJm_6.31</span></p>
            
            
            <p>atha surapatiḥ kiṃ punar anena sarvalokatyāgātiśāyinā tyāgena rūpyāvatī mām amarapurāt
               pracyāvya svayam eva devādhipatyaṃ kartukāmā syād iti vicintya sāśaṅkamanās tasyās
               taṃ bhāvaṃ jijñāsamānaḥ prasāritajaladharapaṭalābhinīlam antarīkṣam avagāhyotpalāvatīṃ
               rājadhānīm avatīrya mṛṇālasūtradhavalayajñopavītābhyalaṃkṛtavakṣaḥsthalaṃ kaṇṭheguṇīkṛtākṣamālam
               abalānayanaśabalakṛṣṇājinatiraskṛtaskandhaikadeśaṃ dakṣiṇakaravinyastapallavapuṭakaṃ
               dvijātirūpam abhinirmāya bhikṣārthī nāma rūpyāvatyā bhavanam āgamat | atha rūpyāvatī
               vividhaṃ bhakṣyabhojyam ādāya śakrāya dvijātimūrtaye prāyacchat | prastāvapūrvakaṃ
               caināṃ surapatir uvāca |</p>
            
            
            <p id="HJm_6.32">
               tava stanaparityāgasaṃbhūtena visāriṇā <br />
               śaṅkhacchedāvadātena yaśasālaṃkṛtaṃ jagat //
                <span class="ref">HJm_6.32</span></p>
            
            
            <p id="HJm_6.33">
               kim aindram amunā sthānaṃ tapasā vijigīṣase <br />
               kutūhalavaśād bhadre pṛcchāmi bhavatīm aham //
                <span class="ref">HJm_6.33</span></p>
            
            
            <p id="HJm_6.34">
               ācakhye surapataye 'tha sā yathāvad vāñchāmi tribhuvanaśāntaye jinatvam <br />
               etena dvija mama sūnṛtena sadyaḥ puṃbhāvo jagati guṇāśrayas tathāstu //
                <span class="ref">HJm_6.34</span></p>
            
            
            <p id="HJm_6.35">
               ity ukte vacasi jagāma sā naratvaṃ śakro 'pi svapuram agāt pratītacetāḥ <br />
               nirvṛttaṃ jagati tad adbhutaṃ viditvā lokaś ca sthirataraniścayo babhūva //
                <span class="ref">HJm_6.35</span></p>
            
            
            <p id="HJm_6.36">
               śmaśrūdgamaṃ praviralāñjanacūrṇanīlam āvirbhavantam avalokya tadānanendau <br />
               sadyaḥ payodharayugaṃ gajakumbhapīnam antardadhe pṛthuni vakṣasi lajjayeva //
                <span class="ref">HJm_6.36</span></p>
            
            
            <p>bodhisattvasya ca rūpyāvata iti loke nāma prakhyātim agāt | athotpalāvatyāṃ rājadhānyāṃ
               kadācid aputro rājā pañcatvam upajagāma | kālagate ca tasmin rājani rāhugṛhītarajanikareva
               niśīthinī sā purī na rarāja | rājavināśābhivṛddhaśokāś cāmātyāḥ keṣucid ahaḥsv atīteṣu
               śuddhāntajanam āśvāsya pauravargam evam ūcuḥ | anāyakatvād ayaṃ deśaḥ kadācid arātibhir
               āgatya niḥsvāpateyaḥ kriyeta | pradīptagṛhanirvāpaṇāya kūpakhananam iva cātītakālam
               āyāsahetur eva ca naḥ samīhitaṃ syād iti | tad idam atra prāptakālam ayaṃ rūpyāvataḥ
               kumāraḥ sakalarājalakṣaṇopeta ābhigāmikaguṇasaṃpannaś ca tad imam evādhipatyāyābhiṣekṣyāma
               iti |</p>
            
            
            <p id="HJm_6.37">
               tasyābhiṣekam atha cakrur udīrṇaharṣāḥ paurāḥ paropakṛtitatparamānasasya <br />
               sārdhaṃ ca cāmarayugena mano'bhirāmam uccikṣipe parijanena sitātapatram //
                <span class="ref">HJm_6.37</span></p>
            
            
            <p id="HJm_6.38">
               tac cakrire vipaṇitoraṇabaddhamālaṃ śailālinām abhinayena mano'bhirāmam <br />
               gandhāmbusekasurabhīkṛtamārgarathyaṃ paurāḥ kuberabhavanena puraṃ samānam //
                <span class="ref">HJm_6.38</span></p>
            
            
            <p id="HJm_6.39">
               kāle jalaṃ jaladharāḥ pradaduḥ prakāmam ītiḥ kadācid api na vyasanaṃ cakāra <br />
               tatra praśāsati nayena mahīṃ mahīśe śuśrāva duḥkham iti naiva janaḥ kadācit //
                <span class="ref">HJm_6.39</span></p>
            
            
            <p id="HJm_6.40">
               kṛṣyā vinā bahuphalaḥ kalamo babhūva vṛkṣāḥ sadā kusumabhūriphalā babhūvuḥ <br />
               tasmin surājani pṛthāv iva pāti rājyam usrāḥ svayaṃ duduhire 'tanudugdhadhārāḥ //
                <span class="ref">HJm_6.40</span></p>
            
            
            <p id="HJm_6.41">
               acchinnadānaparipūrṇamanorathena śaktitrayodayavatā vijitendriyeṇa <br />
               nānāguṇābharaṇabhūṣitavigraheṇa rājanvatī kṣitir abhūt kṣitipena tena //
                <span class="ref">HJm_6.41</span></p>
            
            
            <p id="HJm_6.42">
               āruhya so ‘tha maṇicāru narendrasiṃhaḥ siṃhāsanaṃ nṛpanamaskṛtapādapadmaḥ <br />
               padmānukārivadanaḥ pravivekadharmo dharmaṃ dideśa paramārthaphalaṃ janāya //
                <span class="ref">HJm_6.42</span></p>
            
            
            <p id="HJm_6.43">
               dānasya paśyata vipākamahattvam etad atraiva me yuvatitām apanīya yena <br />
               udbhāvitaṃ prathitajanmaphalaṃ trivargaṃ lokādhipatyaramaṇīyam idaṃ naratvam //
                <span class="ref">HJm_6.43</span></p>
            
            
            <p id="HJm_6.44">
               dānadrumāt kusumamātram idaṃ prasūtam anyad bhaviṣyati phalaṃ vipulaṃ paratra <br />
               etad vicārya bahudhārthivasundharāyāṃ śīlāmalān akhiladānanidhīn nidhatta //
                <span class="ref">HJm_6.44</span></p>
            
            
            <p id="HJm_6.45">
               na syur guṇapayaḥsiktā yady arthikṣetrabhūmayaḥ <br />
               dātā dānaphalākāṅkṣī dānabījaṃ kva ropayet //
                <span class="ref">HJm_6.45</span></p>
            
            
            <p id="HJm_6.46">
               bandhubhyo ye 'tiricyante kīrtipuṇyapradāyinaḥ <br />
               trāsayet ko 'rthinaḥ prājño bhrūbhaṅgabhujagena tān //
                <span class="ref">HJm_6.46</span></p>
            
            
            <p id="HJm_6.47">
               ekaḥ prāha giraṃ muhuḥ stutimatīm ekas tu rūkṣākṣarām ekaḥ sādaram īkṣate dhanamadāt sāvajñam evāparaḥ <br />
               ekaḥ sādhu dadāti puṇyayaśasī vastv ekam evāparo dūraṃ māṃ prati yācitā vijayate dātāram ebhir guṇaiḥ //
                <span class="ref">HJm_6.47</span></p>
            
            
            <p id="HJm_6.48">
               diśaḥ kartavyāś ced guṇakusumamālāsurabhayaḥ punar bhoktuṃ hṛdyaṃ phalam atanu vāñchāsti yadi vā <br />
               ataḥ saṃropyantāṃ praṇayijanabhūmāv udayino mahākīrticchāyāḥ pratidivasam evārthataravaḥ //
                <span class="ref">HJm_6.48</span></p>
            
            
            <p id="HJm_6.49">
               varṣāṇi ṣaṣṭim atha lokam anupraviśya kṛtvārthināṃ guṇavatāṃ ca sukhāny abhīkṣṇam <br />
               kīrtyā diśaḥ kumudapāṇḍurayāvabhāsya janmāntaraṃ gurubalaḥ sa nṛpo jagāma //
                <span class="ref">HJm_6.49</span></p>
            
            
            <p>tad evaṃ strītve 'pi tena bhagavatā svamāṃsāni dattāni ko nāma manuṣyabhūto bāhye
               vastuny apekṣāṃ kuryād iti tyāgijanaprotsāhanāya varṇanīyam iti |</p>
            
            
            <p>|| rūpyāvatījātakaṃ ṣaṣṭham ||</p>
            </div>
         
         <div id="d1e5947">
            
            <h3>7 Śreṣṭhijātakam</h3>
            
            <p id="HJm_7.1">
               bahiraṅgam api dravyaṃ kṛcchrād guṇine 'pi dīyate nīcaiḥ /<br />
               priyam api dehaṃ santas tiryagbhyo pi prayacchanti //
                <span class="ref">HJm_7.1*</span></p>
            
            
            <p>tadyathānuśrūyate
               śrūyamāṇamanoharāyāṃ dṛśyamānavismayakarāyām uttarāpathasārabhūtāyāṃ vikasitakamalotpalavanābhyalaṅkṛtopavanāyāṃ
               pavanavidhūyamānasuragoṣṭhadhvajapatākāyāṃ utpalāvatyāṃ rājadhānyāṃ bodhisattvo 'nyatamad
               amarapuram iva pārijāta utpadyamānaḥ śreṣṭhikulam aśobhayat |
               atha śreṣṭhī pradhānaputrajanmalabdhapramodaḥ pravṛttacitrotsavaviśeṣe vividhātodyadhvaniśravaṇapranṛttamayūrābhyalaṅkṛtājire
               balisakhamadhuparisravanmadābhirajyamānayuvatikapole maṇitoraṇāvabadhyamānavividhasurabhisraji
               priyākhyānapratītaparijane svabhavane samanvitasuhṛdbandhuvarge mahad arthibhyo viśrāṇanam
               adāt |</p>
            
            
            <p id="HJm_7.2">
               śreṣṭhyātmajasya prabhayā himāṃśor ahāri kāntiḥ paritaḥ sphurantyā <br />
               yatas tato 'sya svajano 'nurūpaṃ cakāra candraprabha eva nāma //
                <span class="ref">HJm_7.2</span></p>
            
            
            <p>taṃ ca pitā bālaśaśinam iva pratidivasam upacīyamānakāntiśobham anyatamasmai śrutaśīlādiguṇaprakāśanāmne
               śāstrakāvyakalāgrahaṇāya gurave nivedayām āsa |</p>
            
            
            <p id="HJm_7.3">
               tadantevāsino so 'tha medhayā ca śrutena ca <br />
               nācireṇaiva kālena vijigye vijitendriyaḥ //
                <span class="ref">HJm_7.3</span></p>
            
            
            <p id="HJm_7.4">
               tasya medhāṃ samālokya sarvaśiṣyātiśāyinīm <br />
               sādhuvādaparaḥ praśne gurur āsīt savismayaḥ //
                <span class="ref">HJm_7.4</span></p>
            
            
            <p id="HJm_7.5">
               bhinnāndhakārapaṭalā prakāśitapathāpathā <br />
               vidyā tatrādhikaṃ reje jyotsneva kumudākare //
                <span class="ref">HJm_7.5</span></p>
            
            
            <p id="HJm_7.6">
               divyena cakṣuṣā dṛṣṭvā yaṃ yaṃ nidhim avāpa saḥ <br />
               prāyacchat prāptakalyāṇo niḥśeṣaṃ taṃ tam arthine //
                <span class="ref">HJm_7.6</span></p>
            
            
            <p id="HJm_7.7">
               svasattvasadṛśaṃ tena tathā dānam adīyata <br />
               nāśrūyanta yathā vāco dehīti punar arthinām //
                <span class="ref">HJm_7.7</span></p>
            
            
            <p>atha tasya guros tāni pañcamātrāṇi śiṣyaśatāni candraprabham evam ūcuḥ |
               aho praṇayinām upari bhavato mahatīm anukampāṃ manyāmahe |
               yadi kaś cid arthī bhavantam asūn api mṛgayate niyamena tān tasmin bhavān prayacched
               iti |
               bodhisattva uvāca |
               mā maivaṃ yācanaka eva dātāram anukampayā viśinaṣṭi kutaḥ |</p>
            
            
            <p id="HJm_7.8">
               pātrīkṛtya ya ātmānaṃ dātṛśreyovidhitsayā <br />
               sahate prārthanāduḥkhaṃ tādṛṅ nāsty anukampakaḥ //
                <span class="ref">HJm_7.8</span></p>
            
            
            <p id="HJm_7.9">
               kīrtim atra phalaṃ pretya dvayam arthī prayacchati <br />
               dhanamātram adāt tasmāt pradātuḥ sa viśiṣyate //
                <span class="ref">HJm_7.9</span></p>
            
            
            <p id="HJm_7.10">
               dehīti nigadann arthī laghur ity abhidhīyate <br />
               nāstīti nigadan dātā tato laghutaro nanu //
                <span class="ref">HJm_7.10</span></p>
            
            
            <p id="HJm_7.11">
               yātyantam upakārāya dātuḥ kalpalatāyate <br />
               prakāśitaphalaślāghyā sā laghvī katham arthitā //
                <span class="ref">HJm_7.11</span></p>
            
            
            <p id="HJm_7.12">
               yadi na syur amī jagadvibhūtyai paritaḥ puṇyapayaḥsṛjo 'rthimeghāḥ <br />
               na hi dātṛpayodhayo bhaveyur guṇamuktāgurukīrtikukṣibhājaḥ //
                <span class="ref">HJm_7.12</span></p>
            
            
            <p>tatas te śiṣyāḥ punar api bodhisattvaṃ papracchuḥ |
               kathyatāṃ tāvat kim anena mahāpradānaphalena śātakratavīṃ śriyam icchati bhavān uta
               cakravartitvam iti |
               bodhisattva uvāca |
               na khalu me prakṛtibhaṅguraṃ padam abhilaṣati buddhiḥ |
               paśyantu bhavantaḥ |</p>
            
            
            <p id="HJm_7.13">
               yad yad bhavapaṭamadhye rūpaṃ saṃskāraśilpibhiḥ kriyate /<br />
               unmārṣṭi tat tad eṣā kruddhevānityatā capalā //
                <span class="ref">HJm_7.13*</span></p>
            
            
            <p id="HJm_7.14">
               adhyāsitaṃ sukṛtibhiḥ kāmadveṣaparāṅmukhaiḥ <br />
               bhavāgram api nāgamyaṃ kṛtāntasya durātmanaḥ //
                <span class="ref">HJm_7.14</span></p>
            
            
            <p id="HJm_7.15">
               kṣīyate pālyamānāpi prāṇinām āyuṣaḥ sthitiḥ <br />
               citrakarmaṇi vinyastā vartikeva kṣaṇe kṣaṇe //
                <span class="ref">HJm_7.15</span></p>
            
            
            <p id="HJm_7.16">
               naciraṃ dīpyate lakṣmīḥ prāpya krūrām anityatām <br />
               catuṣpathapradīpasya śikheva pavanāhatā //
                <span class="ref">HJm_7.16</span></p>
            
            
            <p id="HJm_7.17">
               mūḍhāḥ siṃhīm ivodvignāḥ ke cit paśyanty anityatām <br />
               tām evānye kṛtadhiyaḥ sṛgālīm iva nirbhayāḥ //
                <span class="ref">HJm_7.17</span></p>
            
            
            <p id="HJm_7.18">
               na dunoti mano mṛtyuḥ kṛtapuṇyasya dhīmataḥ <br />
               vitapaty adhvagaṃ nārkaś chatracchāyātiraskṛtam //
                <span class="ref">HJm_7.18</span></p>
            
            
            <p id="HJm_7.19">
               madamānatamonimittam ete kupitavyāladurāsadāḥ sadaiva <br />
               vibhavāḥ kṣaṇavartinaḥ prajānām anubandhā iva śabdaśāstrabhājaḥ //
                <span class="ref">HJm_7.19</span></p>
            
            
            <p id="HJm_7.20">
               jagad iti sacarācaraṃ viditvā salilarayāhataphenarāśikaṃ tu <br />
               apagatamadamānamohajālāḥ sapadi ghaṭadhvam ajanmane pumāṃsaḥ //
                <span class="ref">HJm_7.20</span></p>
            
            
            <p>tato 'ham atyantam eva lokaduḥkhakṣayāyānuttarāṃ samyaksaṃbodhim icchāmīti |
               atha te śiṣyāḥ pramuditamanasaḥ punar evam ūcuḥ |
               kiṃ bahunābhihitena |</p>
            
            
            <p id="HJm_7.21">
               bhrūmadhyasthaṃ sphuritakiraṇaṃ bibhrad ūrṇāśaśāṅkaṃ saṃtanvānaṃ vijitatamasām maṇḍalaṃ dīdhitīnām <br />
               utpaśyāmas tava guṇamahat saugataṃ bhāvi rūpaṃ hemacchedadyuti tanubhṛtāṃ muktimārgaprakāśi //
                <span class="ref">HJm_7.21</span></p>
            
            
            <p>sarvathā vayam api prāptasaṃbodhes tava śiṣyā bhavema iti |
               bodhisatva uvāca ||</p>
            
            
            <p id="HJm_7.22">
               araṇyānīṃ bahuvyālāṃ nistitīrṣan prayatnavān <br />
               gantukāmaḥ śivaṃ sthānaṃ ko vā necchaty anuplavān //
                <span class="ref">HJm_7.22</span></p>
            
            
            <p>prapanno 'smākam anena mahātmanāmṛtasaṃvibhāga iti vicintya jātaprītiṣu gateṣu śiṣyeṣu
               svān ālayān kadā cid upagahvaragato bodhisattva evaṃ cintayām āsa |
               kṛtaḥ khalu mayālamartho 'rthijana idānīṃ svamāṃsaśoṇitena tiraścaḥ prīṇayāmīti vicintya
               śastram ādāya madhusarpiṣī ca bandhūnām akathayitvā māhārajanavasanānurūpasaṃdhyāyavanikātiraskṛtāyām
               aparasyām āśāyāṃ ghanībhavattimiratirodhīyamānāyāṃ jagatyāṃ bhavanāntarajvālyamānapradīpaprabhāsaṃparkād
               dviguṇamukhaśobheṣu taruṇījaneṣu gṛhītaviśeṣamaṇḍanāsu salalitabhrūlekhotkṣepāvalokanahasitavilāsabaḍiśākṛṣṭakāmijanahṛdayamīnāsu
               gaṇikāsu sakhījanadīyamānasaṃdeśaśravaṇāvahitaniścalanayanāsu śambhalīṣu priyajanasaṃketasamutsukāsu
               tilakāvalokanakutūhalād darpaṇatalavinyastadṛṣṭiṣu kāminīṣu ṭl̃śrūyamāṇakṣīradhārāśabdāsu
               gopinīruddhavatsollehanacalitakiṅkiṇīsāsnāsu vatsatarīṣu catvaropaviṣṭaromanthanasukhavinimīlitanayanair
               vipaṇivṛṣabhaiḥ saṃruddhamārgeṣu nagararathyāntareṣu samadahaladharakapolābhipāṭalarāge
               pūrvācalaśikharam adhitasthuṣi śaśalakṣmaṇi kumudavanaprabodhagandhādhivāsitapavane
               prāpte pradoṣasamaye 'dyatamaṅgatabhartṛkākeśapāśaparuṣadhūmadhūsarīkṛtavividhapādapam
               unmukhapāpajambukīvirāvavivṛtavadanavivaraviniḥsṛtahutavahāvabhāsaprakāśīkṛtaśūlaprotapuruṣaskandhanilīnapiśitādhmātaniścalagṛdhrabhāsakaṅkam
               atiraudralāmāgaṇāvakṛṣyamāṇārdhadagdhacitāmadhyasthitapuruṣakaḍevaraṃ kva cin niśācaropayujyamānamānuṣapiśitaśabdaśravaṇavigalitabhūtagaṇamukhalālālavam
               anyatra ḍākinīkarāvalambitakartanīvicchidyamānapuruṣasakthivigalitarudhiradhārāsaṃsiktabhūtalam
               anibhṛtahutavahajvālāṅgulīsaṃtarjanād ivāpasṛtamahāndhakāraṃ kva cid abhinavakumudāvadātaparipāṇḍuśiraḥkapālataralam
               anyatra śmāśānikabhikṣusamālokyamānapramadākaḍevarāvalagnagomāyugaṇaṃ kva cid divyāvādikālikhitamaṇḍalaparyantasthitadikpālavikośīkṛtavimalanistriṃśasaṃkrāntasphuritahutāśanapratibimbābhīladarśanaṃ
               mahāśmaśānam ājagāma |
               maitrīmantrakṛtaśarīrarakṣaṃ ca bodhisattvaṃ na tatra rakṣo'ṅganājanaś chalayituṃ
               śaśāka |
               sa ca mahātmā śmaśānaikadeśe mṛgadhūrtakākārṣaṇavicalitaprakāśodarāntrajālakravyavṛkkāparśukāsaṃdhim
               aniloddhūtacitābhasmakaṇaparipāṇḍurīkṛtavyākulakeśapāśāṃ śyenāpahṛtādharatayā vibhāvyamānavikṛtadaśanamālām
               uparatāṃ pramadām ālokya saṃvignamanās tadgatastimitadṛṣṭir idam avocat |
               aho rāgiṇām adūradarśinī buddhir yeṣām īdṛśe 'pi vairāgyahetau strīkaḍevare rāgotpattir
               bhavatīti |</p>
            
            
            <p id="HJm_7.23">
               manohare yatra viniścalekṣaṇe priyeṇa sindūraviśeṣakaḥ kṛtaḥ <br />
               ihādya tatraiva vilāsinīmukhe muhuḥ śṛgālena padaṃ nidhīyate //
                <span class="ref">HJm_7.23</span></p>
            
            
            <p id="HJm_7.24">
               smitena ye kiṃ cid udīritatviṣo mano haranti sma janasya rāgiṇaḥ <br />
               śvavāyasāluptavijarjarādharās ta eva dantā vikṛtatvam āgatāḥ //
                <span class="ref">HJm_7.24</span></p>
            
            
            <p id="HJm_7.25">
               agān mudaṃ ye dayito vilokayan saṣaṭpadāmbhojapalāśacāruṇī <br />
               kṛte khagais te hṛtamāṃsaśoṇite vilocane vyālabilānukāriṇī //
                <span class="ref">HJm_7.25</span></p>
            
            
            <p id="HJm_7.26">
               cirāya yau pallavakomalacchavī sapattralekhāv akarot sakhījanaḥ <br />
               kapolayor asthyavaśeṣayos tayoḥ kva sā gatādyaiva madhūkapāṇḍutā //
                <span class="ref">HJm_7.26</span></p>
            
            
            <p id="HJm_7.27">
               spṛṣṭaṃ priyeṇa sukhakuñcitalocanāyāḥ saṃjātaromapiṭakaṃ yad abhūt taruṇyāḥ <br />
               etat(?)payodharayugaṃ rudhirābhitāmrais tat sārameyadaśanaiḥ paribhidyate 'dya //
                <span class="ref">HJm_7.27</span></p>
            
            
            <p id="HJm_7.28">
               kānto 'ṃsadeśagalitākulakeśapuṣpām āliṅgya yāṃ sukham aśeta nimīlitākṣīm <br />
               kiṃ tāṃ śmaśānavasudhāśayane śayānāṃ nāśliṣyati priyatamāṃ sahasā sametya //
                <span class="ref">HJm_7.28</span></p>
            
            
            <p id="HJm_7.29">
               snāyvasthimāṃsarudhirāntramaye kupiṇḍe (?) strīsaṃjñake pracuradoṣabhujaṅgakīrṇe <br />
               asminn abhūtaparikalpahato jano 'yaṃ vairāgyavastuni vṛthā khalu rāgam eti //
                <span class="ref">HJm_7.29</span></p>
            
            
            <p id="HJm_7.30">
               te tīkṣṇadurjananikāraśarair na viddhā dhīrās ta eva śamasaukhyabhujas ta eva <br />
               sīmantinīviṣalatāgahanaṃ vyudasya ye 'vasthitāḥ śamaphaleṣu tapovaneṣu //
                <span class="ref">HJm_7.30</span></p>
            
            
            <p>atha tatrābhyucchritadhūmarāśiyūpe mānuṣavasopāyanāhutinipātajanitajvālitāṅgāracchīkāraśabde
               prārabdhabhaṇḍakāvirāvābhicārukamantrakarmaṇi śmaśānādhvare niśitena śastreṇāṅgāni
               paritakṣya madhughṛtābhyām abhyajya</p>
            
            <p id="HJm_7.31">
               sravatkīlāladhārārdraṃ bhujyamānaṃ pipīlikaiḥ <br />
               ātmānam ātmanaivāsau nināya paśutāṃ prabhuḥ //
                <span class="ref">HJm_7.31</span></p>
            
            
            <p>tatra ca kalaṅkaparuṣapiṇḍitasaṃnāhamalinacchaviḥ karirudhiropadigdhamṛgapatinakharakuṭilaraktatīkṣṇatuṇḍaḥ
               kupitabhujaganayanasadṛśavilocano lohakandhuvāparuṣanakharaḥ kharavirasadhvānasaṃtrāsitānyapakṣigaṇaḥ
               kaṭhinapakṣaśabdasaṃsūcyamānagatir uccaṅgamo nāma pakṣī |</p>
            
            
            <p id="HJm_7.32">
               skandhaṃ sa tasya vihagaḥ sahasādhiruhya sthāṇor ivācalasamucchritavigrahasya <br />
               ākṛṣya netram aravindapalāśatulyaṃ bhūyo mumoca rudhirākulapakṣmalekham //
                <span class="ref">HJm_7.32</span></p>
            
            
            <p id="HJm_7.33">
               snehena śāvam anupālayituṃ kṛtāsthā śārdūlam apy abhimukhaṃ prayāti <br />
               snigdhāpi nāma karuṇājananī parārthaniṣpattaye katham abādhata bodhisattvam //
                <span class="ref">HJm_7.33</span></p>
            
            
            <p>atha sa vihaṅgamo bodhisattvaṃ papraccha |
               niyatam ākṛṣyamāṇe 'smin mayā nayane mahatīm vedanām anubhavati bhavān iti |
               bodhisattva uvāca |
               yadi kena cid anupayuktam me śarīraṃ kṣayam agamiṣyat tato mamābhaviṣyat pīḍā |
               saṃprati tv evam upayujyamānam anekaiḥ sattvair ālokya parāṃ prītim anubhavāmīti |</p>
            
            
            <p id="HJm_7.34">
               yadi śarīram idaṃ vyasanāspadaṃ vrajati sādhanatāṃ muhur aṅginām <br />
               bahumataṃ mahatām iti ratnavad bhujagavad bahudoṣam ato 'nyathā //
                <span class="ref">HJm_7.34</span></p>
            
            
            <p>atha bodhisattvo bhakṣayantu māṃ yathāsukhaṃ kravyāśina iti vicintya mṛgam ivātmānaṃ
               darśayām āsa ||</p>
            
            
            <p id="HJm_7.35">
               samupāgatair atha vayobhir avitatavirāvabhairavaiḥ <br />
               tasya piśitam asakṛt kṣapitaṃ na tu cittadhairyam abhavat parāṅmukham //
                <span class="ref">HJm_7.35</span></p>
            
            
            <p id="HJm_7.36">
               asavaḥ śarīram atha tasya guṇakusumagandhavāsitam <br />
               vāsatarum iva khagāḥ patitaṃ vijahuḥ kathaṃ cid uditavyathākulāḥ //
                <span class="ref">HJm_7.36</span></p>
            
            
            <p>tato staśikhariśirasaḥ suciraparibhogamalinam iva kundāvataṃsam uḍupatim apanīya gatāyāṃ
               kṣapāṅganāyāṃ javākusumaśekhara iva divasamukhahastenāvabadhyamāne pūrvācalaśirasi
               gharmāṃśau divasakarakiraṇahastasaṃsparśasukhābhivyajyamānakamalanālakaṇṭakaromāñcāsu
               vinidrāsu kamalinīvilāsinīṣu kuraravirutānukāriṣu vimucyamāneṣu nagaradvārakapāṭeṣu
               prativibudhya bodhisattvasya pitāniṣṭaśaṅkāvyathithamanāḥ sasuhṛtparijanabandhuvargas
               tanayānveṣanavyākulas tat tac cintayām āsa |</p>
            
            
            <p id="HJm_7.37">
               niśi kim ahinā daṣṭaḥ syān me sutaḥ sa paribhramann uta vikaruṇair bhūṣāṃ hṛtvā hataḥ pratirodhakaiḥ <br />
               radanaparighakṣuṇṇoraskaḥ kṣitīśvaradantinā kim atha gamita[ḥ] stambhaṃ bhaṅktvā puraṃ samavartinaḥ //
                <span class="ref">HJm_7.37</span></p>
            
            
            <p>krameṇa copagamya śmaśānaikadeśe gṛdhrair avalupyamānamāṃsaṃ bodhisattvaṃ katham api
               pratyabhijñāya sa janaḥ śreṣṭhine nivedayām āsa |
               kaṣṭam ayam asau mahātmā pañcatvam upagato yathā tarkyate tathā niyatam anenātmā tiryagbhyo
               nivedita iti |
               tac ca śrutvā sa śreṣṭhī paraśunikṛtta iva pādapo nipapāta |
               cireṇa ca pratilabdhasaṃjña iti vilāpaparo babhūva |</p>
            
            
            <p id="HJm_7.38">
               vilokya gṛdhrair imam ittham ātmajaṃ vilupyamānaṃ śithilāsthibandhanam <br />
               aho vidher duścaritena bhūyasā tathāpi ca prāṇimi karkaśāśayaḥ //
                <span class="ref">HJm_7.38</span></p>
            
            
            <p id="HJm_7.39">
               dayā tiraścām uparīyam īdṛśī svadehadānena yadi prakāśitā <br />
               samujjhatā māṃ pitaraṃ nirāgasaṃ kathaṃ tvayā niṣkaruṇatvam īhitam //
                <span class="ref">HJm_7.39</span></p>
            
            
            <p id="HJm_7.40">
               mṛdūpadhāne śayane manohare sukhaṃ śayitvā dhavalottaracchade <br />
               ihādya śeṣe katham asthisaṃkule citādharitrīśayane sabhasmani //
                <span class="ref">HJm_7.40</span></p>
            
            
            <p id="HJm_7.41">
               yāte 'tra putraka divaṃ karuṇāsahāye tvayy utsukīkṛtajane svasukhānapekṣe <br />
               goṣṭhīṣu sadguṇakathākusumārcitāsu śroṣyāmi kasya vacanāni manoharāṇi //
                <span class="ref">HJm_7.41</span></p>
            
            
            <p id="HJm_7.42">
               tvaṃ me nivāpasalilāñjalim aśrumiśram utkaḥ pradāsyasi kileti vicintito yaḥ <br />
               snehārdraśuddhamanasāpi sa nāma bhūtvā bhagnas tvayā kim iti vatsa manoratho me //
                <span class="ref">HJm_7.42</span></p>
            
            
            <p>iti śreṣṭhī ciram vilapya bodhisattvaśarīre 'gnisatkāraṃ kṛtvā prasrutanayanodakābhiṣiktamukhaḥ
               śūnya iva sākrandaśabdaṃ svabhavanam ājagāma |</p>
            
            
            <p id="HJm_7.43">
               pratidiśam atha meroḥ kuñjavistīrṇaśabdāḥ kanakapaṭahabherīdundubhīs tāḍayitvā <br />
               amucad amarasaṃghas tatra nirvāṇavahnau surabhikusumavarṣaṃ bodhisattvāsthirāśau //
                <span class="ref">HJm_7.43</span></p>
            
            
            <p>tad evaṃ tena bhagavatā bodhisattvacaryāṃ caratā parārtha ātmā bahuśaḥ parityakta
               iti vicintya buddhe bhagavati paraḥ prasādaḥ karaṇīya iti ||</p>
            
            
            <p>|| śreṣṭhijātakaṃ saptamaṃ ||</p>
            </div>
         
         <div id="d1e6786">
            
            <h3>8. Padmakajātakam</h3>
            
            <p id="HJm_8.1">
               tatyāja bodhisattvas tṛṇam iva dehaṃ parārthasaṃsiddhyai /<br />
               svasukhan nāpekṣante parasukhasaṃpādino dhīrāḥ //
                <span class="ref">HJm_8.1*</span></p>
            
            
            <p>tadyathānuśrūyate
               śaradapagatajaladharasaṃghātāyāṃ divīva candramāḥ |
               sakalāśasimaṇḍalakiraṇāvabhāsitāyāṃ kṣapāyām iva kumudavanavikāsaḥ |
               pramadavanabhūmāv iva ca kamalākaraḥ |
               prathamayauvanasamṛddhāv iva vinayaḥ |
               sphuṭamadhurākṣarapadāyāṃ vācīvārthaḥ |
               śaraccandrikayeva dīrghatvam āgatayā vimalasalilayā spaṣṭamīnakulākulayā taṭatarukusumaparāgaparipiñjarīkṛtaphenapaṅktirasanākalāpayā
               varāṇasayā nimnagayālaṅkṛtāyāṃ prakṛtiramaṇīyāyāṃ vārāṇasyāṃ rājadhānyāṃ sphuritadaśanamaṇikiraṇāvabhāsābhyalaṅkṛtavadanapadmaḥ
               padmako nāma rājā bodhisattvo babhūva ||</p>
            
            
            <p id="HJm_8.2">
               kāntyā ca rūpeṇa ca tejasā ca prahlādasaṃmohanatāpahetūn <br />
               avajñayā yo yugapaj jigāya śaśāṅkapuṣpāyudhagharmaraśmīn //
                <span class="ref">HJm_8.2</span></p>
            
            
            <p id="HJm_8.3">
               vihaṅgamānāṃ phalinīva pādape śilīmukhānām iva padminīvane <br />
               vanīpakānāṃ jagadekabāndhave babhūva yasmin suhṛdīva nirvṛtiḥ //
                <span class="ref">HJm_8.3</span></p>
            
            
            <p id="HJm_8.4">
               jagadarthasādhanasamudyatātmanaḥ karuṇāparigrahaviśuddhamedhasaḥ <br />
               praviveśa yasya hṛdayaṃ na matsaraḥ kṛtamantrarakṣam iva veśma pannagaḥ //
                <span class="ref">HJm_8.4</span></p>
            
            
            <p id="HJm_8.5">
               tyāgena sattvamahatā prathitena yasya vyāptāsu dikṣu vinivāritamatsareṇa <br />
               śuśrāva yācakajanasya na jātu loko dehīti lāghavakarāṇi punar vacāṃsi //
                <span class="ref">HJm_8.5</span></p>
            
            
            <p id="HJm_8.6">
               hṛdayatuhinaśailāt tyāgasānoḥ pravṛttāṃ samupahatarajaskāṃ snāpitāśeṣalokām <br />
               sakalabhuvanavandyo yaḥ parārthaikakāryaḥ śaśikiraṇaviśuddhāṃ kīrtigaṅgāṃ jagāha //
                <span class="ref">HJm_8.6</span></p>
            
            
            <p id="HJm_8.7">
               kasyāpad apaneyādya prīṇanīyo dhanena kaḥ <br />
               ko nidheyaḥ śive mārge yasyābhūd īdṛśī sthitiḥ //
                <span class="ref">HJm_8.7</span></p>
            
            
            <p id="HJm_8.8">
               ātmānaṃ bhavavicchittyai suvartmani nidhitsatām <br />
               na parārthād ṛte kaś cid vyāpāro 'nyo mahātmanām //
                <span class="ref">HJm_8.8</span></p>
            
            
            <p id="HJm_8.9">
               bhujavīryaparājitaṃ jitāreḥ paradeśaṃ balino balāni yasya <br />
               abhisasrur udīrṇatuṅgavṛddheḥ salilānīva taṭāntam amburāśeḥ //
                <span class="ref">HJm_8.9</span></p>
            
            
            <p id="HJm_8.10">
               aparasparadiṇḍimaiḥ svanadbhiḥ kariṇo (17a) yasya vitanyamānakopāḥ <br />
               vaśagāḥ paritaḥ prayāṇakāle katham apy aṅkuśadhāriṇāṃ babhūvuḥ //
                <span class="ref">HJm_8.10</span></p>
            
            
            <p id="HJm_8.11">
               bhayavaśād upaśāntamadodayāḥ śithilitāsiśarāsanamuṣṭayaḥ <br />
               mṛgapater iva darpam arātayo yudhi gajā iva yasya na sehire //
                <span class="ref">HJm_8.11</span></p>
            
            
            <p id="HJm_8.12">
               prathitatejasi yatra parasparaṃ praṇayasaukhyavivardhitasaṃpadaḥ <br />
               viṭapinīva khagāḥ phalade prajāḥ satatam eva sukhāya viśaśramuḥ //
                <span class="ref">HJm_8.12</span></p>
            
            
            <p>atha kadā cit tasya rājño deśe dhātuvaiṣamyād upacīyamānodarāgniḥ pratidivasam āpāṇḍudurbalaśarīro
               nirojasko janakāyo mahatā rogeṇa jagrase |
               bodhisattvājñayā ca bhiṣajaḥ sādaram api cikitsāṃ kurvanto na taṃ vyādhim apahartuṃ
               tasya janasya śekuḥ |
               atha sa rājā tān vaidyān uvāca |
               kenopayenāyaṃ janasya vyādhir apahartuṃ śakyaḥ syād iti |
               bhiṣaja ūcuḥ |
               deva yadi rohītamatsyamāṃsaṃ syāt tataḥ śaknuyāmo vayam enaṃ janam anātaṅkaṃ kartum
               iti |
               atha sa rājā param api prayatnaṃ kurvan na kutaś cid rohītamatsyam upalebhe ||</p>
            
            
            <p id="HJm_8.13">
               tataḥ kadā cit sa bahir viniryayau mataṅgajaskandhagataḥ kṣitīśvaraḥ <br />
               sitātapatraprativāritātapaḥ prakīrṇakabhrāntivikampitāṃśukaḥ //
                <span class="ref">HJm_8.13</span></p>
            
            
            <p id="HJm_8.14">
               nollāghinas tam atha bhṛtyajanānuyātaṃ skandhasthitaṃ gajapateḥ kṣitipaṃ vilokya <br />
               utkṣipya dīnavadanāḥ sahasaiva hastāṃs trāyasva no nṛpa gadād iti vācam ūcuḥ //
                <span class="ref">HJm_8.14</span></p>
            
            
            <p>atha bodhisattvas teṣāṃ vyādhimatāṃ tumulamanasāṃ karuṇam ākrandaśabdaṃ ākarṇya duḥkhāyamānahṛdayo
               dayāparicayād udgatabāṣpasalilatirohitākṣa idam acintayat |
               kiṃ mama rājyasukhena yatra me viṣayanivāsinām iyam avasthitiḥ |
               praviśya ca bhavanam āhūya sacivān idam avocat |
               icchāmy ahaṃ jyāyastanayābhiṣekaṃ kartum iti |
               athāmātyā ūcuḥ ||</p>
            
            
            <p id="HJm_8.15">
               navayauvanakarkaśe śarīre dviṣatāṃ bhaṅgakare parākrame ca <br />
               sati cābhyudaye parārthahetau kim akāle bhavato vanaṃ yiyāsā //
                <span class="ref">HJm_8.15</span></p>
            
            
            <p>rājovāca |
               na khalv evaṃ yathā bhavantas tarkayantīti |
               amātyāḥ punar ūcuḥ |
               ko 'bhiprāyo devasya |
               rājovāca |
               duḥsvapnadarśanād āgatāśaṅko 'ham evaṃ tarkayāmi |
               kadā cid atarkitaiveyam anityatā samāgamya māṃ vināśayet |
               ataḥ putram abhiṣiktaṃ draṣṭum icchāmīti |
               amātyāḥ procuḥ |
               yad ājñāpayati deva iti ||</p>
            
            
            <p id="HJm_8.16">
               atha samucchritakāñcanatoraṇe gṛhavare varatūryapaṭudhvanau <br />
               abhiṣiṣeca sutaṃ sutavatsalaḥ kṣitipatiḥ kṣitipālanamaskṛtaḥ //
                <span class="ref">HJm_8.16</span></p>
            
            
            <p>atha sa kumāraḥ pitaram āgamyovāca |
               ājñāpayatu tātaḥ kathaṃ mayā vyavahartavyam iti |
               rājovāca |
               śrūyatāṃ vatsa |
               sarvathā na kadā cid āyuṣmatā praṇayiṇām upari nirādareṇa bhavitavyam iti |
               paśya ||</p>
            
            
            <p id="HJm_8.17">
               nindāhetuḥ sadgatīnāṃ niroddhā śūnyāgāraṃ jālinīyātudhānyāḥ <br />
               śreyaḥsetudhvaṃsano 'mbhaḥpravāho lobhāndhānāṃ matsaro vairibhūtaḥ //
                <span class="ref">HJm_8.17</span></p>
            
            
            <p id="HJm_8.18">
               pūrvaṃ nīcāḥ svāpateyaprasaktā dagdhvātmā(17b)naṃ matsarājyāśanena <br />
               bhrūbhaṅgārcirjvālarūkṣair vacobhir nāstīty ante yācitāraṃ dahante //
                <span class="ref">HJm_8.18</span></p>
            
            
            <p id="HJm_8.19">
               te dhīmantas te sujanmāna '; janmānyatve te na paśyanty apāyān <br />
               nīto nātmā yair ayaṃ duḥkhahetor valmīkatvaṃ matsarāśīviṣasya //
                <span class="ref">HJm_8.19</span></p>
            
            
            <p id="HJm_8.20">
               ibhyo 'pi pratiṣedhapāṃsumalināṃ yo vakti dainyāṃ giraṃ dūrāt taṃ janam arthinaḥ pariharanty āśāvisaṃvādakam <br />
               tṛṣṇāśoṣitatālavo 'pi pathikā na snānapānakriyāḥ kurvanty apy amale janaṅgamagṛhadvārodapānāmbhasi //
                <span class="ref">HJm_8.20</span></p>
            
            
            <p id="HJm_8.21">
               dīrghaiḥ śmaśrubhir andhakāravadanā dūrapraviṣṭekṣaṇāḥ vāryante puruṣair upāttalaguḍaiḥ pretā yad ambho'rthinaḥ <br />
               tattvajñas tad uvāca matsaraphalaṃ bandhuḥ prajānām jinaḥ saṃcintyeti paropakāravimukhī puṃsā na k'; matiḥ //
                <span class="ref">HJm_8.21</span></p>
            
            
            <p>api ca vatsa |
               loke bahumānam icchatā tvayā satyatyāgaśramādākṣiṇyādibhir guṇamaṇibhir ātmābhyalaṅkartavyaḥ
               ||</p>
            
            
            <p id="HJm_8.22">
               guṇīyantaḥ śāntā jagadahitavicchedapaṭavo virūḍhapremāṇo guṇiṣu sudhiyaḥ sūnṛtagiraḥ <br />
               pariṣvaktā lakṣmyā na ca madakalaṅkena malinā nilīyante pumbhiḥ puruṣagaṇanādau supuruṣāḥ //
                <span class="ref">HJm_8.22</span></p>
            
            
            <p id="HJm_8.23">
               dhurāṃ ye voḍhāraḥ sakalajagadādhiśramanudo dhiyo yeṣāṃ svacchā ruca iva maṇīnāṃ vitamasaḥ <br />
               priyaṃ kartuṃ vāñchanty asubhir api ye ca praṇayināṃ kathaṃ te nādheyāḥ prathamagaṇanāyāṃ guṇavatām //
                <span class="ref">HJm_8.23</span></p>
            
            
            <p>na ca bhavatā pracurapuruṣeṇeva guṇavatsv anādareṇa bhavitavyam |
               paśya ||</p>
            
            
            <p id="HJm_8.24">
               anuṣṇāṃśuṃ dṛṣṭvā guṇinam iva saṃprāptam atithiṃ payovṛddhyā sindhuḥ prathayati muhuḥ saṃbhramam iva <br />
               na vardhante toyāny udayavati tatraiva sarasāṃ pramodāvirbhāvo mahati mahatām eva bhavati //
                <span class="ref">HJm_8.24</span></p>
            
            
            <p>atha prakāśībhavaduḍugaṇaśabale nabhasi racitaśaśiviśeṣakāyāṃ pūrvasyāṃ diśi śalabhakulapatanavicalitadīpaśikhāṅgulīsaṃtarjiteneva
               navajalanīlāvabhāsā tamasā vimuktāntareṣu bhavaneṣu vāsayaṣṭivilīnaniścaleṣu tāmracūleṣv
               agurudhūpāmodādhivāsiteṣu vilepanavyāpāracalitamukharavalayālaṅkṛtahastapadmābhir
               abalābhir adhyāsitamṛduśayanīyataleṣu vāsagṛheṣu praviralajanakrayavikrayāyāṃ kva
               cid api vīthīyamānāpaṇāvīthyāṃ bodhisattvas tanayam anuśiṣya dīpikālokāvabhāsyamānālekhyaśobhāṃ
               bhavanasyottamāṃ bhuvam āruhya visarjitasarvāntaḥpurajanas tasyāṃ varāṇasāyāṃ nadyām
               ātmānaṃ mumukṣur evam uvāca ||</p>
            
            
            <p id="HJm_8.25">
               asyāṃ nadyāṃ mahākāyaḥ sitaratnāmalāmbhasi <br />
               rohītaḥ syām ahaṃ matsyo lokasya vyādhiśāntaye //
                <span class="ref">HJm_8.25</span></p>
            
            
            <p id="HJm_8.26">
               iti prajārthaṃ parivardhitodayāṃ dayāviśeṣānugatāṃ guṇātanum <br />
               tanuṃ mumoca sphuritākulāmbarāṃ varāṇasāyāṃ sariti kṣitīśvaraḥ //
                <span class="ref">HJm_8.26</span></p>
            
            
            <p id="HJm_8.27">
               atha bhūpatiḥ sa virarāja payasi nipatan svamandirāt <br />
               kalpatarur iva sumerutaṭāt tridaśeśvaradvipa[mahā]viṣāṇaghaṭṭitaḥ //
                <span class="ref">HJm_8.27</span></p>
            
            
            <p id="HJm_8.28">
               patite 'tha bhūbhuji samīralulitadhavalākulāmbare <br />
               vāri calitaśapharīnivahaṃ (18a) calacakravākamudalaṅghayat taṭaṃ //
                <span class="ref">HJm_8.28</span></p>
            
            
            <p id="HJm_8.29">
               tasyāṃ sa nadyāṃ patitaḥ kṣaṇena samutthitāmbudhvanibhīṣaṇāyām <br />
               himādrisānor anurūpakāyo rohītamatsyaḥ samabhūn narendraḥ //
                <span class="ref">HJm_8.29</span></p>
            
            
            <p>sa ca mahātmā sitasikatāmanoharaṃ pulinam uttīrya yadi mām ayaṃ janakāyaḥ prāṇebhyo
               viyojayet tato duṣkṛtaphalena yukto durgatiparāyaṇaḥ syād iti |
               tad idam atra prāptakālaṃ svayam eva sarvendriyanirodhaṃ kṛtvā jīvitaṃ parityakṣyāmīti
               vicintya prāṇān atyākṣīt |
               atha kaluṣasalilābhiṣiktasitadviradakumbhākṛtāv astagiriśikharāvalambini śiśirāṃśau
               pratanupāṃsūpadigdhasphaṭikamaṇinibhāsu praviralībhavantīṣu tārāsu |
               saṃmīlatsu kumudagahaneṣu vinidrībhavatsu kamalākareṣu haritālaraseneva bālātapena
               paricchuriteṣu giriśikhareṣu narapatiśūnyaṃ śayanaṃ śayanapālikājanād upalabhyāmātyāḥ
               |
               kva punā rājā gataḥ syād iti bhavanasamīpajātam upavanam ālokya samantataḥ paribhramanto
               dadṛśur varāṇasāyāḥ samudrapatyāḥ puline muktārāśim iva dīrghīkṛtaṃ rohītamatsyam
               |
               te ca śuśruvur adṛśyavapuṣo gaganasthasya divaukaso gambhīrāṃ bhāratīm ||</p>
            
            
            <p id="HJm_8.30">
               ātaṅkaduḥkhavicchittyai janasyāsya sa bhūpatiḥ <br />
               muktvātmānaṃ nadītoye gato rohītamatsyatām //
                <span class="ref">HJm_8.30</span></p>
            
            
            <p>atha te 'mātyās tac chrutvā śokaduḥkhavyathitamanasa idam ūcuḥ |
               aho karuṇayā rājānam ātmānaṃ sattvahitārtham eva parityājayantyā sakalā vasudheyam
               anāthīkṛteti bahuvidham iti vilapya śūnyamanasaḥ svān ālayān abhijagmuḥ ||</p>
            
            
            <p id="HJm_8.31">
               upalabhya ca vṛttāntam amātyebhyas tam ākulā <br />
               devī prasrutabāṣpākṣī vyalapat tasya bhūpateḥ //
                <span class="ref">HJm_8.31</span></p>
            
            
            <p id="HJm_8.32">
               śrute 'pi nāma tvayi lokabāndhave svayaṃ gato 'sāv iti bhūpatir divam <br />
               tathāpi cāniṣṭhitiduḥkhabhāginīṃ jijīviṣā māṃ na vihātum icchati //
                <span class="ref">HJm_8.32</span></p>
            
            
            <p id="HJm_8.33">
               tavānukampāsukumāracetaso na jātu rūkṣaṃ hṛdayaṃ dviṣaty api <br />
               imaṃ vihāyānugataṃ vināgasā gato 'si kasmād anurāgiṇaṃ janam //
                <span class="ref">HJm_8.33</span></p>
            
            
            <p id="HJm_8.34">
               vimuñca he caṇḍi ruṣaṃ mahīyasīm iti bruvāṇaḥ pramadājanāgrahaḥ <br />
               akāraṇerṣyākupitām adhomukhīṃ prasādayiṣyaty upagamya ko 'dya mām //
                <span class="ref">HJm_8.34</span></p>
            
            
            <p id="HJm_8.35">
               vidhāya karṇe vikacam navotpalaṃ niveśya cārūn alakāṃs taraṅgiṇaḥ <br />
               manoharam maṇḍanabhūmikāsthitaḥ krameṇa ko me tilakaṃ kariṣyati //
                <span class="ref">HJm_8.35</span></p>
            
            
            <p id="HJm_8.36">
               akāri yenāṅkaniveśalālitā priyeva yā rāgavatī priyeṇa me <br />
               cirāya sā tena vinādya vallakī bhaviṣyati dhyānavatīva kukkuhā //
                <span class="ref">HJm_8.36</span></p>
            
            
            <p id="HJm_8.37">
               ya ūḍhavāṃs tasya mukhenduśobhayā sthitaikapadmasya jalasya tulyatām <br />
               sa eva śokād iva hā bhaviṣyati prabhātacandrākṛtir esa darpaṇaḥ //
                <span class="ref">HJm_8.37</span></p>
            
            
            <p id="HJm_8.38">
               manoharaṃ pañjaramadhyavartine pradāya tubhyaṃ pariṇāmi jāmbavam <br />
               śirīṣaniryūhanibhaṃ priyeṇa me vinādya kas tvāṃ śuka pāṭhayiṣyati //
                <span class="ref">HJm_8.38</span></p>
            
            
            <p id="HJm_8.39">
               apetasakhyaḥ sa gato mama priyo na keśapāśena punaḥ prayojanam <br />
               cirāya vaidhavyavidhānaśaṃsinī mamādya veṇī kim iyaṃ na badhyate //
                <span class="ref">HJm_8.39</span></p>
            
            
            <p id="HJm_8.40">
               kṣaṇād athāntaḥpurasundarījano niśamya devyāḥ paridevanām iti <br />
               visarjitādarśavilokanādaro manoharāṃ maṇḍana(18b)rasikāṃ jahau //
                <span class="ref">HJm_8.40</span></p>
            
            
            <p id="HJm_8.41">
               vihāya kā cin nayanāntasaṅginīṃ drutaṃ śalākāṃ nayanāñjanotsukā <br />
               viṣādavaty ardhasamāptam aṅganā vyanīnijad bāṣpavatī viśeṣakam //
                <span class="ref">HJm_8.41</span></p>
            
            
            <p id="HJm_8.42">
               vikāsinīṃ kesarapuṣpamālikāṃ śiroruhebhyaḥ parimucya viklavā <br />
               sugandhim anyā kaṇabhedapiñjarāṃ vyayukta kā cit sahakāramañjarīm //
                <span class="ref">HJm_8.42</span></p>
            
            
            <p id="HJm_8.43">
               vilolamālābharaṇākulāṃśukā nipetur anyāḥ kuṭilākulālakāḥ <br />
               bhramaddvirephāḥ pralayānilāhatā manoharāḥ kalpalatā iva striyaḥ //
                <span class="ref">HJm_8.43</span></p>
            
            
            <p id="HJm_8.44">
               niśamya kāś cit paricārikājanāt sabāṣpanetrāḥ kṣitipasya pañcatām <br />
               pradoṣapadminya ivā*nilākulā nipatya bhūmāu nimimīlur aṅganāḥ //
                <span class="ref">HJm_8.44</span></p>
            
            
            <p id="HJm_8.45">
               anyā śanaiḥ parijanena vilokyamānam ālikhya taṃ narapatiṃ vijitendukīrtim <br />
               utsaṅgasaṃstham abalā rudatī viṣādāt tatyāja citraphalakaṃ saha vartakābhiḥ //
                <span class="ref">HJm_8.45</span></p>
            
            
            <p id="HJm_8.46">
               keśān vilucya surabhīn parilūnasūtraiḥ phullaiḥ kva cit praviralaiḥ kusumaiḥ parītān <br />
               kāś cid vibhinnavalayaiḥ kamalābhitāmrair ājaghnire muhur urāṃsi karais taruṇyaḥ //
                <span class="ref">HJm_8.46</span></p>
            
            
            <p>atha te 'mātyāḥ śokavaśād āgatabāṣpasalilabindunā karuṇavilāpena tena jyeṣṭhaputreṇa
               nivāpasalilāñjaliṃ dāpayitvā tad antaḥpuraṃ kathaṃ cid āśvāsya taṃ vyādhigrastaṃ janam
               ūcuḥ |
               kriyatāṃ tasya rājño 'bhiprāyaḥ |
               evaṃ hi sa pūjito bhaviṣyati |
               atha sa janakāyaḥ śastraiś chittvā tasya rohītamatyasyasya māṃsam ānīya vaidyābhihitena
               krameṇopayujya tasmād vyādheḥ pramumuce ||</p>
            
            
            <p>tad evaṃ sa bhagavān bodhisattvabhūtaḥ sattvārthaṃ duṣkarāṇi kṛtavān iti ko nāma tasmin
               mahākāruṇike bhagavati buddhe sacetā jano bhaktimān na syād iti ||</p>
            
            
            <p>|| padmakajātakam aṣṭamam ||</p>
            </div>
         
         <div id="d1e7688">
            
            <h3>11. Mṛga</h3>
            
            <p id="HJm_11.1">
               tṛṇam iva jīvitam iṣṭaṃ karuṇānugatāḥ parārtham ujjhantaḥ /<br />
               kaṭhinamanasām api mano nayanti mṛdutāṃ mahātmānaḥ //
                <span class="ref">HJm_11.1*</span></p>
            
            
            <p>tadyathānuśrūyate
               svacchasalilatayā candrikayeva dravībhūtayā mṛdupavanapreritataraṅgasaṃghātayā cakravākamithunopaśobhitapulinayā
               varāṇasayā nimnagayābhyalaṃkṛtācalāntare vividhatarucchāyāpihitajalāśayajale sukumāraśādvalaharitabhūbhāge
               kvacid araṇye bodhisattvo mṛgayūthādhipatir babhūva |</p>
            
            
            <p id="HJm_11.2">
               kṣīrodaphenadhavalena tanūdareṇa pṛṣṭhena ca bhramarasaṃhatimecakena <br />
               tārāvilāsaśabalasphuritāgrapakṣmā reje kaṭākṣa iva yo gahanāntabhūmeḥ //
                <span class="ref">HJm_11.2</span></p>
            
            
            <p>tasyaivaṃvidhasya bodhisattvasya kiṃcid rūpalāvaṇyapramāṇānukārī devadattas tatsamīpacārī
               nātimahato mṛgayūthasyādhipatyaṃ cakāra ||</p>
            
            
            <p id="HJm_11.3">
               tābhyām adhipatibhyāṃ te pālite tṛṇam aśnatī <br />
               śaṅkāviyogaviśrabdhaṃ mṛgayūthe viceratuḥ //
                <span class="ref">HJm_11.3</span></p>
            
            
            <p>atha kadācit sātmībhūtamṛgayāvyasano brahmadatto nāma rājā nirgamya vārāṇasyās tiryaguraḥsthalaviniveśitadhanvā
               vājivarādhirohī sadṛśānuyātras turagakhurasamuddhatapāṃsuparidhūsaranayanapakṣmā divasakarasaṃtāpajanitasvedakaṇākrāntalalāṭadeśaḥ
               sasainyadhvanisaṃtrāsotpatitamayūratittiricakoravanakṛkavākūni viṣamonnatāni nimnabhūmibhāgāni
               kvacitpadāticaraṇasaṃtrāsitahariṇakhuravinyāsacakitasphuritaśapharīkulavimuktasravantītaṭasalilāni
               mattagajapatikapolanikaṣaṇasaṃkrāntamadādhivāsitataruskandhasamīpabhrāntamadhukaragaṇāni
               taṭaviṭapiśākhāvalagnaśuṣkakakubhākṣaphalamadgubalākāpicchaparimiśrakāśakuśavaṃśataruparṇasaṃcayasūcyamānacirātikrāntagirisaritpūrāṇi
               palvalapaṅkavinimagnavyāghrapadāni pakvodumbaragandhādhivāsitagahvarāṇi pavanacalitatanupatākākuṭilabhujagasṛtibhir
               aṅkitamārgapāṃsūni vanāntarāṇi vilokayan kiṃcid atikramya tan mṛgayūthadvayaṃ viśrabdhasthitaṃ
               sainyena pariveṣṭayāmāsa |</p>
            
            
            <p id="HJm_11.4">
               atha vilokya camūṃ dhṛtakārmukāṃ calakhalīnasamucchritanisvanām <br />
               aśaraṇāḥ paribhinnakadambakā bhayavaśena mṛgāḥ paridudruvuḥ //
                <span class="ref">HJm_11.4</span></p>
            
            
            <p id="HJm_11.5">
               avalokya samantataḥ parītān nṛpasainyena mṛgān sa bodhisattvaḥ <br />
               śaradheḥ śaram uddharantam ārād avanīśaṃ samupetya saṃbabhāṣe //
                <span class="ref">HJm_11.5</span></p>
            
            
            <p id="HJm_11.6">
               yugapan mṛgasaṃkṣayāya kasmād dhanur etat kriyate tvayā sabāṇam <br />
               divase divase mahānasaṃ te mṛgam ekaikam ahaṃ visarjayiṣye //
                <span class="ref">HJm_11.6</span></p>
            
            
            <p id="HJm_11.7">
               nijagāda mahīpatis tatas taṃ yadi satyaṃ mṛga tat tathā kariṣye <br />
               na kariṣyasi ced imāṃ vyavasthāṃ prahariṣyāmi tato mṛgeṣu bhūyaḥ //
                <span class="ref">HJm_11.7</span></p>
            
            
            <p id="HJm_11.8">
               pratipadya gate 'tha bhūmipāle dhavalacchattranivāritārkatāpe <br />
               nijagāda sametya bodhisattvo hariṇāṃs tān punar ekatām upetān //
                <span class="ref">HJm_11.8</span></p>
            
            
            <p id="HJm_11.9">
               yugapat samupāgate vināśe yadi labhyeta punaḥ kramaḥ sa sādhuḥ <br />
               kramam etya cirāya śāntihetuṃ bhavitā nāma kadācid anyad eva //
                <span class="ref">HJm_11.9</span></p>
            
            
            <p id="HJm_11.10">
               gajakumbhavibhedapaṇḍitānāṃ balināṃ kesariṇām api dviṣantaḥ <br />
               kṣapayanti śarair asūn narendrāḥ kim u darbhāgrabhujāṃ vane mṛgāṇām //
                <span class="ref">HJm_11.10</span></p>
            
            
            <p id="HJm_11.11">
               sitamaṇiśucibhis tamo vibhindañ jagad avabhāsya marīcibhiḥ śaśāṅkaḥ <br />
               patati vigatakāntir astaśailāt kṣaṇaviśarārava eva sarvabhāvāḥ //
                <span class="ref">HJm_11.11</span></p>
            
            
            <p id="HJm_11.12">
               salilam urutaraṅgaṃ raṃhasā kṣobhayitvā harati jaladhimadhyāt pannagaṃ vainateyaḥ <br />
               atipatati na kaścit karmaṇāṃ kovido 'pi prathitagurubalo 'pi prāktanānāṃ vipākam //
                <span class="ref">HJm_11.12</span></p>
            
            
            <p id="HJm_11.13">
               iti karmagatiṃ jñātvā vijñānapaṭavo budhāḥ <br />
               prāṇātyaye 'pi nāyānti viṣādaṃ dhīracetasaḥ //
                <span class="ref">HJm_11.13</span></p>
            
            
            <p>atha yūthapatidvayasamādeśāt tābhyāṃ yūthābhyām ahany ahany ekaiko mṛgas tasya rājño
               bhojanapaktikāle mahānasam agāt | evaṃ ca katipayeṣv ahaḥsv atikrānteṣu devadattayūthavartinyāḥ
               samāpannasattvāyā hariṇyāḥ prāpto gamanavāraḥ | tataḥ sā svayūthapatim āgamyovāca
               | svāmin niyataṃ śvaḥ prasavitrī bhavitāsmi | tataḥ prasūya vane mṛgaśāvaṃ vinikṣipya
               gantāsmi | mayā khalu tatra yuktaṃ martum | naitena garbhasthena śāvakeneti | devadatto
               yūthapatir uvāca | tat katamo 'nyo mṛgas tava vāre prāpte gamiṣyati | sarvathā tvayaiva
               gantavyam anātmajñā bhavatī yā mamājñāṃ laṅghayatīti | tena yūthapatinā nirbhartsitā
               sāpasṛtya mṛgī cintayāmāsa | yo 'yaṃ dvitīyo yūthapatir ayam atikāruṇikas tasmād enam
               api tāvad abhyarthayiṣye | gatvā ca bodhisattvam uvāca |</p>
            
            
            <p id="HJm_11.14">
               mama yūthapate vāraḥ prāpto gantuṃ nṛpālayam <br />
               āsannaprasavā cāsmi tad enaṃ rakṣa śāvakam //
                <span class="ref">HJm_11.14</span></p>
            
            
            <p id="HJm_11.15">
               prasūtamātram ālīnam avalihya ca jihvayā <br />
               stanaṃ ca pāyayitvāhaṃ śāvaṃ cañcalanetrakam //
                <span class="ref">HJm_11.15</span></p>
            
            
            <p id="HJm_11.16">
               vanānte śaṅkhaśakalacchāyair daśanakuḍmalaiḥ <br />
               spṛśantaṃ śādvalaśikhāṃ vilokya ca puraḥsthitam //
                <span class="ref">HJm_11.16</span></p>
            
            
            <p id="HJm_11.17">
               mama yūthapate yūthe bhaginy asti kanīyasī <br />
               gamiṣyāmi kṛtārthāhaṃ tasyāṃ nikṣipya putrakam //
                <span class="ref">HJm_11.17</span></p>
            
            
            <p id="HJm_11.18">
               iti putralālasāṃ tāṃ hariṇīm abhidhāyinīṃ samālokya /<br />
               yūthapater ārūḍhaṃ sutarām anukampayā hṛdayam //
                <span class="ref">HJm_11.18*</span></p>
            
            
            <p id="HJm_11.19">
               aparicite 'py anukampā duḥkhini sutarāṃ vivardhate sādhoḥ /<br />
               jalasiktamūlajālā lateva vṛkṣaṃ samālambya //
                <span class="ref">HJm_11.19*</span></p>
            
            
            <p id="HJm_11.20">
               yasyaivāsty anukampā dīnaṃ śaraṇāgataṃ samālokya <br />
               tadvyasanabhaṅgahetuṃ sa eva kurute paraṃ yatnam //
                <span class="ref">HJm_11.20</span></p>
            
            
            <p id="HJm_11.21">
               tām ūcivān atha mṛgīṃ mṛgayūthanātho bhadre parityaja śucaṃ manasi sphurantīm <br />
               tvaṃ tiṣṭha nirvṛtim upetya vane carantī yāsyāmy ahaṃ narapateḥ svayam eva veśma //
                <span class="ref">HJm_11.21</span></p>
            
            
            <p id="HJm_11.22">
               bālaṃ śirīṣaharitaṃ tṛṇam ādaśantaṃ candrāṃśujālavimalaṃ salilaṃ pibantam <br />
               saṃkrīḍamānam iha putrakam eṇaśāvaiḥ sārdhaṃ ciraṃ samavalokaya cañcalākṣam //
                <span class="ref">HJm_11.22</span></p>
            
            
            <p id="HJm_11.23">
               āśvāsya tām iti mṛgīṃ sa jagāda dhīras trātā yathādya hariṇī maraṇān mayeyam <br />
               duḥkhāt punarbhavakṛtāj janatāṃ tathaiva trāyeya mārajayinīṃ samavāpya bodhim //
                <span class="ref">HJm_11.23</span></p>
            
            
            <p>ity uktvā sa yūthapatir udarākrāntibaddhoṣmaṇaḥ khurapuṭotkhātarajaskān mṛgaromanthanojjhitabadarāsthinicitaparyantād
               vasatisthānāt prāg eva samutthāya vimanasā yūthenānugamyamāno vārāṇasīm abhitaḥ pratasthe
               |</p>
            
            
            <p id="HJm_11.24">
               vikośapuṣpās tam athākulākulāḥ kalair alīnāṃ virutair visāribhiḥ <br />
               vidhūtaśākhāgrakarā nabhasvatā nivartayāmāsur ivācaladrumāḥ //
                <span class="ref">HJm_11.24</span></p>
            
            
            <p id="HJm_11.25">
               vimucyamānaṃ suhṛdeva tena tan mṛgeṇa vātāhatalolapallavam <br />
               visāricīrīvirutaṃ samantato vanaṃ rurodeva samutsukotsukam //
                <span class="ref">HJm_11.25</span></p>
            
            
            <p>atha bodhisattvo vārāṇasīsamīpam āgamya kiṃcid vilambya tan mṛgayūtham ity uvāca |
               nivartyatām idānīm | sulabhaviyogāni hi lokasaṃgatāni | suciram api vasantakālaramaṇīyam
               aravindavanam upāsya himasamayaparimlānapalāśakesarakarṇikam apagatagandham apahāya
               gacchaty eva prakṛticañcalā śrīḥ | avabhāsya ca prāvṛṭkālajaladapaṭāvaguṇṭhitāni digvadhūmukhāni
               lāsyam iva ca darśayitvā viraktā iva veśyāṅganāḥ śaratkālavigalitasalilalaghūn apagatavibhavān
               kāmukān iva parityajanti jaladharān aciraprabhāḥ | kṣaṇadāmukhaviśeṣakaḥ śiśirāṃśur
               api prabhātasamaye parityajyate sahajayā kāntyā | sarvathā na tat kiṃcij jagati vidyate
               yan nānyonyaviyogi syād iti vicintya dharmaparāyaṇair yuṣmābhir bhūtvā samyag ātmā
               paripālanīya iti | tac ca mṛgayūthaṃ sthitvā bodhisattvam ā cakṣurviṣayād gacchantam
               avalokya pitṛviyogād iva śokaśalyakṣatahṛdayaṃ śūnyam iva tad vanaṃ pratyājagāma |
               bodhisattvo 'pi ca hariṇavarāhamahiṣājāsthinicaye lagnaśvagaṇakalahabhīṣaṇam utpatitāvalīnasaraghākulamāṃsapeśīkam
               upanihitaniśātakartanīkaṃ mṛgāgamanapratīkṣibhir aurabhrikair ākīrṇasūnāsthānam āgamyāvatasthe
               | te ca tadvadhādhikṛtāḥ puruṣā yūthapatim ādāya rājñe darśayāmāsuḥ |</p>
            
            
            <p id="HJm_11.26">
               athābhāṣata taṃ rājā hariṇaṃ hariṇekṣaṇaḥ <br />
               aparikṣīṇayūthas tvaṃ vada kiṃ svayam āgataḥ //
                <span class="ref">HJm_11.26</span></p>
            
            
            <p>bodhisattva uvāca |</p>
            
            
            <p id="HJm_11.27">
               garbhiṇī hariṇī deva śaraṇaṃ mām upāgatā <br />
               putradarśanakāṅkṣiṇyās tasyā vāre 'ham āgataḥ //
                <span class="ref">HJm_11.27</span></p>
            
            
            <p id="HJm_11.28">
               putrakaṃ draṣṭum icchantyāḥ pūrayitvā manoratham <br />
               eṇyās tasyāḥ paraṃ prīto manye 'haṃ mṛtyum utsavam //
                <span class="ref">HJm_11.28</span></p>
            
            
            <p id="HJm_11.29">
               hariṇīṃ hariṇaṃ cātra yātum ālokya mṛtyave <br />
               yan me samabhavad duḥkhaṃ tad adya na bhaviṣyati //
                <span class="ref">HJm_11.29</span></p>
            
            
            <p id="HJm_11.30">
               tasmāt pramāpaya nareśvara mām idānīm aurabhrikaiḥ kathaya deva vilambase kim <br />
               atyāyatena karuṇākavacena baddhaṃ ceto bhinatti na viṣādaśaro mamedam //
                <span class="ref">HJm_11.30</span></p>
            
            
            <p>atha sa rājā tasya tāṃ parārthapratipattipaṭīyasīm anukampāṃ vicintya vismitamatir
               upālabdha iva lajjayā bodhisattvam uvāca | sādhu sādhu yūthapate |</p>
            
            
            <p id="HJm_11.31">
               parārthaniṣpattinibaddhacetā mṛgākṛtis tvaṃ puruṣapradhānaḥ <br />
               paropaghātāya nibaddhayatnā vayaṃ khalu vyālamṛgaiḥ samānāḥ //
                <span class="ref">HJm_11.31</span></p>
            
            
            <p>atha bodhisattvo vipratisāravantaṃ rājānam avetya jātaviśrambhamukham ity uvāca |</p>
            
            
            <p id="HJm_11.32">
               śaraṇam upagataṃ kṛtāparādhaṃ ripum api pāsi kila vyudasya kopam <br />
               kathaya katham anāgasāṃ mṛgāṇām upari patanti taveṣavo niśātāḥ //
                <span class="ref">HJm_11.32</span></p>
            
            
            <p id="HJm_11.33">
               prahṛtaṃ na tvayā yuddhe dviṣaty api parāṅmukhe <br />
               nihaṃsi bhayavitrastān hariṇān naśyataḥ katham //
                <span class="ref">HJm_11.33</span></p>
            
            
            <p id="HJm_11.34">
               jahīhi mṛgayākrīḍām asatsaṃkalpavardhitām <br />
               narakāgneḥ sphuraddīpter bhavitrī yeyam āhutiḥ //
                <span class="ref">HJm_11.34</span></p>
            
            
            <p>atha sa rājā pramuditamanās taṃ yūthapatiṃ mahati siṃhāsana āropya savinayaṃ nīcairāsanam
               adhiṣṭhāya proktavān | aho subhāṣitaṃ kriyatāṃ me mohatimirāpanodinī dharmadeśaneti
               | tato bodhisattvaḥ sakalayā rājaparṣadāvalokyamānas taṃ rājānaṃ saṃrādhayann ity
               uvāca |</p>
            
            
            <p id="HJm_11.35">
               subhāṣitaprītir anunnatiḥ śriyā parārthaniṣpattipaṭīyasī kriyā <br />
               guṇeṣv atṛptir guṇavatsu cādaro virūḍham etac caritaṃ mahātmanām //
                <span class="ref">HJm_11.35</span></p>
            
            
            <p id="HJm_11.36">
               nitāntam āviṣkṛtatuṅgatejasī ubhe manuṣyasya manuṣyalakṣmaṇī <br />
               adainyam āpatsv api cittagauravād apatrapā cāryapathaprakāśinī //
                <span class="ref">HJm_11.36</span></p>
            
            
            <p id="HJm_11.37">
               khalāḥ prakṛtyaiva malīmasāśayā vṛthā pareṣām ayaśaḥsu jāgrati <br />
               svacittaśuddhau viniviṣṭabuddhayo budhāḥ punas teṣu bhṛśaṃ dayālavaḥ //
                <span class="ref">HJm_11.37</span></p>
            
            
            <p id="HJm_11.38">
               nareṣu tulyodayapauruṣeṣv api kriyā na sarvasya paropakāriṇī <br />
               parisphurajjyotiṣi nirghane nabhasy agastya evāmbu karoti nirviṣam //
                <span class="ref">HJm_11.38</span></p>
            
            
            <p id="HJm_11.39">
               vicintyamāno 'pi karoti vismayaṃ visāriṇā saccaritena sajjanaḥ <br />
               yadā tu cakṣuḥpatham eti dehināṃ tadāmṛteneva manāṃsi siñcati //
                <span class="ref">HJm_11.39</span></p>
            
            
            <p id="HJm_11.40">
               yasyāyāmi paropakārasalilasroto na vicchidyate dhīcakṣuś ca viyogi yasya tamasā dvāv eva tau jāgrataḥ <br />
               anyeṣāṃ paśudharmaṇāṃ parahitavyāpāradurmedhasāṃ tulye rātryahanī pramattamanasām ajñānanidrāvatām //
                <span class="ref">HJm_11.40</span></p>
            
            
            <p id="HJm_11.41">
               saṃsāre bhramato mahāndhatamase saṃtiṣṭhamānasya vā sādhoḥ sādhuphale nitāntamahatī dve eva te māṃ prati <br />
               yatra projjhya gṛhaṃ tapovanam abhiprasthīyate śreyase yasmin vā kriyate vivekapaṭubhiḥ sākaṃ kathā sūribhiḥ //
                <span class="ref">HJm_11.41</span></p>
            
            
            <p id="HJm_11.42">
               bhujyante svagṛhasthitā iva sukhaṃ yasyārthibhiḥ saṃpadaḥ paṭvī yasya ca dhīs tamaḥprahataye dvāv eva tau prāṇitaḥ <br />
               yas tv ātmaṃbharir unnate 'pi vibhave hīnaś ca vidvattayā tasyālekhyamaṇer ivākṛtibhṛtaḥ sattāpy asattā nanu //
                <span class="ref">HJm_11.42</span></p>
            
            
            <p id="HJm_11.43">
               kṛcchrāl labdham api krameṇa bhavati prabhraṃśi bhūyaḥ sukhaṃ tadbhraṃśe paritāpam eti puruṣaś cittānalaṃ jvālayan <br />
               duḥkhasyāsya bhavānubandhajananī hetuḥ śaṭhā jālinī te 'tyantaṃ sukhino manaḥsu nihitā yaiḥ samyag alpecchatā //
                <span class="ref">HJm_11.43</span></p>
            
            
            <p id="HJm_11.44">
               mohacchedi subhāṣitaṃ vinayati dravyaṃ vinaiva śramād adravye tu bhavanty api sphuṭapadā vyarthopadeśā giraḥ <br />
               karmāreṇa paṭīyasāpi vighanavyomendranīlacchaviḥ śrīgarbhaḥ kriyate kalaṅkaparuṣād ghaṇṭīkṛtān nāyasaḥ //
                <span class="ref">HJm_11.44</span></p>
            
            
            <p>iti guṇāguṇāntaravidā mahārājena satpathāśrayiṇā bhavitavyam iti | atha sa rājā dharmakathāmṛtāsvādaprīṇitamanā
               dattamṛgābhayaḥ sabahumānam iti bodhisattvaṃ praśaśaṃsa |</p>
            
            
            <p id="HJm_11.45">
               utpāde sati loka eṣa maraṇavyādhiśramair bādhyate tṛṣṇātantunibandhanasya jagato bhūyas ta evādhayaḥ <br />
               ity acchinnapunarbhavapratibhayaḥ saṃsāra ā nirvṛter yuṣmatsaṃgamahetur ity avamato nāyaṃ sadoṣo 'pi naḥ //
                <span class="ref">HJm_11.45</span></p>
            
            
            <p>atha bodhisattvaḥ siṃhāsanād avatīrya rājānam āpapracche |</p>
            
            
            <p id="HJm_11.46">
               mayā vinā nṛvara viṣaṇṇamānasaṃ samākulaṃ hariṇakulaṃ bhaviṣyati <br />
               akaṇṭakāṃ ciram anuśādhi medinīṃ vrajāmy ahaṃ tvaritapadaṃ tadantikam //
                <span class="ref">HJm_11.46</span></p>
            
            
            <p>tataḥ sa yūthapatiḥ kṣitipālānumatas tad eva vanam ājagāma |</p>
            
            
            <p id="HJm_11.47">
               atha yūthapatiṃ vilokya dūrān muditaṃ tan mṛgayūtham utsukākṣam <br />
               daśanāgragṛhītaśaṣpadarbhaṃ tvaritaṃ pratyudiyāya baddhapaṅkti //
                <span class="ref">HJm_11.47</span></p>
            
            
            <p id="HJm_11.48">
               vinimīlitalocaneva yāsīd dhariṇī yūthapatau gate vanāntāt <br />
               samupeyuṣi saiva tatra dhīre punar unmīlitalocaneva jātā //
                <span class="ref">HJm_11.48</span></p>
            
            
            <p id="HJm_11.49">
               āgamya sātha hariṇī hariṇapradhānam itthaṃ jagāda muditā calitāyatākṣī <br />
               prahlādayan mama manaḥ śiśur eṣa dāve saṃkrīḍate hariṇanātha tava prasādāt //
                <span class="ref">HJm_11.49</span></p>
            
            
            <p>bodhisattvo 'pi ca tan mṛgayūthadvayam āśvāsya parāṃ prītim upajagāma | tad evaṃ parahitaparāyaṇaḥ
               sa bhagavāṃs tiryagbhūto 'py āsīd iti vincintya tadupāropitaprasādā bhavata yūyam
               iti ||</p>
            
            
            <p>|| mṛgajātakaṃ prathamam ||</p>
            </div>
         
         <div id="d1e8627">
            
            <h3>12. Mayūra</h3>
            
            <p id="HJm_12.1">
               śīlaṃ paripālayatā trātāḥ sattvā mayūrabhūtena /<br />
               prāṇabhayād yena purā kas tatra na ropayed bhaktim //
                <span class="ref">HJm_12.1*</span></p>
            
            
            <p>tadyathānuśrūyate
               surabhikamalavanacchannamahāvimalasalilena prahlāditasiddhajanamānasena mānasena mahāsarasā
               sakalaśaśimaṇḍalabimbenevālaṃkṛtaikadeśe tripathagāsalilanipātakṣobhitabhūrjadevadārunameruvane
               prasrutānekaprasravaṇe tuhinopacayasthūlataraśikharasahasratayā rajatastambhair ivoparisamākīrṇe
               kesarisaṃtrāsaprasthitacamarayūthasphuritavālasaṃghātopavījyamānanikuñje nirjharasalilaprakṣālyamānaśilātale
               kusumitalatāprāntabhrāntamukharamadhukaragaṇasaṃgīte sābhiṣeka iva rājamāne bhūdharavare
               himavati dhautendranīlavimaladaṇḍākṛtiśirodharaḥ śaṅkhacchedāvadātāpāṅgadeśaḥ sphuṭitapāribhadrakakusumābhiraktatuṇḍo
               vipulavicitrapakṣatir indīvarapalāśākīrṇataruṇaśirīṣakusumasaṃghātānurūpabṛhatkalāpaḥ
               suvarṇāvabhāso nāma bodhisattvo mayūrādhipatir babhūva |</p>
            
            
            <p id="HJm_12.2">
               mayūravaram utpādya taṃ vicitratanūruham <br />
               vismitā iva paśyanto babhūvuḥ karmaśilpinaḥ //
                <span class="ref">HJm_12.2</span></p>
            
            
            <p id="HJm_12.3">
               meghārambhe jātanṛtyānurāgaṃ paśyantīnāṃ taṃ mayūrādhirājam <br />
               stokoddyotā hrīmatīnām ivāsan mandā vidyullāsikānāṃ vilāsāḥ //
                <span class="ref">HJm_12.3</span></p>
            
            
            <p id="HJm_12.4">
               mṛdaṅgavad dhvānini vārinirjhare dvirephavīṇāsu kalasvanāsu ca <br />
               latāvanāntargṛhake manohare nanarta citraṃ sa mayūralāsakaḥ //
                <span class="ref">HJm_12.4</span></p>
            
            
            <p id="HJm_12.5">
               parisphuraccandrakaratnamaṇḍalas taṭāntam āruhya yadā nanarta saḥ <br />
               samīraṇādhūtavano himācalas tadā vibhāti sma kirīṭavān iva //
                <span class="ref">HJm_12.5</span></p>
            
            
            <p id="HJm_12.6">
               kāntaṃ vitanvati kalāpam anaṅgavadhvā citre viśeṣaka ivālikhite dharitryām <br />
               tatra sthitā śikhini siddhavilāsinīnāṃ gāḍhaṃ kutūhalavaśān na tatarpa dṛṣṭiḥ //
                <span class="ref">HJm_12.6</span></p>
            
            
            <p id="HJm_12.7">
               āpāṇḍumeghapaṭalāvṛtadiṅmukhānte muktāmalāmbhasi śaratsamaye 'bhyupete <br />
               yasyāṃ sa candrakamaṇīn asṛjat kalāpī bhūr indranīlaśakalair iva sā babhāse //
                <span class="ref">HJm_12.7</span></p>
            
            
            <p id="HJm_12.8">
               kānte viceruṣi śanair apulākapakṣe yūthānuyātagamane kuśalaikapakṣe <br />
               tasmin mahīdharavarasya mayūrarāja indrāyudhaiḥ śabaliteva mahī rarāja //
                <span class="ref">HJm_12.8</span></p>
            
            
            <p>atha kadācid anilabalavibhidyamānakusumagandhādhivāsitadiṅmukheṣu bhramadalikulaśabaleṣu
               kalabharadanaparipāṇḍuṣu rāmaṇīyakaṃ gateṣu ketakeṣu kuṭajakakubhanīpakadambakusumasurabhīkṛtanikuñjeṣv
               indragopakābhyalaṃkṛtamarakataharitaśādvalaśyāmavanabhūmiṣu nayanaramyeṣu mahīdhareṣu
               sphuritataḍidvalayalāñchitodareṣu darśitendrāyudheṣu dhārāśaranipātaprodvāsitanidāghavairiṣu
               nabhaḥpidhāyiṣu jaladhareṣu śiśiraśīkarasparśāpanītadivasakarasaṃtāpeṣu parityajatsu
               candanadrumān phaṇiṣu prathamapūrapriyatamataraṅgahastāvalucyamānaphenāvataṃsāsu kaluṣasalilavasanapidhīyamānavipulapulinajaghanāsu
               mattāsv iva prāgalbhyam upagatāsu saridaṅganāsu sabāṣpaproṣitabhartṛkājananayanāvalokyamāneṣu
               meghadhvanipramuditeṣu vimuktamadhurārāveṣu gṛhamayūreṣu navajaladasalilakaṇanipātajanitakaṇakaṇāśabdeṣu
               tālatālīnālikeravaneṣu sa mayūrarājaḥ prabhātasamaye tanujalakaṇagurukṛtakalāpaḥ śrutihṛdayahāriṇīṃ
               kekāṃ vimuñcan nabhaḥśobhārtham ivotpatya vārāṇasīsamīpena prāgāt | tasyāṃ ca puri
               brahmadattena rājñā saha suptaprativibuddhā parasparapariṣvaṅgāpahṛtavilepanā kiṃcitparipāṭalalocanotpalānupamā
               nāma tasya rājño devī papraccha |</p>
            
            
            <p id="HJm_12.9">
               vada kasya dhvanir ayaṃ tāras tārādhipānana <br />
               yena pratāryamāṇena mama prahlāditaṃ manaḥ //
                <span class="ref">HJm_12.9</span></p>
            
            
            <p>rājovaca | devi suvarṇāvabhāso nāma mānuṣālāpo mayūrarājo himavati kṛtādhivāsas tasyaiṣa
               nabhasā saṃcaramāṇasya prakṛtimanoharaḥ kanakamarakatendranīlavaiḍūryarāśiprabhāsvarasya
               svaraḥ | punaḥ sakutūhalā devy uvāca | kutaḥ punar asau mayūrādhipatir devasya śrutipatham
               āgata iti | rājovāca |</p>
            
            
            <p id="HJm_12.10">
               puruṣāṇāṃ tiraścāṃ vā guṇā eva prakāśakāḥ <br />
               bhinnāndhakāranivahā maṇīnām iva raśmayaḥ //
                <span class="ref">HJm_12.10</span></p>
            
            
            <p id="HJm_12.11">
               mayūrākṛtim āsthāya ko 'pi kenāpi hetunā <br />
               nayanotsavabhūto 'sau sthito gaurīguror vane //
                <span class="ref">HJm_12.11</span></p>
            
            
            <p id="HJm_12.12">
               śikhiyūthādhipatinā tenālaṃkṛtagahvaraḥ <br />
               nāthavantam ivātmānaṃ manyate tuhinācalaḥ //
                <span class="ref">HJm_12.12</span></p>
            
            
            <p id="HJm_12.13">
               garjitena prayacchantaḥ sādhuvādam ivāmbudāḥ <br />
               baddhanṛttaṃ tam īkṣante sphuradbhis taḍidīkṣaṇaiḥ //
                <span class="ref">HJm_12.13</span></p>
            
            
            <p id="HJm_12.14">
               ghanasamayanāṭakādāv āhūtā barhisūtradhāreṇa /<br />
               sahasā taḍid ātmānaṃ darśayati naṭīva savilāsam //
                <span class="ref">HJm_12.14*</span></p>
            
            
            <p>athānupamā tena tasya mayūrādhipateḥ śrutihāriṇā svareṇākṣiptahṛdayā mṛduhasitabhrūlatākṣepaparāvartanāvalokanakrīḍāparibṛṃhitair
               vilāsais taṃ rājānaṃ vaśīkṛtyovāca | deva kriyatāṃ yatnas tasya mayūrādhipater grahaṇāya
               | krīḍanako 'smākam antaḥpure bhaviṣyati |</p>
            
            
            <p id="HJm_12.15">
               antaḥpuramadhyagatasphuṭacandrakadhāriṇā mayūreṇa <br />
               vividhamaṇikarṇapūreva tena no gṛhamahī bhavatu //
                <span class="ref">HJm_12.15</span></p>
            
            
            <p>rājovāca | devi na kilāsau śakyate grahītum | devy uvāca |</p>
            
            
            <p id="HJm_12.16">
               sṛjataḥ surabhīn madāmbubindūn balino 'pi dviradān vaśaṃ nayanti <br />
               puruṣāḥ paṭuvīryabuddhyupāyāḥ kim uta svalpabalodayān vihaṅgān //
                <span class="ref">HJm_12.16</span></p>
            
            
            <p id="HJm_12.17">
               hriyate baḍiśena vārimadhyāt pṛthuromā nayanādhvanaś cyuto 'pi <br />
               kim upāyavatām asādhyam asti vyavasāye hi sati kriyāḥ phalanti //
                <span class="ref">HJm_12.17</span></p>
            
            
            <p id="HJm_12.18">
               bhavato 'sti matir viśeṣapaṭvī bahavaḥ santi vipaścitaḥ sahāyāḥ <br />
               saphalīkriyate na cen mamecchā bhavatā snehaparāṅmukho 'si nūnam //
                <span class="ref">HJm_12.18</span></p>
            
            
            <p id="HJm_12.19">
               śāvān kulāyakagatān paripātukāmā nadyāḥ pragṛhya tanupakṣapuṭena toyam <br />
               dāvānalaṃ kila siṣeca muhuḥ kapotī snigdho jano na khalu cintayati svapīḍām //
                <span class="ref">HJm_12.19</span></p>
            
            
            <p>atha sa rājā mā devi krodhaṃ kārṣīr akāryam api tvadarthe kuryām | ataḥ karomy ahaṃ
               tadgrahaṇāya yatnam ity uvāca |</p>
            
            
            <p id="HJm_12.20">
               vilāsinīnāṃ madanānukarṣiṇā vilāsapāśena nibaddhamānasaḥ <br />
               śubhāśubhānveṣaṇasuptacetanaḥ prayāty anighno 'pi hi nighnatāṃ janaḥ //
                <span class="ref">HJm_12.20</span></p>
            
            
            <p id="HJm_12.21">
               amartyatejo'vayavān avāpya yā tilottameti prathitā surāṅganā <br />
               trilokanātho 'pi tayātmaśobhayā caturmukhatvaṃ gamitas trilocanaḥ //
                <span class="ref">HJm_12.21</span></p>
            
            
            <p id="HJm_12.22">
               taponidhiṃ gādhisutaṃ tapovane mahādhiyaṃ menakayā hṛtendriyam <br />
               avajñayākṛṣya mṛṇālakārmukaṃ śareṇa vivyādha hasan manobhavaḥ //
                <span class="ref">HJm_12.22</span></p>
            
            
            <p id="HJm_12.23">
               yad edhate lāghavahetur arthitā patanti yan mūrdhni nikārapāṃsavaḥ <br />
               spṛśanty adhikṣepaśarāś ca yan manas tad aṅganābhiḥ kriyate śarīriṇām //
                <span class="ref">HJm_12.23</span></p>
            
            
            <p id="HJm_12.24">
               ābadhya vyavasāyavarma purato vinyasya tṛṣṇācamūm āropya prasabhaṃ nitāntakaṭhinaṃ nirvrīḍatākārmukam <br />
               arthitvāhavamadhyam etya vivaśāḥ sīmantinībhiḥ kṛtā nīcebhyo 'pi sahanta eva puruṣā bhrūbhaṅgabāṇavraṇam //
                <span class="ref">HJm_12.24</span></p>
            
            
            <p>atha sa rājā śākunikān āhūyāvocat | asti suvarṇāvabhāso nāma himavati mayūrādhipatis
               taṃ bhavantaḥ śīghram ānayantu | na ced āneṣyatha tataḥ sarvān eva bhavatas tīkṣṇena
               daṇḍenāntakasakāśaṃ praheṣyāmīti | te ca maraṇabhītās tatheti pratiśrutya kaṃcin nipuṇataraṃ
               śākunikam abhyarthya visarjayāmāsuḥ | sa ca śākunikaḥ krameṇa himācalam āgamya vijñāya
               tasya mayūrādhipater gocarabhūmiṃ viracayya pāśān ekānte 'vatasthe |</p>
            
            
            <p id="HJm_12.25">
               prāleyādres tuṅgasānor upaghne nyastaṃ yad yat tena śākuntikena <br />
               tenātyarthaṃ barhiṇā dṛṣṭamātraṃ tat tad dūrāc cicchide pāśajālam //
                <span class="ref">HJm_12.25</span></p>
            
            
            <p>atha himavati dūrasthā divyacakṣuṣo munayas taṃ bodhisattvaprabhāvam ālokya vismitamanasa
               evam ūcuḥ |</p>
            
            
            <p id="HJm_12.26">
               dṛṣṭyānena śrīmatā puṇyadhāmnā chinnāḥ pāśā gāḍhabandhā yatheme <br />
               sādhor asya prāptabodhes tathaiva prajñāśastraṃ chetsyati kleśapāśān //
                <span class="ref">HJm_12.26</span></p>
            
            
            <p>atha sa śākunikaḥ pāśacchedaviṣaṇṇamanāḥ samupagamya kṛtāñjalis tasmai mayūrādhipataye
               tāṃ krūrāṃ rājājñām ākhyāyābravīt |</p>
            
            
            <p id="HJm_12.27">
               prāṇavicchedabhītānāṃ śaraṇya śaraṇārthinām <br />
               śvetāpāṅgapate bhūyās tvam eva śaraṇaṃ hi naḥ //
                <span class="ref">HJm_12.27</span></p>
            
            
            <p id="HJm_12.28">
               dṛṣṭyā cchinnās tvayā pāśāḥ śaṅkhacchedasitāntayā <br />
               sa tvam īdṛkprabhāvaḥ san katham asmān na pāsyasi //
                <span class="ref">HJm_12.28</span></p>
            
            
            <p id="HJm_12.29">
               tam ālokayato dīnaṃ magnaṃ bandhum ivāpadi <br />
               āpupūre manas tasya duḥkhena karuṇātmanaḥ //
                <span class="ref">HJm_12.29</span></p>
            
            
            <p id="HJm_12.30">
               na trāsyate kathaṃ sattvān dhīro 'yaṃ vyasanād iti <br />
               śīlapāramitā tasmin niḥsaṃdigdheva tasthuṣī //
                <span class="ref">HJm_12.30</span></p>
            
            
            <p id="HJm_12.31">
               māṃ cen na saṃtyajasi bodhim avāptukāma etān mayūravara pāhi narendradaṇḍāt <br />
               taṃ śīlapāramitayā janitaprasādam itthaṃ kṛpā śikhinam uktavatīva sādhvī //
                <span class="ref">HJm_12.31</span></p>
            
            
            <p>atha bodhisattvas tān maraṇabhītān prati duḥkhāyamāna īdṛśam acintayat |</p>
            
            
            <p id="HJm_12.32">
               madhurasvaraḥ surucirāṅgaruho yadi nābhaviṣyam aham atra vane <br />
               na nareśvarād akaruṇaprakṛter bhayam āgamiṣyad iti śākunikān //
                <span class="ref">HJm_12.32</span></p>
            
            
            <p id="HJm_12.33">
               iti mannimittam ayam ārtamanā vyasanaṃ na yāvad upayāti janaḥ <br />
               paricoditaḥ kṣitibhujā maraṇāt paripālayāmi khalu tāvad imam //
                <span class="ref">HJm_12.33</span></p>
            
            
            <p id="HJm_12.34">
               akāraṇe vā sati vāpi kāraṇe sametya yan nāma paro vinaśyati <br />
               anekadhigvādaśarakṣatātmanā kim īdṛśā tasya janasya janmanā //
                <span class="ref">HJm_12.34</span></p>
            
            
            <p>iti bodhisattvaś cintayitvā tam uvāca | gacchatu bhavān agratas tasmai rājñe nivedayituṃ
               mamāgamanam iti | atha sa śākunikaḥ pramuditamanās tvaritam āgamya nyavedayad idānīm
               evāsmadanukampayā deva sa mayūrādhipatir āgacchatīti | tataḥ sa rājā saha devyā paurajanena
               ca kutūhalavaśāt tadāgamanapratīkṣī punaḥ punar antarīkṣam ālokayāmāsa | so 'pi ca
               mayūrarājaḥ samāśvāsya vinivartya cānugāminaṃ mayūragaṇam ambaratalam utpatya sahasaivopagamya
               prakṛtimadhurayā kekayā sakalaṃ vārāṇasījanam ānandayāmāsa | tatas tasya tāṃ kekām
               ākarṇya niyamena sa mayūrādhipatir āgacchatīti vicintya pramuditamanaso nūpuravirāvasaṃtrāsitakapotapālīnilīnapārāvatamithunāḥ
               drutataragamanavigalitakarṇāvataṃsakāḥ kāścid anavasitaviśeṣakāṅkitalalāṭamadhyāḥ
               sindūrābhitāmrāṅgulayo drutagamanavighnakāriṇe gurunitambabharāyātyasūyantyaḥ kiṃcid
               gatvā cāparā gurujanāvalokanavrīḍitāḥ punas tvaritāṃ gatim avarundhānāḥ praharṣavikasannayanakuvalayapalāśaprāntaspṛṣṭaśravaṇāntāś
               ca kāścid aparāḥ punar ardhālikhitaṃ citraphalakam apāsya kṣīṇaprāṇaprāyaprāntavartikāḥ
               karaṇḍakeṣu vinikṣipya sitajaladatuhinakundamṛṇālasphaṭikarajatadhavalāni saudhatalāny
               āruruhur aparāś ca striyo vātāyanāny abhijagmuḥ |</p>
            
            
            <p id="HJm_12.35">
               atha jālagavākṣavartinīnām abalānāṃ vadanair viśālanetraiḥ <br />
               śikhidarśanajātasaṃbhramāṇāṃ bahucandreva bhṛśaṃ purī rarāja //
                <span class="ref">HJm_12.35</span></p>
            
            
            <p id="HJm_12.36">
               kautūhalād anilavellitakākapakṣā raṃhasvino hariṇaśāvamanoharākṣāḥ <br />
               ālokitāḥ pramanasā jananījanena nirjagmur unnatamukhāḥ śiśavo gṛhebhyaḥ //
                <span class="ref">HJm_12.36</span></p>
            
            
            <p id="HJm_12.37">
               krīḍāṃ vihāya ca manoharakandukotthāṃ svedāvabaddhakaṇacārulalāṭadeśāḥ <br />
               kiṃcitkucodgamasamunnamitottarīyā niścakramuḥ pratanubāhulatāḥ kumāryaḥ //
                <span class="ref">HJm_12.37</span></p>
            
            
            <p id="HJm_12.38">
               ayam ayam iti barhī darśanapronnatābhiḥ sphuṭanakhamaṇibhābhiḥ padmapattrāruṇābhiḥ <br />
               smitaruciramukhīnāṃ rājasīmantinīnāṃ kisalayitam ivāsīd aṅgulībhiḥ puraṃ tat //
                <span class="ref">HJm_12.38</span></p>
            
            
            <p>kṣaṇāc ca surāsurasaṃgrāmāt kṣurapranikṛttadaṇḍaḥ ketur iva vividhamaṇivicitras tasya
               rājño bhavanāntarālam alaṃkurvan sa mayūrarājo nipapāta |</p>
            
            
            <p id="HJm_12.39">
               yugapad atha janānāṃ vidrumākāratuṇḍe śikhini gurukalāpe dṛṣṭayas tatra petuḥ <br />
               dadati dhanam udāre kṣipram āśāḥ samantād abhilaṣitaphalānām arthināṃ dātarīva //
                <span class="ref">HJm_12.39</span></p>
            
            
            <p id="HJm_12.40">
               rājā ca rājamahiṣī ca mayūrarājam ālokya taṃ tutuṣatuḥ samavāpya kāmam <br />
               lokasya durlabham avāpya hi vastu kiṃcit khinnaṃ pramodamudam udvahatīva cetaḥ //
                <span class="ref">HJm_12.40</span></p>
            
            
            <p>tataḥ pramuditamanāḥ sa rājā taṃ mayūrarājaṃ rājārhe radanapāde samupaveśyāsane paścād
               āsanam adhyatiṣṭhat | atha bodhisattvo madhuragambhīreṇa svareṇa taṃ rājānam ity ābabhāṣe
               |</p>
            
            
            <p id="HJm_12.41">
               jitvendriyāṇi balavanti balena buddher yuñjan muhuḥ praṇayināṃ praṇayaṃ phalena <br />
               etāṃ samudravasanāṃ vyasanāny apāsya bhupāla pālaya ciraṃ pṛthivīṃ nayena //
                <span class="ref">HJm_12.41</span></p>
            
            
            <p id="HJm_12.42">
               tava dharmamayāḥ kaccid edhante dharmasetavaḥ <br />
               agādhaṃ duḥkhajaladhiṃ yān ālambyottariṣyasi //
                <span class="ref">HJm_12.42</span></p>
            
            
            <p id="HJm_12.43">
               randhrāvalokibhiḥ krūrair durgṛhītair ivāhibhiḥ <br />
               kaccid dṛṣṭamahādoṣair viṣayair nātibādhyase //
                <span class="ref">HJm_12.43</span></p>
            
            
            <p id="HJm_12.44">
               bhṛtyeṣu ca vinīteṣu kalatreṣu suteṣu ca <br />
               kaccit te kuśalaṃ rājan dehe cātra yaśonidhau //
                <span class="ref">HJm_12.44</span></p>
            
            
            <p>rājovāca |</p>
            
            
            <p id="HJm_12.45">
               bhavaty akuśalaṃ tāvan mayūrādhipa dehinām <br />
               parārthapaṭunā yāvat saṃgamo na bhavādṛśā //
                <span class="ref">HJm_12.45</span></p>
            
            
            <p id="HJm_12.46">
               saṃcaranmurajameghanisvanaṃ nartakītaḍidalaṃkṛtāntaram <br />
               tvām avāpya śikhirāja mandiraṃ vārivāhasamayāyate mama //
                <span class="ref">HJm_12.46</span></p>
            
            
            <p id="HJm_12.47">
               kāntāmukhasya tilako nabhasaḥ śaśāṅkaḥ svacchaprabhasya maṇir ābharaṇasya śuddhaḥ <br />
               jātaś cirābhilaṣito 'sya mayūranātha madveśmanaś ca mahatas tvam alaṃkariṣṇuḥ //
                <span class="ref">HJm_12.47</span></p>
            
            
            <p>ity abhisaṃrādhya sa rājā dīpaprabhāvabhāsitabhavanāntarāle prācīvadhūgṛhītaśaśidarpaṇe
               vibhāvyamānatārakākumudavanābhyalaṃkṛtanabhaḥsarasi prāpte ca kṣaṇadāmukhe surabhikusumapallavāstīrṇaṃ
               mayūrādhipataye mṛdu śayanīyam ādideśa | divase divase ca paripākasurabhimṛdūni phalāni
               prāyacchat | atha kadācit kāle gacchati sa rājā kiṃcit karaṇīyam uddiśya bodhisattvam
               anupamāyā devyā haste nikṣipya nātimahatā sainyenānugamyamānas turagakhurapuṭotkhātamārgapāṃsuparidhūsarakisalayakusumamañjarīkāṇi
               vanāntarāṇi kurvann amalasalilavāhinītaṭavetasacchāyānilīnaniścalabakabalākāvalokyamānacakitaśapharīkulākulataṭapayaskāḥ
               tvaritarathacaraṇadhvanisaṃtrāsarasitacakravākamithunaparityajyamānasitapulinās tās
               tāḥ samudrapatnīr ālokayaṃs trastasāraṅgotpatanasācīkṛtāni caṭulabahunayanānīva digantarāṇi
               paśyan prasṛtagokuladaśanacchidyamānaśaṣpāṅkurān ikṣuvaṇoparuddhān anekāṃś ca grāmasīmno
               'tikramya kiṃcid deśāntaraṃ jagāma |</p>
            
            
            <p id="HJm_12.48">
               sātha kṣitīśamahiṣī mahiṣīviṣāṇadhūmrālakākulamukhī paripāṇḍurāṅgī <br />
               vātāyanaprasṛtam āyatapakṣmalekhaṃ cakṣuś ciraṃ vrajati dhūrtaviṭe babandha //
                <span class="ref">HJm_12.48</span></p>
            
            
            <p id="HJm_12.49">
               dṛṣṭvā ca tāṃ sunayanāṃ nayanābhirāmāṃ bhitteḥ samīpam agamad viṭapuṅgavo 'sau <br />
               pārśvāni vīkṣya cakitā ca punaḥ punaḥ sā karṇotpalaṃ surabhi tasya mumoca gātre //
                <span class="ref">HJm_12.49</span></p>
            
            
            <p id="HJm_12.50">
               ādāya tat kuvalayaṃ vikasatpalāśam āghrāya mūrdhni ca niveśya sa jṛmbhamāṇaḥ <br />
               astaṃ vivasvati gate vivaśaḥ kathaṃcit tasyāḥ krameṇa nayanānugataḥ pratasthe //
                <span class="ref">HJm_12.50</span></p>
            
            
            <p id="HJm_12.51">
               gatvā tataḥ sa gaṇikābhavanaṃ vilāsī gāḍhaṃ vitānahṛdayaḥ śayane niviśya <br />
               niśvāsasūcitamanobhavabāṇapātas tasyāḥ prakāmam udakaṇṭhata vītadhairyaḥ //
                <span class="ref">HJm_12.51</span></p>
            
            
            <p id="HJm_12.52">
               ūce viṭo gaṇikayā parihāsapūrvaṃ paśyāmi śūnyam iva sāṃpratam āryaputram <br />
               dhūrtas tataḥ sa nijagāda nigūḍhabhāvo dyūte jito 'ham iti tena vitānatā me //
                <span class="ref">HJm_12.52</span></p>
            
            
            <p>atha sa viṭas tāṃ varṣaśatopamāṃ rajanīṃ manyamānas tadgatamanāḥ samutthāya rahasi
               kasmaicit suhṛde taṃ vṛttāntam āvedayāmāsa | śrūyatāṃ vayasya hyo mayā yad anubhūtam
               iti | yeyaṃ rājño 'gramahiṣī nimeṣamātreṇa mānuṣīti loke varṇyate salīlam ālokayantyā
               karṇād ādāya |</p>
            
            
            <p id="HJm_12.53">
               vātāyanaṃ samavalambya vilāsavatyā hāsasphuraddaśanaratnamayūkhabhāsā <br />
               nāmnā tayānupamayotpalam utpalākṣyā rūpeṇa cānupamayopari me vimuktam //
                <span class="ref">HJm_12.53</span></p>
            
            
            <p id="HJm_12.54">
               sā vātayānamukhasaṃgatacandravaktrā candraprabhāṃ daśanaratnarucā harantī <br />
               bhrūkārmukeṇa savilāsam udīritena cakṣuḥśaraṃ mayi vimuktavatī kṛśāṅgī //
                <span class="ref">HJm_12.54</span></p>
            
            
            <p>tac cintyatāṃ tāvat saṃgamopāya iti | atha suhṛd vihasyovāca | kadācit kākatālīyam
               idaṃ bhavet tvaṃ ca nṛpatibhavanabhittisamīpam anuprāptas tasyāś ca katham api kim
               apy ālokayantyāḥ | svayam eva tavopari karṇotpalaṃ patitaṃ syād ato mā bhavān gaṇikāviṭajanamadhyam
               āgamyātmānaṃ hāsyavastu kārṣīt | tat parityajyatām ayam asadvikalpaḥ | yady api ca
               kāmayamānayā rājamahiṣyā tavopari karṇotpalaṃ pātitaṃ syāt tathāpi na yujyata eveyam
               utkaṇṭhā | durlabhakāminījanasamāgamopāyacintā hi puruṣasya mahatīm aratim utpādayati
               | nidrām apaharaty aṅgāni durbalayati bhojanarucim apāsyati | hitavādinām api suhṛdām
               upadeśaṃ nābhinandati pravṛddhanavasalilaughasarid iva taṭalatāṃ dharmasthitim unmūlayati
               ramyāṇy api dveṣṭi | sajjanaguṇakathābhyasūyinī sarvathā pratisaṃkhyānabaleneyam abhāvaṃ
               śakyate netum iti | viṭa uvāca | anekadehalīlaṅghanā jaghanasaṃparkaniṣṇātabuddhayo
               mādṛśā dhūrtapuruṣāḥ kathaṃ sakāmām akāmāṃ vā sīmantinīṃ na jñāsyanti | śrūyatāṃ vayasya
               | śravaṇakaṇḍūyanastanaprakāśanalajjāparāvṛttāvalokanahasitādayo hi bhāvāḥ strīṇāṃ
               sakāmaṃ hṛdayam āviṣkurvantīti | kim atra saṃdehena | suhṛd uvāca | yady evaṃ khagapatir
               iva prākāram api laṅghayitvā bhavān nṛpatibhavanaṃ rātrau praviśet | kiṃ nv akṛtasaṃketā
               tatrabhavatī rājamahiṣī pratibodhyamānā tvayā |</p>
            
            
            <p id="HJm_12.55">
               vinītanidrākulalocanotpalā pravepitāṅgī jaghanacyutāmbarā <br />
               sasādhvasā ko 'yam iti prabhāṣiṇī bhaviṣyati vyāghrabhayān mṛgīva sā //
                <span class="ref">HJm_12.55</span></p>
            
            
            <p>tataḥ parijanakolāhalaprabuddhakāñcukīye rājakule nāyatikṣamam etat karma paśyāmi
               | evaṃ ca tayor mitho vicārayator eva mṛdugamanacalitamukharanūpuramanoharacaraṇakamalayugalavinyāsenārcayantīva
               vasudhātalam abhinayagatim iva darśayantī cakitahariṇanayanaspardhinā savilāsāvalokanadviguṇaśobhena
               karṇasuhṛdā cakṣuṣā hrepitam iva kiṃcid avanataṃ karṇotpalaṃ niyacchantī sthūlamuktāhāramaṇiprabhoddyotitagurupayodharā
               payodharavirahaprakāśaniśākarā niśeva mūrtimatī kiṃcid ātapajanitasvedakaṇajālakākrāntaviśeṣakāntā
               viśeṣakāntabakulamālikāparipūritakeśahastā hastāvalambitaśithilamekhalākalāpā kalāpicandrakamadhyanīlam
               uttarīyam udvahantī pratanumecakayā romarājyā vipulagambhīranābhinimnatām iva didṛkṣamāṇayopaśobhitatrivalītaraṅgaviṣamamadhyā
               madhyāhnasamayadivasakarakiraṇāliṅgiteva kamalamālā gamanapariśramavaśād īṣatparimlānasukumāraśarīrayaṣṭiḥ
               karpūrasurabhitāmbūlarāgāruṇādharā pariṇatalavalīphalābhipāṇḍukapolatalālikhitapattralekhā
               vigrahavatīva lakṣmīr lakṣmīvatī nāmānupamarūpānupamayā devyā prahitā vacanakuśalā
               kuśalaśilpighaṭiteva kanakapratimā dūtī | samāgamyābhivādya ca tad viṭadvayam upaviśya
               vijñāya ca tayor niryantraṇasuhṛttāṃ viśrabdham eva rājamahiṣīvṛttāntam ācaṣṭe |</p>
            
            
            <p id="HJm_12.56">
               puṣpāyudhapratinidhe bhavanāntagāmī dṛṣṭo yadānupamayāsi narendrapatnyā <br />
               sā me sakhī karatalārpitavaktrapadmā kārśyaṃ tadāprabhṛti pāṇḍuratāṃ ca dhatte //
                <span class="ref">HJm_12.56</span></p>
            
            
            <p id="HJm_12.57">
               tanutaram amṛṇālapaṅkapāṇḍu cyutadhṛti sāṃpratam aṅgam udvahantyāḥ <br />
               manasi manasijaḥ śarān aśeṣān aviratam asyati me vayasya sakhyāḥ //
                <span class="ref">HJm_12.57</span></p>
            
            
            <p id="HJm_12.58">
               kusumaśayanam ūṣmaṇāṅgajena pratidivasaṃ vitapaty anaṅgatanvī <br />
               upavanam api cāru vīkṣamāṇā na ca ramate hariṇīva yūthamuktā //
                <span class="ref">HJm_12.58</span></p>
            
            
            <p id="HJm_12.59">
               iti kusumadhanuḥśarāhatāṅgīm avirataniśvasitasphuratkapolām <br />
               avanamitamukhīṃ hriyā sugātrāṃ ramaya sakhīṃ vacasāpi tāvad adya //
                <span class="ref">HJm_12.59</span></p>
            
            
            <p>athāvasitavacanāyāṃ tasyāṃ dūtyāṃ sa tasya vayasyo vihasyāvocat | avaśyam eva sphuṭitasahakāramañjarīko
               vasantasamayaḥ kokilayā saha yujyate | siddhās te manorathā iti | viṭa uvāca | sarvathā
               kṛtārtho 'smi sakhi kathyatāṃ tāvat katamasmin pradeśe kasyāṃ vā velāyāṃ mayānupamā
               draṣṭavyeti | dūty uvāca | kiṃcid āsanne prasuptajane niśīthe yo 'sau bahiḥprākārasamīparohī
               nyagrodhas tam adhiruhya tasyaiva nṛpatibhavanabhittisaṃśliṣṭapramadavanopariprasṛtaśākhayāvatīrya
               vayasyena tatra suvarṇāvabhāsāya mayūrādhipataye dīrghikātaṭacitraśālāvasthitāhārasalilopanayanacchalenānupamā
               ciram ātmānaṃ vinodayantī samabhigamanīyeti | viṭa uvāca | sakhi madvacanād evam anupamā
               vaktavyā |</p>
            
            
            <p id="HJm_12.60">
               upari mamotpalam asitaṃ karṇād ādāya yat tvayā muktam /<br />
               jīvitam iva tad dayitaṃ mlānam api na saṃtyajāmy etat //
                <span class="ref">HJm_12.60*</span></p>
            
            
            <p>tathāstv iti ca praṇamya gatāyāṃ tasyāṃ vacanahāryāṃ bahulapakṣāndhakāratiraskaraṇadurālakṣyeṣu
               pathiṣu śrūyamāṇasuptagajaniśvāseṣv ālānasthāneṣu prathamayāmikajanaprotthāpyamānadvitīyajāgaraṇādhikṛteṣu
               gulmakapuruṣeṣu niścalapatatrigaṇādhyāsitaśākhākulāyeṣu vitapiṣu sthāṇum apy ālokya
               purataḥ puruṣa iti śaṅkamānaḥ surabhivarṇakānuliptaḥ sa viṭaḥ prathamajaladharanīlapaṭāvaguṇṭhitaśarīro
               vāmakakṣāvalambitaniśitakaravālaḥ saha tena suhṛdā pratyāsanne 'rdharātre samupagamya
               dūtyupadiṣṭenopāyena punardarśanāyeti suhṛdam āmantrya pramadavanaṃ prāviśat | atha
               tam āgacchantam ālokya gṛhītasaviśeṣamaṇḍanānupamā cintayāmāsa | niyatam avatarann
               ayam anayā vaṭaśākhayānena mayūreṇa dṛṣṭaḥ | kadācid ayam imaṃ vṛttāntam āgatāya rājñe
               nivedayed iti | tad enaṃ śikhinaṃ viṣasaṃpṛktenāhāreṇābhāvam eva neṣyāmīti vicintya
               |</p>
            
            
            <p id="HJm_12.61">
               śikhine viṣasaṃpṛktam āhāram udakaṃ ca sā <br />
               dadāv asvavaśībhūtā rāgeṇa ca bhayena ca //
                <span class="ref">HJm_12.61</span></p>
            
            
            <p id="HJm_12.62">
               apetakaulīnabhayaḥ sukhāśayā vimohitaḥ puṇyasapatnabhūtayā <br />
               anātmavān kiṃ na karoty asāṃprataṃ gatatrapo rāgaparāyaṇo janaḥ //
                <span class="ref">HJm_12.62</span></p>
            
            
            <p>sa ca mayūrādhipatiḥ kiṃcit tiktam āhāram udakaṃ cāsvādya niyatam anupamayānena puruṣeṇa
               saha saṃgamam abhilaṣantyā jātaśaṅkayā mahyaṃ viṣaṃ dattaṃ | tad idam atra prāptakālam
               |</p>
            
            
            <p id="HJm_12.63">
               etau strīpuṃsau jātarāgāndhabuddhī yāvad vādhūkyaṃ sāṃprataṃ nopayātaḥ <br />
               dharmyāṃ kurvāṇaḥ saṃkathāṃ kāpathaghnīṃ tāvad vairāgyaṃ netum enau yatiṣye //
                <span class="ref">HJm_12.63</span></p>
            
            
            <p>iti vicintya sa mahātmā taṃ viṭam ājuhāva | mahātmann ihopaviśya matsaṃkathayā vinodyātmānaṃ
               yathābhipretam anuṣṭhāsyasīti | sa ca viṭaḥ kutūhalavaśād upagamya mayūrādhipatisamīpe
               samupaviveśa | sāpi ca rājñī kiṃcit tam ālokya sasādhvasā tūṣṇīm evāvatasthe | tato
               bodhisattvas tayor upaviṣṭayoḥ purastād iti vairāgyasaṃbandhinīṃ kathām akarot |</p>
            
            
            <p id="HJm_12.64">
               aho hāsyajyotsnāparicayamanojño mukhaśaśī salīlaprasthānaṃ stanayugalam ucchrāyi subhagam <br />
               narasyetthaṃ mohāt parayuvatirūpaṃ kalayataḥ prasaṃkhyānābhāvāt kusumadhanur antaḥ praviśati //
                <span class="ref">HJm_12.64</span></p>
            
            
            <p id="HJm_12.65">
               nirundhānā hastaṃ mama rahasi nīvīśithilinaṃ bhaviṣyaty evaṃ sā prathamataralajjānatamukhī <br />
               iti strīsaṅgārthaṃ bahuvidhavikalpāndhamanasaḥ śarīraṃ randhrekṣī pratidinam anaṅgaḥ kraśayati //
                <span class="ref">HJm_12.65</span></p>
            
            
            <p id="HJm_12.66">
               āgacchet punar adya sā gurubhayāt tasyāḥ kuto 'bhyāgamaḥ śarvaryām athavāham eva cakitaṃ gacchāmi supte jane <br />
               dūtyāpy adya ciraṃ kṛtaṃ kim u manas tasyā nivṛttaṃ bhaved ity ārūḍhavikalpanākuladhiyaḥ kiṃ tat sukhaṃ kāminaḥ //
                <span class="ref">HJm_12.66</span></p>
            
            
            <p>saṃkalpāt</p>
            
            
            <p id="HJm_12.67">
               prabhavaty anaṅgadahanas tāpas tato jāyate saṃtāpād aratiḥ smṛteḥ pramathanī smṛtyā vinā hrīḥ kutaḥ <br />
               hrībhaṅgād vacanīyatāparibhavaḥ kleśeṣuviddhātmanoḥ syātām ādhimatoḥ kadā nu sukhinī strīpuṃsayoś cetasī //
                <span class="ref">HJm_12.67</span></p>
            
            
            <p id="HJm_12.68">
               akṣāṇāṃ vaśam āgataḥ sukham iti vyāmohitaś cintayā kāmārtaḥ parayoṣite spṛhayati vrīḍāvihīno janaḥ <br />
               śliṣyantīṃ striyam āyasīṃ hutavahajvālāsphuliṅgākulāṃ soḍhuṃ śakṣyati tāṃ kathaṃ nu narake prādurbhavadvepathuḥ //
                <span class="ref">HJm_12.68</span></p>
            
            
            <p id="HJm_12.69">
               iti paradārāsaṅgaṃ bahudoṣam avetya dhairyam ālambya /<br />
               bhaginīsaṃjñāṃ kṛtvā tasmāt prājño nivarteta //
                <span class="ref">HJm_12.69*</span></p>
            
            
            <p>tad evam alpasya nāma sukhasya hetor anekānalajvālāsahasrāliṅgyamānavikūṇitākṣāṇām
               aśubhakarmakāriṇām ārtanādakaruṇam tīkṣṇakrakacapāṭyamānaśirasāṃ cāpareṣāṃ
               rudhiradhārokṣitajvalitabhūtalam krūrayamapuruṣodgūrṇalohamudgarābhighātavicūrṇyamānapuruṣaśarīrāsthidhvānabhīṣaṇam
               ayaḥśālmalīkaṇṭakaparibhidyamānair aparaiś ca muhur abhinisvanadbhir upacitaparyantaṃ
               narakam icchanty amedhasaḥ patitum ity aho mahad etad ajñānam | athāsau viṭas tena
               mayūrādhipatinā narakakathāṃ varṇyamānām ākarṇya saṃvignamanā vinivartitaparadārābhilāṣa
               uvāca |</p>
            
            
            <p id="HJm_12.70">
               aho tvad enāṃ narakopavarṇanāṃ prakāmam ākarṇya muhur bhayaṃkarīm <br />
               udarciṣaṃ nārakajātavedasaṃ vilokayāmīva samutthitadhvanim //
                <span class="ref">HJm_12.70</span></p>
            
            
            <p id="HJm_12.71">
               tad adyārabhya rāgāndhajanacittāpahāriṇe <br />
               namo 'stu paradārāya sugatidvārarodhine //
                <span class="ref">HJm_12.71</span></p>
            
            
            <p id="HJm_12.72">
               śubhāśubhapathākhyānavyaktīkṛtaviniścayaḥ <br />
               ācāryam iva paśyāmi bhavantam anuśāsakam //
                <span class="ref">HJm_12.72</span></p>
            
            
            <p id="HJm_12.73">
               imāṃ ca rājamahiṣīm akhaṇḍitapativratām <br />
               apetarāgatimiro manye 'haṃ bhaginīm iva //
                <span class="ref">HJm_12.73</span></p>
            
            
            <p>athānupamā tasya bhaginīti vacanam upaśrutya parāṃ vrīḍām upagatā tāṃ ca bodhisattvadharmadeśanām
               avadhārya saṃvignamatir idam uvāca | mayā khalu mandabhāgyayā narakagāminyā kāmarāgavaśagayāsmai
               mayūrākṛtaye maharṣaye viṣasaṃpṛktam annam udakaṃ ca viśrāṇitaṃ tat katham idānīṃ
               kartavyam iti | tāṃ ca vipratisāravatīm ālokya bodhisattvo dhīrayāmāsa ||</p>
            
            
            <p id="HJm_12.74">
               maitrīmantreṇa me nityaṃ śarīram abhimantritam <br />
               naiva hālāhalenāpi viṣenāyāti vikriyām //
                <span class="ref">HJm_12.74</span></p>
            
            
            <p id="HJm_12.75">
               devi mā sma gamaḥ śaṅkāṃ madapāyakṛtām iti <br />
               na cāhaṃ kathayiṣyāmi kiṃcid īdṛṅ mahībhuje //
                <span class="ref">HJm_12.75</span></p>
            
            
            <p>athānupamā tadvacanam ākarṇya paraṃ paritoṣam upajagāma | so 'pi ca viṭas taṃ mayūrādhipatim
               abhivādya vinivṛttaparadāravyasanas tenaiva nyagrodhena svanilayam agāt | atha prabhātasamaye
               brahmadattaḥ samāpayya svarājyakaraṇīyam āgamya praviśya ca svabhavanaṃ prāg eva mayūrādhipatim
               agāt | parasparakuśalavārttāṃ ca nṛpatimayūrādhipatī papracchatuḥ | athānyasminn ahani
               rājānaṃ śikhipatir evam uvāca |</p>
            
            
            <p id="HJm_12.76">
               mama virahaviṣādadīnacittaṃ na pibati vāri phalaṃ na cāpi bhuṅkte <br />
               jaladharasamaye 'pi vītanṛttaṃ śikhikulam ākulatāṃ dhruvaṃ prayātam //
                <span class="ref">HJm_12.76</span></p>
            
            
            <p id="HJm_12.77">
               iti naravara pālaya tvam enāṃ bhuvam akhilāṃ vijitendriyārivargaḥ <br />
               aham api himavantam indugauraṃ tvadanumataḥ śikhipālanāya yāmi //
                <span class="ref">HJm_12.77</span></p>
            
            
            <p id="HJm_12.78">
               iti tam abhidadhānam indranīlacchavigalam āyatacārubarhabhāram <br />
               katham api gamanāya yūthanāthaṃ nagaravarād anumanyate sma rājā //
                <span class="ref">HJm_12.78</span></p>
            
            
            <p id="HJm_12.79">
               nṛpatinātha samutsukacetasā purajanena ca tena vilokitaḥ <br />
               abhajatāmbaram ambudasaṃvṛtaṃ śikhivaraḥ śikhināṃ hitakāmyayā //
                <span class="ref">HJm_12.79</span></p>
            
            
            <p id="HJm_12.80">
               atha vilokya manoharam ambare śikhinam āyatabarhabharālasam <br />
               amucad utsukatāṃ samupāgataṃ nayanavārikaṇān avarodhanam //
                <span class="ref">HJm_12.80</span></p>
            
            
            <p id="HJm_12.81">
               tīvre manodhṛtibhidi priyaviprayoge rūḍhaṃ yad aśru matilocanasaṃnirodhe <br />
               tan mūrtiman niyatam ādhihutāśatāpād duḥkhaṃ dravībhavati saṅgavato janasya //
                <span class="ref">HJm_12.81</span></p>
            
            
            <p id="HJm_12.82">
               dṛṣṭvā tataś calakalāpaśirodharaṃ taṃ dūrān mayūravṛṣabhaṃ nabhasā vrajantam <br />
               pratyudyayuś calitapakṣapuṭāḥ pratītāḥ kekāḥ kalāḥ kalagiraḥ śikhinaḥ sṛjantaḥ //
                <span class="ref">HJm_12.82</span></p>
            
            
            <p id="HJm_12.83">
               atha śikhini samete tatra bhūpālapārśvād guṇavati suhṛdīva prāptasarvābhilāṣe <br />
               tuhinagirir udagraṃ prītim āviścakāra pravisṛtahimahāsaḥ śaṣparomodgamena //
                <span class="ref">HJm_12.83</span></p>
            
            
            <p>bodhisattvo 'pi ca sametya tan mayūrayūthaṃ ciravirahaparyutsukaṃ pakṣābhyām āliṅgya
               samāśvāsayāmāsa |
               tad evam ātmani nirapekṣeṇa tena bhagavatā bodhisattvabhūtena prāṇāḥ prāṇātyayāt paripālitā
               iti vicintya sugatibhavanadvāraprakāśini pradīpabhūte śīle bhavadbhir ādaraḥ karaṇīya
               iti |</p>
            
            
            <p>|| iti mayūrajātakam ||</p>
            </div>
         
         <div id="d1e10231">
            
            <h3>19. Hastin</h3>
            
            <p id="HJm_19.1">
               jānāti kṣāntiphalaṃ ya eva rāgādiśāntim anvicchan /<br />
               kurute sa eva dhīraḥ praharaty api vairiṇi kṣāntim //
                <span class="ref">HJm_19.1*</span></p>
            
            
            <p>tadyathānuśrūyate</p>
            
            
            <p>vividhatarukusumagandhādhivāsitadigantarāle revāsalilakṣālitavipulāntarīyaśilātale
               pavanacalitaveṇuvanapalāśasalasalāśabdasaṃtrāsotkarṇacalitamṛgakule kvacid analaprasūtabhayotpatitaśakunigaṇe
               kvacid ucchritaśikharasthitadhavalabalāhakacchāyāśyāmīkṛtanitambe kvacid ibhayūthabhajyamānaśallakīgandhasurabhīkṛtanikuñje
               kvacit pulindījanasamuccīyamānapatitaviralamayūracandrake candrakiraṇavimalasalilaprasravaṇe
               'nyatra tāpasakanyakāgaṇānīyamānalatākusumasamudbhrāntālikulopagīte śukaharitaśādvalaramaṇīyavasudhātale
               vindhyabhūbhṛti śarajjaladharākṛtibṛhaddehaḥ śeṣabhujagānurūpakaraḥ kamalābhitāmrapuṣkaraḥ
               kṣuṇṇābhinavamustāsurabhimadalekhāśyāmakapolaḥ susaṃsthitanakhapādaḥ kaladhautaracitakumbhākṛtikumbhaḥ
               kṣamāṅkuśavinivāritāmārgaprasthitiḥ sthitir iva sarvaguṇānāṃ ṣaḍdanto gandhahastī
               bodhisattvo gajayūthādhipatir babhūva |</p>
            
            
            <p id="HJm_19.2">
               reje sa yūthapatir indumarīcigauro muktāvipāṇḍuradanaḥ pṛthupīnakumbhaḥ <br />
               puñjīkṛtaḥ paśupater iva nṛttakāle hāso mahān apahṛtakṣaṇadāndhakāraḥ //
                <span class="ref">HJm_19.2</span></p>
            
            
            <p id="HJm_19.3">
               vātāhatāni kusumāni samutsṛjantaḥ kiñjalkareṇuparipiñjarakesarāṇi <br />
               taṃ śākhinas tuhinaśailasitaṃ gajendraṃ bhaktyābhituṣṭuvur iva bhramarasvareṇa //
                <span class="ref">HJm_19.3</span></p>
            
            
            <p id="HJm_19.4">
               vihāya dūrāt kusumāni śākhināṃ hasatpalāśāni kuśeśayāni ca <br />
               kapolayos tasya madāmbudigdhayoḥ śanair alīyanta mudā śilīmukhāḥ //
                <span class="ref">HJm_19.4</span></p>
            
            
            <p id="HJm_19.5">
               nirantaraṃ pīnakapolaśobhitaṃ samantato vāsitadiṅmukhāntaram <br />
               sa yūthabhartā pibataḥ śanair madaṃ na karṇatālair bhramarān avārayat //
                <span class="ref">HJm_19.5</span></p>
            
            
            <p id="HJm_19.6">
               manoharam avicchinnaṃ prājyaṃ yācanakā iva <br />
               jagṛhuḥ ṣaṭpadās tasmād dānaṃ dānapater iva //
                <span class="ref">HJm_19.6</span></p>
            
            
            <p>tena ca yūthapatinā samāśrito vindhyagiriḥ kanakagirer apy ātmānam abhyadhikam ivāmanyata
               | tac ca gajayūthaṃ samyak tena paripālyamānaṃ rājanvad iva rājyam anudivasam avardhata
               |</p>
            
            
            <p id="HJm_19.7">
               tasya bhadrā subhadrā ca prakṛtyā bhadracetasaḥ <br />
               dayite dayitakṣānter dve kareṇū babhūvatuḥ //
                <span class="ref">HJm_19.7</span></p>
            
            
            <p>atha kadācid anilacalitapatākakuṭilavidyullatāparisphuraṇasaṃmīlitavipulākṣyāḥ salilabharagurujaladharagarjitasaṃtrāsapravepitāṅghryāḥ
               tanubhujalatotkṣeponnatataragurupayodharāyāḥ khaḍgaprabhāvabhāsitadakṣiṇabhujaṃ kalpatarukusumam
               ājighrantaṃ dayitam āliṅgantyāḥ patitakarṇotpalāyāḥ śithilakeśapāśacchannāṃsadeśāyāḥ
               pavanacalitam uttarīyam avarundhatyāḥ sphuritābharaṇamaṇikiraṇāvabhāsitaśarīrayaṣṭer
               nabhasā gacchantyā vidyādharyāḥ kisalayasukumārāt pāṇeḥ paribhraṣṭam abhinavam āmodādhivāsitadigantarālam
               alikulaparigītaṃ kanakasūcīsadṛśakesaraṃ rathacakrapramāṇaṃ haritālakapilamakarandam
               aravindaṃ mānasasaraḥsaṃbhūtaṃ tasya gajapater ekākinas tatrācalavare viharataḥ purastāt
               papāta | tac ca kamalam ādāya sa evam acintayat | bhadrāyāḥ subhadrāyāś ca me patnyor
               yā prathamam āgamiṣyati tasyai prasādam ahaṃ dāsyāmi |</p>
            
            
            <p id="HJm_19.8">
               paribhramadbhṛṅgakulākulāntaraṃ sugandhikiñjalkavikīrṇakesaram <br />
               idaṃ hasaccārupalāśasaṃcayaṃ mudā pradāsyāmi mahākuśeśayam //
                <span class="ref">HJm_19.8</span></p>
            
            
            <p>atha subhadrāyai prathamam āgatāyai tat kanakamayam ambhoruhaṃ sa gajapatiḥ prāyacchat
               | sāpi ca tad āghrāya sabahumānaṃ śirasi niveśayāmāsa | paścāc ca bhadrā samupagamya
               tat subhadrāyāḥ kumbhamadhyāvasthitam aravindam ālokya niyatam idam ambhoruham asyai
               sapatnyai mām avamanyānena yūthapatinā dattam iti vicintya parām īrṣyām āgamya taṃ
               dviradapatim apahāyānyatra vijahāra |</p>
            
            
            <p id="HJm_19.9">
               sā yatra dṛṣṭam ahani dviradena tena dattaṃ sugandhi vikacaṃ kamalaṃ sapatnyai <br />
               tatrerṣyayā parigatā na tṛṇaṃ jaghāsa nāmbhaḥ papau glapitamūrtir udanyayāpi //
                <span class="ref">HJm_19.9</span></p>
            
            
            <p id="HJm_19.10">
               asadvikalpanāhutyā ko nāma samanā janaḥ <br />
               īrṣyāvahniśikhām iddhām ātmadāhāya vardhayet //
                <span class="ref">HJm_19.10</span></p>
            
            
            <p id="HJm_19.11">
               te sukhaṃ śerate dhīrā nāmārgeṇa prayānti te <br />
               na manogṛham adhyāste yeṣām īrṣyābhujaṅgamī //
                <span class="ref">HJm_19.11</span></p>
            
            
            <p>atha bhadrā vindhyaśilātale tarucchāyāpihitavinibaddhaparyaṅkadhyānaniścalanayanam
               ālikhitam iva mattacakoravilocanaraktacīvaraprāvṛtāṅgaṃ pratyekabuddham ālokya sarasaḥ
               kusumāny ānīyārcayāmāsa |</p>
            
            
            <p id="HJm_19.12">
               kṣiptābhir ūrdhvam atha vāśitayā sa bhāsvāṃs tābhir muniḥ kumudapaṅktibhir ābabhāse <br />
               udbhāsinībhir aciradyutibhāsitāṅgaḥ saṃdhyāpayodhara ivopari tārakābhiḥ //
                <span class="ref">HJm_19.12</span></p>
            
            
            <p>atha sā hastinī vindhyācalataṭam āruhya yad asmāt pratyekabuddhārcanakuśalamūlāt phalaṃ
               tenāham asya gandhahastino vadhāya rājamahiṣī syām iti vicintyātmānaṃ mumoca | tasyāś
               ca śarīrabhāraparibhagnataruśākhāyāḥ patanaśabdam ākarṇya |</p>
            
            
            <p id="HJm_19.13">
               utpetuḥ pracalitacandrakā mayūrāḥ śārdūlo dṛśam udamīlayat prasuptaḥ <br />
               saṃtrāsāt tṛṇakavalaṃ vihāya dūrād utkarṇaṃ mṛgakulam ākulaṃ babhūva //
                <span class="ref">HJm_19.13</span></p>
            
            
            <p>sā ca kālaṃ kṛtvānyatarasya rājño jātismarā duhitā babhūva | kiṃcidudbhidyamānastanamukulāṃ
               ca tāṃ trivalīsopānamālādhirohaṇajātakhedeneva navayauvanaśilpinā samanmatham upacīyamānaśarīralāvaṇyāṃ
               prārabdhalajjāhasitavilāsām alikulaśyāmakeśapāśāṃ kanakacchedāvadātāṃ śriyam iva mūrtimatīṃ
               pitā kasmaicid eva nṛpataye prāyacchat | sā ca taṃ rājānam ananyastrīsadṛśair abalāguṇair
               apahṛtendriyaṃ kṛtvā kadācic candanānuliptastanagātrī niśvāsaparikuñcitādharapuṭā
               jvaritām ivātmānaṃ darśayāmāsa | yadā ca bhiṣagbhiś cikitsyamānāpi tathaiva jvaracchadmanā
               pariceṣṭate sma tadā tasyā bhartā bhṛśam aratim ājagāma | sā cainam uvāca |</p>
            
            
            <p id="HJm_19.14">
               naiṣa jvaro me haricandanena jīmūtaśītena na mārutena <br />
               prayāti śāntiṃ sphaṭikāmalena na cāṃśujālena niśākarasya //
                <span class="ref">HJm_19.14</span></p>
            
            
            <p id="HJm_19.15">
               vindhyācale 'sti dviradādhirājaḥ śvetāmbudābho guruṣaḍviṣāṇaḥ <br />
               mṛṇālaśukleṣu mahatsu tasya danteṣu santi kṣitipāla muktāḥ //
                <span class="ref">HJm_19.15</span></p>
            
            
            <p id="HJm_19.16">
               lipyeta tābhir yadi me śarīraṃ piṣṭābhir ambhaḥkaṇanirmalābhiḥ <br />
               taddantaśayyā yadi me kriyeta dāhajvarasyāsya tataḥ śamaḥ syāt //
                <span class="ref">HJm_19.16</span></p>
            
            
            <p>atha sa rājā niyatam anayā devyā jātismarayā jātyantare śruto dṛṣṭo vā vindhyavanavāsī
               gandhahastīti niścayam upetya vyādham āhūyāvocat |asti vindhyācale ṣaḍdanto gandhahastī
               | yadi tasya dantān āneṣyasi tato 'haṃ bhavantaṃ mahatārthena yojayiṣyāmīti | vyādha
               uvāca | yathā śakṣyāmi tathā kariṣyāmīti | devy uvāca | aham upāyaṃ jānāmi yathāsau
               gandhahastī viśrambham āyātīti |</p>
            
            
            <p id="HJm_19.17">
               dṛṣṭvā pravrajitaṃ śāntaṃ kāṣāyāmbaradhāriṇam <br />
               suśiṣya iva medhāvī praṇamyārcayati dvipaḥ //
                <span class="ref">HJm_19.17</span></p>
            
            
            <p id="HJm_19.18">
               paridhāya tataḥ samyak kāṣāye vāsasī tvayā <br />
               āhantavyaḥ śareṇāsau viṣadigdhena marmaṇi //
                <span class="ref">HJm_19.18</span></p>
            
            
            <p>sa ca tatheti pratiśrutya kāṣāyavasanasaṃbhṛtāṅgaḥ saśaraṃ dhanur ādāya vindhyācalam
               agamat | atha tam acalavanāntare saṃcarantam ālokya tad gajayūthaṃ sāśaṅkam ibhādhipataye
               nivedayāmāsa |</p>
            
            
            <p id="HJm_19.19">
               kāṣāyavasanaḥ ko 'pi sphuliṅgakapilekṣaṇaḥ <br />
               lohastambhavapuḥ sattvāṃs trāsayann iva lakṣyate //
                <span class="ref">HJm_19.19</span></p>
            
            
            <p>bodhisattva uvāca | na khalu kāṣāyavāsaḥ śaṅkanīyam | paśyantu bhavantaḥ |</p>
            
            
            <p id="HJm_19.20">
               apatrapā śāntipathasya sūcakaṃ dhvajo munīnāṃ madabhaṅgakāraṇam <br />
               kaṣāyaraktaṃ yadi dehabhūṣaṇaṃ janasya viśrambhanimittam ambaram //
                <span class="ref">HJm_19.20</span></p>
            
            
            <p>atha tasya yūthasya nātidūre 'vasthitaḥ sa vyādhas taruṇātmānam āvṛtya dhanur āropayāmāsa
               |</p>
            
            
            <p id="HJm_19.21">
               taṃ saṃdadhānam ibharājavināśanāya jyāyāṃ śaraṃ śitaphalaṃ tucisāramayyām <br />
               śākhākaraiḥ kisalayāṅgulibhis tarūṇāṃ vindhyo nyavārayad iva śvasanāvadhūtaiḥ //
                <span class="ref">HJm_19.21</span></p>
            
            
            <p id="HJm_19.22">
               madamukulitanetraṃ karṇavinyastahastaṃ viṭapini nikaṣantaṃ dānadigdhaṃ kapolam <br />
               viditakuśalamārgaṃ mārgaṇena dvipendraṃ mṛgaripur upakaṇṭhaṃ vāyukumbhe jaghāna //
                <span class="ref">HJm_19.22</span></p>
            
            
            <p id="HJm_19.23">
               atha nipatitakārmukottarīyaṃ dviradagaṇena ruṣānugamyamānam <br />
               gajapatir upagūḍhavān mṛgāriṃ sutam iva taṃ parisāntvayan bhayārtam //
                <span class="ref">HJm_19.23</span></p>
            
            
            <p id="HJm_19.24">
               kva ripur ayam aho kṛtāpakāro dviradapateḥ karuṇā kva cedṛśīyam <br />
               kṣitidharagahanāntadevatānāṃ dhruvam iti cetasi vismayo babhūva //
                <span class="ref">HJm_19.24</span></p>
            
            
            <p id="HJm_19.25">
               niśitaśaravibhinne tatra mātaṅganāthe srutarudhiralavāṅkaṃ dhūnayaty āsyam īṣat <br />
               tad amucad ibhayūthaṃ śallakīnāṃ sugandhīn upagataguruśokaṃ pallavān ardhadaṣṭān //
                <span class="ref">HJm_19.25</span></p>
            
            
            <p id="HJm_19.26">
               tam ujjahārātha śaraṃ gṛhītvā kareṇa kiṃcinnatapuṣkareṇa <br />
               balāt subhadrā kariṇaḥ kareṇuḥ kopaṃ pateḥ kṣāntir iva sphurantam //
                <span class="ref">HJm_19.26</span></p>
            
            
            <p id="HJm_19.27">
               viṣādinī tasya gajādhipasya bāṇavraṇaṃ śoṇitaleśadigdham <br />
               vicchinnamuktāguṇasaṃnibhena siṣeca sā puṣkaraśīkareṇa //
                <span class="ref">HJm_19.27</span></p>
            
            
            <p id="HJm_19.28">
               vigāhamānaḥ salilaṃ pipāsayā madena ko me surabhīkariṣyati <br />
               iti sphuṭāvartataraṅganisvanā bhṛśaṃ vicukrośa śuceva narmadā //
                <span class="ref">HJm_19.28</span></p>
            
            
            <p id="HJm_19.29">
               tavādya kaccid viśikhakṣatodbhavā tanutvam āyāti gajendra vedanā <br />
               iti bhramantyaś caṭulāḥ kapolayoḥ śanair apṛcchann iva bhṛṅgapaṅktayaḥ //
                <span class="ref">HJm_19.29</span></p>
            
            
            <p id="HJm_19.30">
               visārikālāgurudhūmadhūsarair vilolavidyudvalayāṅkitodaraiḥ <br />
               ghanair lalāṭaṃtapam uṣṇadīdhitiṃ samāvṛṇot tasya sukhāya vāsavaḥ //
                <span class="ref">HJm_19.30</span></p>
            
            
            <p id="HJm_19.31">
               prasannarevājalasaṅgaśītalaḥ praphullanānākusumādhivāsitaḥ <br />
               samāgato bandhur iva dvipādhipaṃ śareṇa viddhaṃ vyajati sma mārutaḥ //
                <span class="ref">HJm_19.31</span></p>
            
            
            <p>atha gajapatir yadi kathaṃcid antakālaṃ kariṣyāmi tad idaṃ gajayūtham anāthatāṃ yāsyatīti
               vicintya satyādhiṣṭhānam iti cakāra ||</p>
            
            
            <p id="HJm_19.32">
               apakāriṇy api prema yathāsmin mṛgalubdhake <br />
               tathānenādya satyena kṣayam āyātu me viṣam //
                <span class="ref">HJm_19.32</span></p>
            
            
            <p>atha satyādhiṣṭhānaprabhāvāt sadya evāpagataśaramūrcchāvedanaḥ sa gajapatir abhūt
               | taṃ ca tathā svāsthyam āgatam ālokya sa vyādhaḥ praṇamya taṃ rājamahiṣīvṛttāntam
               ākhyāyābhyuvāca |</p>
            
            
            <p id="HJm_19.33">
               dantārthaṃ dantināṃ nātha krūreṇākrūramānasa <br />
               āhato 'si hatadveṣa mayāpātreṇa pattriṇā //
                <span class="ref">HJm_19.33</span></p>
            
            
            <p id="HJm_19.34">
               iti śrutvā vacas tasya vyādhasya dviradādhipaḥ <br />
               uccakhāna viṣāṇāni kareṇādāya nirvyathaḥ //
                <span class="ref">HJm_19.34</span></p>
            
            
            <p id="HJm_19.35">
               babhāra sa karas tasya nibaddharudhirasrutiḥ <br />
               saktabandhūkamālāyāḥ puṇḍarīkasrajaḥ śriyam //
                <span class="ref">HJm_19.35</span></p>
            
            
            <p id="HJm_19.36">
               tenaiva satyavākyena tasya nāthasya dantinām <br />
               utpedire kṣaṇād dantāḥ śaṅkhacchedārjunāḥ punaḥ //
                <span class="ref">HJm_19.36</span></p>
            
            
            <p id="HJm_19.37">
               atha punāradanodbhavavismitaḥ karipateḥ sitavāridharatviṣaḥ <br />
               sa radanān upagṛhya vanāntarān mṛgaripuḥ kṣitipālagṛhaṃ yayau //
                <span class="ref">HJm_19.37</span></p>
            
            
            <p>atha dantāvalokanapramuditamanāḥ sa rājā taṃ lubdhakaṃ yathāpratipannenārthena yojayāmāsa
               | sāpi ca rājñī taṃ chadmajvaram apāsya tāni viṣāṇāni dṛṣṭvā jātapaścāttāpā tam īrṣyāvṛttāntam
               anyajanmānubhūtaṃ patye nivedya bāṣpasalilavyāptanayanotpalā tat tad vilalāpa |</p>
            
            
            <p id="HJm_19.38">
               aho dhig īrṣyāṃ guṇapakṣaghātinīṃ yayā mayā mohitamandacittayā <br />
               vane vasaṃs tāpasaśāntamānasaḥ sa yūthabhartā gamito yamakṣayam //
                <span class="ref">HJm_19.38</span></p>
            
            
            <p id="HJm_19.39">
               mahātmanā yena cirāya pālitaṃ na śakyate smānyagajaiḥ prabādhitum <br />
               samākulaṃ tena vinādya dantinā kathaṃ nu tan nāgakulaṃ bhaviṣyati //
                <span class="ref">HJm_19.39</span></p>
            
            
            <p id="HJm_19.40">
               nirantaraṃ yasya madaṃ pipāsavaḥ paribhramanti sma muhuḥ kapolayoḥ <br />
               samākulās tena vinādya ṣaṭpadāś cirād upaiṣyanti mṛṇālinīvanam //
                <span class="ref">HJm_19.40</span></p>
            
            
            <p id="HJm_19.41">
               abhūn muhus tasya gajādhipasya yaḥ kapolakāṣeṇa parisphurattvacaḥ <br />
               cirāya taṃ tanmadaleśavāsitaṃ dhruvaṃ subhadrā na jahāti śākhinam //
                <span class="ref">HJm_19.41</span></p>
            
            
            <p id="HJm_19.42">
               samudravelāraśanāvibhūṣite samucchvasatkomalaśādvalāṃśuke <br />
               dadhāsi māṃ kiṃ patimukhyaghātinīṃ kṣite vidāraṃ na dadāsi kiṃ nu me //
                <span class="ref">HJm_19.42</span></p>
            
            
            <p>atha tāṃ rājñīṃ tathā vilāpaparāṃ sa vyādho dhīrayāmāsa | mā devi śokaṃ kārṣīḥ | satyādhiṣṭhānamāhātmyena
               sa mahātmā punarudbhūtamanoharamahāviṣāṇaḥ samapagataśaraviṣavegaḥ sattvopakārāya
               prāṇān bibhrat karoty eva tasya mahato gajayūthasyādhipatyam iti ||</p>
            
            
            <p id="HJm_19.43">
               atha vacanam idaṃ niśamya tasmān nṛpamahiṣī pramanāḥ punar babhūva <br />
               kṣitipatir api vismayaṃ jagāma dviradapateḥ karuṇāṃ muhur vicintya //
                <span class="ref">HJm_19.43</span></p>
            
            
            <p>tad evaṃ kṣāntiphalam abhilaṣantaḥ karuṇātmakāḥ śastreṇāpi praharati vairiṇi satyām
               api śaktau kṣamanta eva mahātmāna ity avadhārya kṣamāyām ādaraḥ karaṇīya iti ||</p>
            
            
            <p>|| hastijātakaṃ navamam ||</p>
            </div>
         
         <div id="d1e11087">
            
            <h3>20. Candra</h3>
            
            <p id="HJm_20.1">
               apahṛtadaṃṣṭra ivāhiḥkṣāmyati śaktyā vinā saroṣo 'pi /<br />
               sati sāmarthye nojjhati yaḥ kṣāntiṃ sa kṣamī jñeyaḥ //
                <span class="ref">HJm_20.1</span></p>
            
            
            <p>tadyathānuśrūyate
               parākramanītiprabhāvavijitānyarājasāmantaḥ prabhūtahastyaśvakośasaṃpadupetas tejasvī
               dhīraḥ śuśrūṣādibhiḥ prajñāguṇair adhiṣṭhitas trivargānukūlaprakṛtiḥ prakṛtidakṣiṇo
               dakṣiṇāpathādhipatiḥ kaliṅgarājo nāma rājā babhūva |</p>
            
            
            <p id="HJm_20.2">
               bhujavīryaparājitaṃ jitāreḥ paradeśaṃ balino balāni yasya <br />
               abhisasrur udīrṇatuṅgavṛddheḥ salilānīva taṭāntam amburāśeḥ //
                <span class="ref">HJm_20.2</span></p>
            
            
            <p id="HJm_20.3">
               aparasparaḍiṇḍimaiḥ svanadbhiḥ kariṇo yasya vitanyamānakopāḥ <br />
               vaśagāḥ paritaḥ prayāṇakāle katham apy aṅkuśadhāriṇāṃ babhūvuḥ //
                <span class="ref">HJm_20.3</span></p>
            
            
            <p>tasyaivaṃvidhabalodayasya narapateḥ sapatnair akhaṇḍitamānasya khaṇḍadhāro nāma dvijātir
               amātyo babhūva | sa ca rājā kulasaṃtativicchedabhīruḥ kadācid anekān devatāviśeṣāṃs
               tanayārtham upayācate sma | tataḥ khaṇḍadhāras taṃ rājānam uvāca | praviśatu devo
               'ntaḥpuram ahaṃ devasya putrārthaṃ devatāṃ samupāsiṣye rājyaṃ ca pratipālayiṣyāmīti
               | tatheti ca rājābhidhāyāntaḥpuraṃ praviśya viṣayaparāyaṇo babhūva | khaṇḍadhāro 'pi
               ca svanāmāṅkaṃ sarvaparicchedajātaṃ rājyam anuśaśāsa | kaliṅgarājo 'pi ca vividhanṛttagītāvalokanaśravaṇāpahṛtahṛdayaḥ
               surapatir ivāpsarogaṇaparivṛto 'varodhanajanamadhyagato vijahāra |</p>
            
            
            <p id="HJm_20.4">
               manoharāv ārdramadhūkapāṇḍū samudgirantāv iva kāntim indoḥ <br />
               kasyāścid ādarśanibaddhadṛṣṭeḥ sapattralekhāv akarot kapolau //
                <span class="ref">HJm_20.4</span></p>
            
            
            <p id="HJm_20.5">
               apaśyad anyāṃ stimitāyatākṣīṃ smitena kiṃciccalitādharāgrām <br />
               navotpalāvasthitam utpalena tirodadhānāṃ cakitaṃ dvirepham //
                <span class="ref">HJm_20.5</span></p>
            
            
            <p id="HJm_20.6">
               parāṅmukhīṃ kāṃcid adhiṣṭhitāsanāṃ manoharālekhyapaṭāvalokinīm <br />
               upetya niḥśabdapadaṃ sa bhūpatiś cakāra hastadvayasaṃvṛtekṣaṇām //
                <span class="ref">HJm_20.6</span></p>
            
            
            <p id="HJm_20.7">
               vidhunvatīṃ pāṇim alaṃ mayeti bhiyāsvanām asphuritābhidhānām <br />
               stanau dukūlena tirodadhānāṃ jagrāha dūtīm api vepitāṅgīm //
                <span class="ref">HJm_20.7</span></p>
            
            
            <p id="HJm_20.8">
               tvam eva me bhāvini jīvitaṃ paraṃ nidhehi dṛṣṭiṃ mayi valguhāsini <br />
               iti bruvan kāṃcid avāṅmukhīṃ sthitāṃ prasādayāmāsa kathaṃcid aṅganām //
                <span class="ref">HJm_20.8</span></p>
            
            
            <p id="HJm_20.9">
               kiṃciccalanmukharanūpurabhūṣaṇena pādena kuṭṭimatalaṃ likhatīṃ salīlam <br />
               karṇe jagāda kim api pramadāṃ hasantīṃ lakṣyīkṛto 'nyavanitānayaneṣupātaiḥ //
                <span class="ref">HJm_20.9</span></p>
            
            
            <p>atha tasya narapater evam akhaṇḍaviṣayasukhānubhāvinas tāḥ śuddhāntamattakāśinyo
               vividhamṛduhasitakathākrodherṣyābhrūbhaṅgamanoharair vilāsair atīva hṛdayam ācikṣipuḥ
               ||</p>
            
            
            <p id="HJm_20.10">
               parihāsakālacalitonnatabhruvaḥ smitacandrikāparigatānanendavaḥ <br />
               trivalīvijihmatanuromarājayo na mano haranti vada kasya yoṣitaḥ //
                <span class="ref">HJm_20.10</span></p>
            
            
            <p id="HJm_20.11">
               sphuritaprakāśadaśanāvalīrucaḥ paritaḥ kṣarantya iva kāntim aindavīm <br />
               na haranti kaṃ nu lavalīsugandhayaḥ pramadājanasya madamaṇḍanā giraḥ //
                <span class="ref">HJm_20.11</span></p>
            
            
            <p id="HJm_20.12">
               vadanendavaḥ śravaṇaruddhadṛṣṭayaḥ parapuṣṭakaṇṭharucayaḥ śiroruhāḥ <br />
               pariṇāmitālaphalasaṃnibhāḥ stanā na manoharaṃ kim iva nāma yoṣitām //
                <span class="ref">HJm_20.12</span></p>
            
            
            <p id="HJm_20.13">
               na gatās ta eva laghutāṃ jagattraye sukhinas ta eva sudhiyas ta eva ca <br />
               bahudoṣasarpanicitāni saṃśritā na vilāsinīviṣalatāvanāni ye //
                <span class="ref">HJm_20.13</span></p>
            
            
            <p>atha kāle gacchati devy āpannasattvā babhūva |</p>
            
            
            <p id="HJm_20.14">
               tasyā guṇanidhau vṛddhiṃ yāte garbhe dine dine <br />
               agrayoḥ saṃbhṛtakṣīrau jagmatuḥ śyāmatāṃ stanau //
                <span class="ref">HJm_20.14</span></p>
            
            
            <p id="HJm_20.15">
               jānunor upari nyasya pāṇī pallavakomalau <br />
               dṛṣṭvā bhartāram uttasthau sā kathaṃcid ivāsanāt //
                <span class="ref">HJm_20.15</span></p>
            
            
            <p id="HJm_20.16">
               adya prasavinī syān nu śvo veti sakutūhalaḥ <br />
               putrārthī bhūpatiḥ snigdhaṃ tām apaśyat punaḥ punaḥ //
                <span class="ref">HJm_20.16</span></p>
            
            
            <p>atha viśuddhe 'hani sākṣṇāṃ nidhim iva svaprabhayāvabhāsitanṛpatibhavanāntaram amarakumārākāram
               akhilabhuvanālaṃkārabhūtaṃ tanayam asūta |</p>
            
            
            <p id="HJm_20.17">
               śarīraprabhayā cāndrīṃ sa jahāra yataḥ prabhām <br />
               tasyākāri tato nāma candra ity eva bandhubhiḥ //
                <span class="ref">HJm_20.17</span></p>
            
            
            <p>anyāsām api triṃśanmātrāṇāṃ rājñīnāṃ tanayā jajñire | athāṣṭavarṣadeśīyāṃś candreṇa
               kumāreṇa saha kumārān kṣatravidyāgrahaṇāya kasmaicid gurave nivedayāmāsa | sarvāṃś
               ca tān kumārān mṛgayādivyasanaparāyaṇān anekaiḥ kalāguṇais tejasā bhujabalena ca candraḥ
               kumāro 'tiśiṣye |</p>
            
            
            <p id="HJm_20.18">
               jāyante guṇabāndhavāḥ sumatayaḥ ślāghyaṃ garimṇāṃ padaṃ rūḍhaṃ lāghavadoṣa eva mahatāṃ keṣāṃcid ā janmanaḥ <br />
               dṛśyante hi narā mahaty api kule jātāḥ samānāḥ śunā kiṃ nodanvata iddharatnanicayāc chambūka utpadyate //
                <span class="ref">HJm_20.18</span></p>
            
            
            <p id="HJm_20.19">
               samānā nīlatā satyaṃ śikhicandrendranīlayoḥ <br />
               sā tu ratnagatā ślāghyā kalyāṇaṃ hi sadāśrayaḥ //
                <span class="ref">HJm_20.19</span></p>
            
            
            <p id="HJm_20.20">
               vidyante na guṇāḥ puṃsi kvacid ākṛtimaty api <br />
               indranīlākṛtiṃ kāco vahann api na tadguṇaḥ //
                <span class="ref">HJm_20.20</span></p>
            
            
            <p>atha sa rājā bodhisattvaṃ yauvarājye 'bhiṣicya tebhyo 'pi ca kumārebhyaḥ kiṃcid deśam
               adāt | atha ca candro manujādhipānumataḥ saha bhrātṛbhiḥ svadeśaṃ gatvā khaṇḍadhāranāmāṅkāni
               dṛṣṭvovāca | sarvathā nāmamātreṇāsmatpitā rājā khaṇḍadhāra evātrādhipatir iti | kumārā
               ūcuḥ | nanv apanīyedaṃ khaṇḍadhāranāma svāni svāni svadeśe nāmāni vayaṃ sarvopakaraṇeṣu
               lekhayāmaḥ | tatheti ca pratipanne candreṇa prathamaṃ candranāmāropya paścād ātmīyāni
               nāmāni te lekhayāmāsuḥ | tac ca tathā nirvṛttaṃ vijñāya khaṇḍadhāraḥ paraṃ kopam āgamya
               brāhmaṇān saṃnipātya rahasy avocat | apahṛtam anena me rājaputreṇādhipatyam | tad
               idam atra prāptakālaṃ kenacid upāṃśunā candraḥ prāṇair viyojanīya iti | paśyantu bhavantaḥ
               |</p>
            
            
            <p id="HJm_20.21">
               laghīyaḥ prājyaṃ vā phalam abhimataṃ prāptumanasā nirīheṇa sthātuṃ kṣaṇam api na yuktaṃ matimatā <br />
               kulālo daṇḍena bhramayati na cec cakram aniśaṃ śarāvaḥ kumbho vā na hi bhavati satyām api mṛdi //
                <span class="ref">HJm_20.21</span></p>
            
            
            <p>brāhmaṇā ūcuḥ | tvam evopāyam atra vastuni śakto 'dhigantum iti | khaṇḍadhāra uvāca
               | yady evaṃ tato yadi kathaṃcid ayaṃ rājā svapnaṃ bhavatām agrato nivedayet tato yuṣmābhir
               vaktavyaṃ deva khaṇḍadhāraḥ svapnaphalābhijñaḥ | sa eṣa praṣṭavya iti | tatheti ca
               brāhmaṇāḥ pratipedire | atha kadācit sa rājā svapnadarśanodvignahṛdayas tebhyo brāhmaṇebhyaḥ
               svapnaṃ nivedayāmāsa | brāhmaṇaiś ca khaṇḍadhāraḥ svapnādhyāyavedīti nirdiṣṭaḥ | tataḥ
               sa rājā khaṇḍadhāram āhūya svapnam iti nivedayāmāsa |</p>
            
            
            <p id="HJm_20.22">
               svapne kilādya puram etad aśeṣam antrair āveṣṭitaṃ parividhūsaradīnalokam <br />
               baddhvā nipīḍitatanuḥ kunayena cāhaṃ kṣiptaś citābhuvi kaḍevarasaṃkulāyām //
                <span class="ref">HJm_20.22</span></p>
            
            
            <p>tad asya tāvat svapnasya guravaḥ phalam ākhyātum arhantīti | khaṇḍadhāra uvāca | deva
               kaṣṭaḥ khalu svapnasya vipāko dṛśyate |</p>
            
            
            <p id="HJm_20.23">
               rājyād vā mahato bhraṃśaṃ svapnas tat sūcayaty ayam <br />
               māsadvayena gantavyaṃ diṣṭāntam athavā tvayā //
                <span class="ref">HJm_20.23</span></p>
            
            
            <p id="HJm_20.24">
               śrutvā vacas tasya sa bhūmipālo viprasya viproṣitakāntiśobhaḥ <br />
               martavyam ity āgatasādhvasatvān nodyānabhūmau na gṛhe 'bhireme //
                <span class="ref">HJm_20.24</span></p>
            
            
            <p id="HJm_20.25">
               vicintyamānaṃ maraṇaṃ prakṛtyā karoti dūre 'pi manoviṣādam <br />
               samutphaṇāśīviṣadurnirīkṣyaṃ śarīriṇāṃ kiṃ punar atyupoḍham //
                <span class="ref">HJm_20.25</span></p>
            
            
            <p>atha sa rājā khaṇḍadhāram uvāca | bhavet punaḥ kaścid upāyo yenāhaṃ rājyaparibhraṃśaṃ
               na prāpnuyām akālamaraṇaṃ veti | khaṇḍadhāra uvāca | tena khalu devaḥ śrotum arhaty
               upāyam iti | saha candreṇa kumāreṇa sarvakumārā yajñakarmaṇy ālabdhavyā anye ca catuṣpadāḥ
               prāṇinaḥ |</p>
            
            
            <p id="HJm_20.26">
               tallohitasya śukatuṇḍavilohitasya pūrṇāṃ vitānabhuvi puṣkariṇīṃ viśālām <br />
               bhūpāla yady avatariṣyasi tan na rājyād bhraṃśaṃ gamiṣyasi paretapater vaśaṃ vā //
                <span class="ref">HJm_20.26</span></p>
            
            
            <p>atha sa rājā punar api me jīvataḥ putrā guṇavattarā bhaviṣyantīti vicintya tān kumārān
               nigaḍabaddhān ānīya khaṇḍadhāram uvāca | prārabhyatām ādhvaraṃ karmeti |</p>
            
            
            <p id="HJm_20.27">
               tataḥ kumāreṣu bhṛśaṃ viṣādiṣu pravartite karmaṇi sāptatantave <br />
               mahībhujo jyeṣṭhasutād vinākulaḥ sa mantridhūrto nijagāda pārthivam //
                <span class="ref">HJm_20.27</span></p>
            
            
            <p id="HJm_20.28">
               nṛcandra candraḥ sa bhavaccharīrajo balāvalipto yadi nāgamiṣyati <br />
               tadā śubhadhvaṃsi vidhānam ādhvaraṃ bhaviṣyatīdaṃ na phalāya bhūyase //
                <span class="ref">HJm_20.28</span></p>
            
            
            <p>rājovāca | gurujanabhaktaḥ khalu candraḥ kumāras tan na mamājñāṃ laṅghayiṣyati | dūtam
               asmai praheṣyāmīti | tatheti ca pratipanne khaṇḍadhāreṇa sa rājā dūtam āhūyovāca |
               gaccha yatra tatrāvasthitaṃ candraṃ brūhi śīghraṃ bhavatā matsakāśam āgantavyam iti
               | tatheti sa ca dūtaḥ parigṛhītarājaśāsano bodhisattvasakāśam ājagāma | sa ca mahātmā
               saparijanaḥ surabhimāsaprārabdhasahakāramañjarīkam atimuktakāśokatilakagandhādhivāsitalatāmaṇḍapam
               akhaṇḍaśobhaṃ vilāsavasatim iva vasantalakṣmyāḥ kiṃcid udyānaṃ praviśyātmānaṃ vinodayāmāsa
               | pratīhāranivedito 'bhyanujñātapraveśaś ca dūtaḥ pratatabāṣpakaṇavarṣiṇā mukhena
               praṇamya candraṃ katham api tam anekasattvavināśāyopacaritam adhvaravṛttāntam ākhyāya
               tāṃ rājājñāṃ nivedayāmāsa | tato bodhisattvaṃ suhṛdo bāndhavāś caivam ūcuḥ | sarvam
               idaṃ tava nāśāya durātmanaḥ khaṇḍadhārasya cchandaviceṣṭitam | mahādhūrtasya yater
               iva śāntā ca śarīrakriyā rākṣasasyeva cāśuddham antaḥkaraṇam | aho durātmanāṃ caritāni
               sarvathā |</p>
            
            
            <p id="HJm_20.29">
               praśāntaveṣe 'pi virūkṣamānase na durjane viśvasanīyam aṇv api <br />
               bako hi tiṣṭhann api niścalas taṭe parisphurantīṃ śapharīṃ na hanti kim //
                <span class="ref">HJm_20.29</span></p>
            
            
            <p id="HJm_20.30">
               upanayati viṣādaṃ dhairyam apy āśritānāṃ janayati parimohaṃ tāpam antar vidhatte <br />
               ahiviṣam iva daṃśaprāptam ekāntatīvraṃ caritam abhajanīyaṃ duḥsahaṃ durjanasya //
                <span class="ref">HJm_20.30</span></p>
            
            
            <p>tad ājñāpayatu kumāro yāvad enaṃ durātmānaṃ rakṣovṛttim aphalabrāhmaṇanāmānaṃ khaṇḍadhārakaṃ
               baddhvānayāmaḥ paretanāthavaśaṃ vā prāpayāma iti | bodhisattva uvāca | satyaṃ mamāpi
               khaṇḍadhāraṃ prati kiṃcid abhyutthitaḥ kopa āsīt | sa tu me hutavaha iva saliladhārayā
               kṣamayopaśāntiṃ nītaḥ | yadi cāsmatprāṇair guravaś cirajīvino bhavanti nanu kṛtārthā
               vayam iti tad alam atrabhavatāṃ khaṇḍadhāraṃ prati kopena yāsyāmy evāham | atha sa
               dūto vismayād ity avocat | aho mahad āścaryaṃ sarvathā kumāraḥ paramārthakṣamī | kutaḥ
               |</p>
            
            
            <p id="HJm_20.31">
               uttiṣṭhantaṃ yasya vairikṣayāya krodhavyālaṃ kṣāntividyā ruṇaddhi <br />
               śreyaḥprāpto baddhaśuddhāśayānāṃ labdhālokaḥ so 'graṇīḥ kṣāntibhājām //
                <span class="ref">HJm_20.31</span></p>
            
            
            <p>atha bodhisattvo bāṣpasalilakaṇamucā svaparijanenānugamyamāno rathavaram āruhya yajñamadhyagataṃ
               pitaram āgamya covāca |</p>
            
            
            <p id="HJm_20.32">
               tyakto 'smi yadi tātena svajīvitagaveṣiṇā <br />
               mama deham imaṃ yajñapaśutām upakalpaya //
                <span class="ref">HJm_20.32</span></p>
            
            
            <p id="HJm_20.33">
               mayā tyakto 'si putreti bruvāṇasya mahīpateḥ <br />
               candrasyopari duḥkhena nipetur bāṣpabindavaḥ //
                <span class="ref">HJm_20.33</span></p>
            
            
            <p id="HJm_20.34">
               yadā ciram api sthitvā gantavyaṃ mṛtyugocaram <br />
               tadā paravināśena ko vāñched āyuṣaḥ sthitim //
                <span class="ref">HJm_20.34</span></p>
            
            
            <p>atha khaṇḍadhāras tān ṛtvija uvāca | śṛṇvantūpādhyāyāḥ prathamāhutau pātyamānāyāṃ
               candraḥ kumāraḥ prāg ānaddhavyaḥ paścād ime kumārā iti |</p>
            
            
            <p id="HJm_20.35">
               iti bruvāṇam udgrīvāḥ khaṇḍadhāraṃ vyalokayan <br />
               kumārāḥ sukumārāṅgāḥ śārdūlaṃ hariṇā iva //
                <span class="ref">HJm_20.35</span></p>
            
            
            <p>atha te kumārāḥ kṛtāñjalayo bodhisattvam iti vijñāpayāmāsuḥ |</p>
            
            
            <p id="HJm_20.36">
               tvayi sthite bhrātari lokavatsale mahātmani jyāyasi tuṅgacetasi <br />
               paśūn ivāsmān katham eṣa nirghṛṇo yamakṣayaṃ neṣyati khaṇdadhārakaḥ //
                <span class="ref">HJm_20.36</span></p>
            
            
            <p>atha teṣāṃ bhrātṝṇāṃ vacanam ākarṇya duḥkhāyamānahṛdayo bodhisattvo maitrīsamanvitaṃ
               samādhim ālalambe |</p>
            
            
            <p id="HJm_20.37">
               samādhinā tasya viśuddhacetasaḥ samāhatānām ca samāhitātmanaḥ <br />
               bhujaṅganīlāni savismayātmanāṃ nṛpātmajānāṃ nigaḍāni pusphuṭuḥ //
                <span class="ref">HJm_20.37</span></p>
            
            
            <p>nigaḍasphuṭanavismite ca tasmin rājani kim idam iti ca jātavimarśe tatra khaṇḍadhārake
               |</p>
            
            
            <p id="HJm_20.38">
               udiyāya payoguruḥ payodaḥ pidadhad dyāṃ śitikaṇṭhakaṇṭhanīlaḥ <br />
               sphuritaprabhayā taḍidbhṛkuṭyā kupito rākṣasavaj jagarja coccaiḥ //
                <span class="ref">HJm_20.38</span></p>
            
            
            <p id="HJm_20.39">
               khagamuktavibhagnapādapāni dhvanimanti pracalacchilātalāni <br />
               śikharāṇi nipātayan girīṇāṃ pravavau vahnisakhaḥ pracaṇḍavegaḥ //
                <span class="ref">HJm_20.39</span></p>
            
            
            <p id="HJm_20.40">
               pramumoca tato ghanāghanaṃ tad ghanajālaṃ ghanam aśmanāṃ samūham <br />
               bhṛśam ākulacetasāṃ dvijānāṃ makhamadhye praṇavadhvaniḥ śaśāma //
                <span class="ref">HJm_20.40</span></p>
            
            
            <p id="HJm_20.41">
               paripāṭalayan payodharāṇām udarāṇi prabhayā payogurūṇi <br />
               drutam astam iyāya pārthivasya vyasanaṃ draṣṭum aśaknuvann ivārkaḥ //
                <span class="ref">HJm_20.41</span></p>
            
            
            <p id="HJm_20.42">
               kupitair iva śātakumbhakumbhāḥ kratubhūmau nihitāḥ pratāḍyamānāḥ <br />
               upalais tvaritaṃ divaḥ patadbhiḥ kṛtabhaṅgāḥ paricakvaṇuś calantaḥ //
                <span class="ref">HJm_20.42</span></p>
            
            
            <p id="HJm_20.43">
               praśaśāma bhayād ivādhvarāgniḥ paritaḥ prasphuritākulasphuliṅgaḥ <br />
               galitaślathapāṇḍudhūmajālo gaganād aśmabhir āhataḥ patadbhiḥ //
                <span class="ref">HJm_20.43</span></p>
            
            
            <p id="HJm_20.44">
               kariṇāṃ gurulohakośabaddhā radanāḥ śliṣṭamṛdas taṭābhighātāt <br />
               upalābhihatāḥ parikvaṇanto mumucuḥ prasphuritatviṣaḥ sphuliṅgān //
                <span class="ref">HJm_20.44</span></p>
            
            
            <p id="HJm_20.45">
               nipapāta śikhī nivāsayaṣṭeḥ kṛkavākur virasaṃ rarāsa bhītaḥ <br />
               upalābhihatāś ca lolanetrā viviśuś chekamṛgā gṛhodarāṇi //
                <span class="ref">HJm_20.45</span></p>
            
            
            <p id="HJm_20.46">
               śiśiraṃ jaladānilaṃ pipāsuḥ pṛthuvalmīkavinirgatārdhabhogaḥ <br />
               phaṇam āśu saphūtkṛtaṃ vitanya praviveśāśmabhir āhato bhujaṅgaḥ //
                <span class="ref">HJm_20.46</span></p>
            
            
            <p id="HJm_20.47">
               parihṛtya tu bodhisattvam ārāt sakumāraṃ nipatatsu vegavatsu <br />
               upaleṣu nṛpaḥ sakhaṇḍadhāro bhavanaṃ bhītajanākulaṃ pratasthe //
                <span class="ref">HJm_20.47</span></p>
            
            
            <p id="HJm_20.48">
               sacivasya mahīpateś ca yātos taḍiduddyotavibhāvite 'rdhamārge <br />
               aśaniḥ śirasī bibheda bhedacyutamastiṣkalavopadigdhakeśe //
                <span class="ref">HJm_20.48</span></p>
            
            
            <p id="HJm_20.49">
               mṛtam aśrumatī janān niśamya kṣitipālaṃ kṣitipālapūjitājñam <br />
               mṛducittatayātiduḥkhabhārāt sahasā jīvitam utsasarja devī //
                <span class="ref">HJm_20.49</span></p>
            
            
            <p id="HJm_20.50">
               atha bhītajanojjhitāntarālaṃ bhavanaṃ bhūmipateḥ sphuṭatkapāṭam <br />
               upalābhihataṃ papāta sadyaḥ kanakastambhavibhaṅgajātanādam //
                <span class="ref">HJm_20.50</span></p>
            
            
            <p id="HJm_20.51">
               mṛtau bhavetām atha kiṃ nu jīvitau śaṭhāśayau pārthivakhaṇḍadhārakau <br />
               iti sphuradbhiḥ paritaḥ payodharā ruṣeva vidyunnayanair vyalokayan //
                <span class="ref">HJm_20.51</span></p>
            
            
            <p>atha prabhātasamaye bodhisattvaḥ pitror agnisaṃskāraṃ kṛtvā dattanivāpasalilāñjaliḥ
               saṃvignamatir aho sūktam idaṃ buddhānāṃ bhagavatām utpannapradhvaṃsinaḥ sarvabhāvā
               iti vicintya tān bhrātṝn uvāca |</p>
            
            
            <p id="HJm_20.52">
               māṃ putravṛkṣaṃ saṃvṛddhyai sā siktvā snehavāriṇā <br />
               anavāptaphalā mattaḥ kva yātā jananī mama //
                <span class="ref">HJm_20.52</span></p>
            
            
            <p id="HJm_20.53">
               pṛthivīṃ pṛthivīpālaḥ pālayitvā pitā mama <br />
               kva yātaḥ khaṇḍadhāreṇa saha khaṇḍitadharmaṇā //
                <span class="ref">HJm_20.53</span></p>
            
            
            <p id="HJm_20.54">
               smaraṇīyavibhūtīdaṃ patitastambhatoraṇam <br />
               śocantīva guroḥ sadma vicyutāḥ śālabhañjikāḥ //
                <span class="ref">HJm_20.54</span></p>
            
            
            <p id="HJm_20.55">
               imā viṣamasaṃpātasphuṭitā galiteṣṭakāḥ <br />
               ātmānam iva śocanti dhūsarāś citrabhittayaḥ //
                <span class="ref">HJm_20.55</span></p>
            
            
            <p id="HJm_20.56">
               kiṃ nu saṃgītaśāleyam uta vāsagṛhaṃ bhavet <br />
               kṛcchrād ity anumīyante bhāgā bhagnasya veśmanaḥ //
                <span class="ref">HJm_20.56</span></p>
            
            
            <p id="HJm_20.57">
               āsīd iha gṛhaṃ sthāne śrīmat tasya mahīpateḥ <br />
               ity utsuko janaḥ śokād anyebhyaḥ kathayiṣyati //
                <span class="ref">HJm_20.57</span></p>
            
            
            <p id="HJm_20.58">
               niḥśrīkam upalāghātaparetaśukakokilam <br />
               idaṃ ca bhavanodyānaṃ dhyāyatīva mahīpateḥ //
                <span class="ref">HJm_20.58</span></p>
            
            
            <p id="HJm_20.59">
               aniṣṭhitasukhāśānāṃ vipattiṃ pratipālayan <br />
               itiśabdaḥ samāptyarthaḥ sotkaṇṭha iva tiṣṭhati //
                <span class="ref">HJm_20.59</span></p>
            
            
            <p id="HJm_20.60">
               puṃsām acchinnakṛtyānāṃ kariṣyati karoti ca <br />
               cakāra ca samāptyartham itiśabdam anityatā //
                <span class="ref">HJm_20.60</span></p>
            
            
            <p id="HJm_20.61">
               sthitāyāṃ mayy api vyoma nityam ity abhidhīyate <br />
               ity ūrdhvam iva paśyantī krodhāt tiṣṭhaty anityatā //
                <span class="ref">HJm_20.61</span></p>
            
            
            <p id="HJm_20.62">
               aparādhīnavṛttitvād upalabdhamanaḥśamāḥ <br />
               apāstabāndhavasnehā niḥsaṅgāḥ sukham āsate //
                <span class="ref">HJm_20.62</span></p>
            
            
            <p id="HJm_20.63">
               saṃkalpād viṣayābhilāṣiṇi jane tṛṣṇā karoty āspadaṃ tṛṣṇābaddhamanā nikāramalinaṃ badhnāti sevāñjalim <br />
               sevārtaḥ param ārirādhayiṣayā nighno bhavaty andhavan nighno duḥkhaparamparāparibhavakleśair adhiṣṭhīyate //
                <span class="ref">HJm_20.63</span></p>
            
            
            <p id="HJm_20.64">
               kṛcchrāl labdham api krameṇa bhavati prabhraṃśi bhūyaḥ sukhaṃ tadbhraṃśe paritāpam eti puruṣaś cittānalaṃ jvālayan <br />
               duḥkhasyāsya bhavānubandhajananī hetuḥ śaṭhā jālinī te 'tyantaṃ sukhino manaḥsu nihitā yaiḥ samyag alpecchatā //
                <span class="ref">HJm_20.64</span></p>
            
            
            <p id="HJm_20.65">
               tato 'haṃ rājyam utsṛjya bahuvyasanakaṇṭakam <br />
               śāntyai śāntipathasthānaṃ gamiṣyāmi tapovanam //
                <span class="ref">HJm_20.65</span></p>
            
            
            <p id="HJm_20.66">
               athābhiṣicyānujam āhitakriyaṃ dvijātibhir bhrātaram udyatāśiṣam <br />
               vihāya lakṣmīṃ tapaso vivṛddhaye vanāya vavrāja sa dhīramānasaḥ //
                <span class="ref">HJm_20.66</span></p>
            
            
            <p>tad evaṃ tena bhagavatā bodhisattvabhūtenāpakāriṇy api kṣamā na śithilīkṛteti vicintya
               śreyogaveṣibhiḥ kṣāntibalair bhavitavyam iti ||</p>
            
            
            <p>|| candrajātakaṃ daśamam ||</p>
            </div>
         
         <div id="d1e12386">
            
            <h3>22. Mṛga</h3>
            
            <p id="HJm_22.1">
               na vinā vīryāt tanv api phalam īpsitam āpyate jagadbhūtyai /<br />
               iti khedam agaṇayitvā vyāyacchante mahābhāgāḥ //
                <span class="ref">HJm_22.1*</span></p>
            
            
            <p>tadyathānuśrūyate
               kvacid amalasalilavāhinyā vetasapaṅktiśyāmatīralekhayā madgukulānugamyamānacakitamīnakulākulāmbhastalayā
               prasāritadukūladhavalapulinayā nimnagayā parikṣiptabhūdharapārśve kvacid dāvānalārdhadagdhapariṇatāmalakākṣabadarākīrṇavasudhātale
               marakatasūcīharitadarbhāṅkuropacite kvacid varāhāvataraṇasaṃtrāsapariplutadarduraparimucyamānapalvalataṭānte
               'nyatra mṛgapiśitādhmātaprasuptaśārdūlādhyāsitaguhāmukhe vividhavallīvalayapariveṣṭitanimnakuṭilalekhāṅkitataruskandhe
               ghanapalāśavaṃśīvanarodhāndhakāranikuñje gahanāntare bodhisattvo mṛgayūthādhipatir
               babhūva | tena ca mahātmanā rājyam iva sadvṛttena narapatinānupālyamānaṃ hariṇayūtham
               akutobhayaṃ mahatīṃ vṛddhim agamat |</p>
            
            
            <p id="HJm_22.2">
               hariṇaṃ harakaṇṭhanīlapṛṣṭhaṃ harisattvaṃ haritaṃ tṛṇaṃ daśantam <br />
               sadasatpathavedinaṃ mṛgās te tam upādhyāyam ivānvaguḥ suśiṣyāḥ //
                <span class="ref">HJm_22.2</span></p>
            
            
            <p>atha kadācit priyamṛgayasya tan mṛgayūthaṃ vyādhasakāśāt kasyacid avanipateḥ śrutipatham
               ājagāma | sa ca rājā gṛhītadhanvā turagavarādhirohī sainyaparivṛtas tad vanam āgamya
               dūrāt taṃ mṛgayūtham ālokayāmāsa |</p>
            
            
            <p id="HJm_22.3">
               vihāya romanthanam unmukhasthiraḥ sa kṛṣṇasāraḥ śarapātaśaṅkitān <br />
               mṛgān ninīṣuṃ śaragocaraṃ nṛpaṃ vilokayāmāsa camūpuraḥsaram //
                <span class="ref">HJm_22.3</span></p>
            
            
            <p id="HJm_22.4">
               vilokya saṃbhūtakhalīnanisvanaṃ jighāṃsu tat sainyam adhijyakārmukam <br />
               mṛgaiḥ parīto bhayaloladṛṣṭibhiḥ sa yūthabhartedam acintayad dhruvam //
                <span class="ref">HJm_22.4</span></p>
            
            
            <p id="HJm_22.5">
               mahīpatiḥ pāti sukhaṃ sukhārthinīṃ prajām anutpannabhayāṃ śubhāśrayāt <br />
               acintayitvātmagataṃ pariśramaṃ sa rakṣitā yo vyasane 'pi rakṣati //
                <span class="ref">HJm_22.5</span></p>
            
            
            <p id="HJm_22.6">
               amūn bhayabhrāntavilolalocanān parisravacchoṇitasiktabhūtalān <br />
               mṛgān purastāt patataḥ sphurattanūn vilokayiṣyāmi kathaṃ śarāhatān //
                <span class="ref">HJm_22.6</span></p>
            
            
            <p id="HJm_22.7">
               mṛgāṃs tad enān mṛgayāvinodino na yāvad āghnanti śitaiḥ śilīmukhaiḥ <br />
               balena tāvad bhayalolacakṣuṣāṃ prayatnam eṣāṃ karavāṇi rakṣaṇe //
                <span class="ref">HJm_22.7</span></p>
            
            
            <p>idam vanam anena sainyena sarvataḥ parikṣiptaṃ tat katamayā diśā mṛgayūthaṃ nirvāhayāmīti
               samantato 'valokyācintayat | bhavatu labdha upāyaḥ | imāṃ girisaritam ullaṅghya svasti
               mṛgebhyaḥ syād iti tarkayāmi | na caikena krameṇaite hariṇāḥ śakyanta etāṃ śīghrasalilavāhinīṃ
               samudrapatnīṃ ullaṅghitum iti | tad idam atra prāptam asyāḥ sarito madhyāvasthitasya
               mama pṛṣṭhe kramaṃ dattvā sukham ete mṛgā yāsyantīti vicintya kvacit taṭataruśikhāpraskhalitasalilāyāḥ
               paribhramadāvartamadhyabhrāntaviśīrṇaphenasaṅghāyās tasyāḥ kṣitidharasarito madhyam
               avagāhya sthirayitvātmānaṃ sa mahātmā tān mṛgān uvāca |</p>
            
            
            <p id="HJm_22.8">
               pariplutya taṭād asmād dattvā pṛṣṭhe kramaṃ mama <br />
               yāta yātabhayāḥ śīghraṃ svayūthyāḥ saṃkaṭād itaḥ //
                <span class="ref">HJm_22.8</span></p>
            
            
            <p id="HJm_22.9">
               śarīraṃ viśarārutvād dharmābhāvāc ca phalgu me <br />
               yuṣmannirvāhaṇāt sāraṃ lapsyate sucirād idam //
                <span class="ref">HJm_22.9</span></p>
            
            
            <p id="HJm_22.10">
               paropakāravimukho yadā kāyaḥ kalis tadā <br />
               yadā tv anyaddhitālambī kāyaratnam idaṃ tadā //
                <span class="ref">HJm_22.10</span></p>
            
            
            <p id="HJm_22.11">
               paripātum ahaṃ bhayāt samartho yadi yuṣmān nṛpasainikānubaddhān <br />
               saphalo 'dya bhavet tataḥ pṛthivyāṃ mama yūthādhipatitvaśabda eṣaḥ //
                <span class="ref">HJm_22.11</span></p>
            
            
            <p id="HJm_22.12">
               āgamyatāṃ tad adhunā nanu tāvad eva yuṣmāsu yāvad iṣavo na patanti śātāḥ <br />
               pṛṣṭhaṃ mamācalasarijjalasetubhūtam āruhya nistarata sainyabhayād amuṣmāt //
                <span class="ref">HJm_22.12</span></p>
            
            
            <p>atha te hariṇā maraṇabhītā yūthapatipṛṣṭhe kramaṃ dattvā nadīsalilam ullaṅghya dvitīyaṃ
               kūlam upagantum ārebhire |</p>
            
            
            <p id="HJm_22.13">
               yathā yathā tasya bhṛśaṃ nipetuḥ pṛṣṭhe mṛgās trāsavilolanetrāḥ <br />
               tathā tathāsau mṛgayūthabhartā khurān sthiratvaṃ prasabhaṃ nināya //
                <span class="ref">HJm_22.13</span></p>
            
            
            <p id="HJm_22.14">
               rudhiram atha mṛgāṇāṃ patyur utkhātamāṃsāt khurapuṭaparibhinnāt tasya cakṣāra pṛṣṭhāt <br />
               mṛgakulam acalāntaṃ gacchad ālokya cārāt sa rujam agaṇayitvā prītim evālalambe //
                <span class="ref">HJm_22.14</span></p>
            
            
            <p id="HJm_22.15">
               paripālitasattvānām upāyena balena vā <br />
               ruṇaddhi mahatāṃ duḥkhaṃ antaḥprītiparamparā //
                <span class="ref">HJm_22.15</span></p>
            
            
            <p>atha sa rājā hariṇanistaraṇāya saritsalilamadhyasaṃkramībhūtātmānaṃ yūthapatim ālokya
               vismayam āgamya śarāsaneṣu śarān saṃdadhānaṃ senājanam uvāca | yaḥ khalu kaścin mṛgam
               āhanyāt so 'smaddrohīti |</p>
            
            
            <p id="HJm_22.16">
               athāvavādam ākarṇya sa janas tasya bhūpateḥ <br />
               bāṇaviśleṣiṇaḥ sadyaś cakāra dhanuṣo guṇān //
                <span class="ref">HJm_22.16</span></p>
            
            
            <p>bodhisattvo 'pi ca kiṃ nu nistīrṇāḥ sarve mṛgāḥ syur na veti paścād ālokayann apaśyad
               ekam atīva bhayacañcalākṣam atikrāntaṃ yūtham ālokayantam asāmarthyād anutsahamāṇaṃ
               kramaṃ dātuṃ katamayā diśā gacchāmīti dolāyamānahṛdayaṃ hariṇaśāvakam ālokya ca paramāṃ
               karuṇām ālalambe |</p>
            
            
            <p id="HJm_22.17">
               jahīhi śaṅkāṃ na hi bodhisattvo bhavantam utsrakṣyati bālam ekam <br />
               dvirephaśabdair iti puṣpavanta āśvāsayāmāsur iva drumās tam //
                <span class="ref">HJm_22.17</span></p>
            
            
            <p>atha yūthapatiḥ pratyuttīrya tasmāt salilāt taṃ mṛgaśāvakam uvāca |</p>
            
            
            <p id="HJm_22.18">
               aṅgādhiruhya matpṛṣṭhaṃ vimuñca maraṇavyathām <br />
               bhavantaṃ saritaḥ pāraṃ neṣyāmy aham itas taṭāt //
                <span class="ref">HJm_22.18</span></p>
            
            
            <p id="HJm_22.19">
               uddhartuṃ vīryam ārabdhaṃ yena lokaṃ bhavārṇavāt <br />
               sa tvāṃ nottārayiṣyāmi katham ekaṃ nadījalāt //
                <span class="ref">HJm_22.19</span></p>
            
            
            <p id="HJm_22.20">
               atha tenādhirūḍho 'sau mṛgaśāvena vīryavān <br />
               jagāhe karuṇālambī saritaṃ vīcimālinīm //
                <span class="ref">HJm_22.20</span></p>
            
            
            <p id="HJm_22.21">
               amūni pṛṣṭhe tava vikṣatāni rujaṃ na gāḍhāṃ janayanti kaccit <br />
               iti bruvāṇeva samuttarantaṃ parāmṛśat tam sarid ūrmihastaiḥ //
                <span class="ref">HJm_22.21</span></p>
            
            
            <p>atha yūthādhipatis taṃ mṛgaśāvakam uttārya tasyāḥ saritaḥ praharṣaviśālalocanayā mātrā
               saṃyojayāmāsa |</p>
            
            
            <p id="HJm_22.22">
               kṛtvātha jānunī bhūmau mṛgaśāvaḥ pipāsitaḥ <br />
               jagrāha tvaritaṃ mātuḥ saṃbhūtaprasrutī stanau //
                <span class="ref">HJm_22.22</span></p>
            
            
            <p id="HJm_22.23">
               sā cainaṃ parivṛttāsyā stanyapānacalānanam <br />
               ālileha muhuḥ snehāj jihvayā calitāgrayā //
                <span class="ref">HJm_22.23</span></p>
            
            
            <p>atha bodhisattvaḥ pariśramavaśāt khurakṣatavedanayā cāvasannaśarīraprayatnaḥ |</p>
            
            
            <p id="HJm_22.24">
               kathaṃcid anviṣya khurāṅkaśādvalāṃ śanair mṛgāṇāṃ padavīṃ samākulaḥ <br />
               niviśya mandaṃ rudhirokṣitaḥ kṣitau kṣaṇaṃ viśaśrāma sa saṃbhṛtaśramaḥ //
                <span class="ref">HJm_22.24</span></p>
            
            
            <p id="HJm_22.25">
               imāṃ daśāṃ nirghṛṇayādya vatsa satyā jananyāpi mayāsi nītaḥ <br />
               iti kṣatāṅgaṃ karuṇānutāpād bhṛśaṃ rurodeva tam īkṣamāṇā //
                <span class="ref">HJm_22.25</span></p>
            
            
            <p>sa ca rājā tāṃ saritam uttīrya saparijanas turagād avatīrya vismitamanās taṃ mahātmānam
               upasasāda | sa yūthādhipatī rājānam ālokyābravīt |</p>
            
            
            <p id="HJm_22.26">
               abhyutthānārham ālokya yat tvāṃ nāhaṃ samutthitaḥ <br />
               nādākṣiṇyaṃ tad etan me śrameṇāsmy avasāditaḥ //
                <span class="ref">HJm_22.26</span></p>
            
            
            <p>atha sa rājā savismayam upaviśya kuśalaṃ pṛṣṭvā yūthapatim iti saṃrādhayann uvāca
               |</p>
            
            
            <p id="HJm_22.27">
               nirvrīḍaiḥ param upahantum udyatāstrair bhogecchātimiraniruddhabuddhinetraiḥ <br />
               dharmajño hariṇamuniḥ kṛpāsahāyo mādṛkṣair narapaśubhis tvam arcanīyaḥ //
                <span class="ref">HJm_22.27</span></p>
            
            
            <p id="HJm_22.28">
               bibharti bhṛtyān nṛpa ātmarakṣaṇaṃ vidhitsur āyodhanakālanirbhayān <br />
               svayūtharakṣāpaṭunā tu sarvathā nayena te bhūmibhujāṃ jito nayaḥ //
                <span class="ref">HJm_22.28</span></p>
            
            
            <p id="HJm_22.29">
               citraṃ kim atra bahavo yadi bhūmipālaṃ bhṛtyā raṇāntaragataṃ paripālayanti <br />
               ekena nāma hariṇā bahavas tvayāmī yat pālitāḥ khalu tad adbhutam etad atra //
                <span class="ref">HJm_22.29</span></p>
            
            
            <p id="HJm_22.30">
               bahuguṇakaruṇānvitā taveyaṃ guṇavikalāṃ karuṇāviyogalaghvīm <br />
               hariṇa hariṇatā viśeṣalābhād avahasatīva manuṣyatāṃ mamaitām //
                <span class="ref">HJm_22.30</span></p>
            
            
            <p>ity abhisaṃrādhya sa rājā yūthapatim apṛcchat | kīdṛśaṃ punar anena paropakārapaṭunā
               vīryeṇa bhavān padam abhilaṣati | bodhisattva uvāca |śrūyatāṃ mahārāja |</p>
            
            
            <p id="HJm_22.31">
               buddhatvam adhigantuṃ me vīryaṃ vīryavatāṃ vara <br />
               yathāśakti mṛgatve 'pi satīdaṃ nāvasīdati //
                <span class="ref">HJm_22.31</span></p>
            
            
            <p id="HJm_22.32">
               yathā mayāmī hariṇā bhayākulāḥ pratāritā bhīmarayān nadījalāt <br />
               tathā bahukleśasamākulaṃ jagat pratārayeyaṃ bhavaduḥkhatoyadheḥ //
                <span class="ref">HJm_22.32</span></p>
            
            
            <p>na ca mahārāja śakyate vīryaparāṅmukhena balavatāpy abhilaṣitaṃ padam abhigantum |
               paśya |</p>
            
            
            <p id="HJm_22.33">
               ālasyāt sasahāyo 'pi na gacchaty udayaṃ janaḥ <br />
               hastāgrāt skhalito bhūmau toyārdra iva kandukaḥ //
                <span class="ref">HJm_22.33</span></p>
            
            
            <p>api ca |</p>
            
            
            <p id="HJm_22.34">
               vipaścitāpy alasadhiyā sukhāśrayaṃ na śakyate padam abhigantum ucchritam <br />
               avāhitaṃ vahanam aritradhāribhiś cirād api vrajati na pāram ambudheḥ //
                <span class="ref">HJm_22.34</span></p>
            
            
            <p>rājovāca | samyag abhihitaṃ mṛgayūthādhipatinā | kutaḥ |</p>
            
            
            <p id="HJm_22.35">
               jātasyāpi kule viśuddhayaśasi prakhyātabhogodaye prāptasyāpi sabhāsu paṇḍitadhurām agryāṃ vipaścittayā <br />
               ālasyān na manorathaḥ sakṛd api prāpnoti puṃsaḥ phalaṃ lakṣyaṃ naiti guṇārpito 'pi viśikhaḥ kṣeptuḥ prayatnād vinā //
                <span class="ref">HJm_22.35</span></p>
            
            
            <p>tad itthaṃ vīryāvalambinā bhavatā śakyam adhigantuṃ bauddhaṃ padam iti |</p>
            
            
            <p id="HJm_22.36">
               ye śāntaṃ padam ārurukṣava iha kleśair abhinnāśayās tvattaḥ prāk kṛtinaḥ kṛtapraṇidhayo bodhau ghaṭante janāḥ <br />
               teṣāṃ vartmani vājinām iva pariśrāntyā śanair dhāvatām ājāneya ivojjhitaśramabhayo bhāvī bhavān agrimaḥ //
                <span class="ref">HJm_22.36</span></p>
            
            
            <p id="HJm_22.37">
               bibhrāṇaṃ pariveṣiṇīṃ vitamasāṃ dehatviṣāṃ saṃhatiṃ dharmaṃ dharmakathābhilāṣiṇi muhuḥ prakhyāpayantaṃ jane <br />
               chinnakleśanibandhanaṃ guṇadhanair abhyarcitaṃ sūribhis tvāṃ buddhatvam upāgataṃ gatabhavaṃ drakṣyanti dhanyā janāḥ //
                <span class="ref">HJm_22.37</span></p>
            
            
            <p>iti sa rājā bodhisattvam abhisaṃrādhyovāca | aho bhavantam evaṃ dharmābhimukham ālokya
               mamāpi dharmābhilāṣa utpannaḥ |</p>
            
            <p id="HJm_22.38">
               tad ācakṣva mahābuddhe dharmaṃ dharmavidāṃ vara <br />
               sevyamānena śuddhena yena yāyāṃ na durgatim //
                <span class="ref">HJm_22.38</span></p>
            
            
            <p>bodhisattva uvāca | yady evam ataḥ śrotum arhati mahārājaḥ |</p>
            
            
            <p id="HJm_22.39">
               avadyād vinivṛttiś ca pravṛttiś ca śubhāśraye <br />
               dharmatattvam idaṃ samyag ākhyātaṃ khyātabuddhibhiḥ //
                <span class="ref">HJm_22.39</span></p>
            
            
            <p id="HJm_22.40">
               sphuṭīkṛte 'pi tattve 'smin prakāśitaśubhāśubhe <br />
               yo gacchati vimārgeṇa so 'ndhaḥ saty api cakṣuṣi //
                <span class="ref">HJm_22.40</span></p>
            
            
            <p id="HJm_22.41">
               iti prajñāpradīpena vilokitamahāpathaḥ <br />
               bhajasva bhajamānāni karmāṇi kleśahānaye //
                <span class="ref">HJm_22.41</span></p>
            
            
            <p id="HJm_22.42">
               kṣitīśa kṣapitājñāna kṣitiṃ dharmeṇa pālaya <br />
               tīkṣṇadaṇḍād bhūmipālān nityam udvijate janaḥ //
                <span class="ref">HJm_22.42</span></p>
            
            
            <p id="HJm_22.43">
               yadi yaśasi mṛṇālabhaṅgaśukle jagadavabhāsini te 'sti kācid icchā <br />
               phalam abhimatam āptukāmatā vā bibhṛhi guṇābharaṇaṃ tato viśuddham //
                <span class="ref">HJm_22.43</span></p>
            
            
            <p>atha sa narapatir aho bhavato 'nayā dharmadeśanayā prahlāditam idaṃ me hṛdayam ity
               abhidhāya parāṃ prītim ājagāma |</p>
            
            
            <p id="HJm_22.44">
               tato yūthapates tasya khurakṣatasamutthayā <br />
               āviṣṭasya rujā gurvyā nimimīlatur akṣiṇī //
                <span class="ref">HJm_22.44</span></p>
            
            
            <p id="HJm_22.45">
               tasyātha nṛpatiḥ kṛtvā-citāṃ candanadārubhiḥ <br />
               agnisaṃskāram akarot kṛtinaḥ puṇyajanmanaḥ //
                <span class="ref">HJm_22.45</span></p>
            
            
            <p id="HJm_22.46">
               atha tatra gate suhṛdīva divaṃ hariṇe karuṇāvimalaprakṛtau <br />
               anuśocya ciraṃ vasudhādhipatiḥ puram āgamad āśu vitānamanāḥ //
                <span class="ref">HJm_22.46</span></p>
            
            
            <p id="HJm_22.47">
               tasmin mṛge mṛgavadhūsadṛśekṣaṇābhiḥ sattvopakārakuśale kuśalānvitābhiḥ <br />
               jñātāv iva vyuparate viratakriyābhir acchinnam aśru mumuce vanadevatābhiḥ //
                <span class="ref">HJm_22.47</span></p>
            
            
            <p id="HJm_22.48">
               prāvepatātha vasudhā calitādriśṛṅgā vātānilena parivardhitasāgarormiḥ <br />
               bhrāntadvirephaśabalaś ca vikīrṇagandho mandārapuṣpanikaro nabhasaḥ papāta //
                <span class="ref">HJm_22.48</span></p>
            
            
            <p>nirvāṇakāle ca bhagavatā bhikṣūnāṃ purastād idaṃ jātakam abhyadhāyi |</p>
            
            
            <p id="HJm_22.49">
               mṛgayūthādhipas tatra vane 'bhūvam ahaṃ tadā <br />
               parivrāṭ ca subhadro 'yaṃ babhūva mṛgaśāvakaḥ //
                <span class="ref">HJm_22.49</span></p>
            
            
            <p>bhagavataś ca prāk parinirvṛte tatra subhadre parivrājake bhikṣavaḥ papracchuḥ | kāni
               punaḥ karmāṇi subhadreṇa kṛtāni yat sarvaśrāvakebhyaḥ paścād arhatphalaṃ prāpya prathamam
               eva ca bhagavataḥ parinirvṛta iti | bhagavān āha |</p>
            
            
            <p id="HJm_22.50">
               kāśyapo nāma buddho 'bhūj jñeyasāgarapāragaḥ <br />
               nāmnāśoko 'bhavad bhikṣuḥ svasrīyas tasya tāyinaḥ //
                <span class="ref">HJm_22.50</span></p>
            
            
            <p id="HJm_22.51">
               sulabhaṃ me paraṃ jyotir mātule sugate sati <br />
               aśokaḥ paricintyeti na vyāyacchata muktaye //
                <span class="ref">HJm_22.51</span></p>
            
            
            <p id="HJm_22.52">
               deśāntaram aśoke 'tha gate gatapunarbhavaḥ <br />
               kāśyapo nirvṛtau cetaḥ kṛtavān kṛtiṇāṃ varaḥ //
                <span class="ref">HJm_22.52</span></p>
            
            
            <p id="HJm_22.53">
               tataḥ sthite 'śokataror adhastād aśokabhikṣau vinibaddhaśokā <br />
               mahīruhe tatra kṛtādhivāsā mumoca muktādyuti devatāśru //
                <span class="ref">HJm_22.53</span></p>
            
            
            <p id="HJm_22.54">
               bhaviṣyatīty adya vicintayantyā jinasya nirvāṇam anirvṛtāyāḥ <br />
               papāta pārāśariṇaḥ śarīre tasyāsram uṣṇaṃ vanadevatāyāḥ //
                <span class="ref">HJm_22.54</span></p>
            
            
            <p id="HJm_22.55">
               nirabhram etad gaganaṃ kuto nu mamedam ambhaḥ patitaṃ śarīre <br />
               iti bruvann unmukham īkṣamāṇaḥ sa devatāṃ tāṃ rudatīm apaśyat //
                <span class="ref">HJm_22.55</span></p>
            
            
            <p id="HJm_22.56">
               papraccha caināṃ paridīnadīnāṃ kiṃ devate rodiṣi jātaśokā <br />
               sā cāsya kaṇṭhaskhalitābhidhānā bhikṣoḥ kathaṃcit kathayāṃ babhūva //
                <span class="ref">HJm_22.56</span></p>
            
            
            <p id="HJm_22.57">
               mahāmuniḥ kāruṇiko jagaddhitaṃ vihāya dagdhānuśayendhano vaśī <br />
               pradāya nirvāsyati kāśyapo 'dhunā janāya śokaṃ kṛpaṇeti rodimi //
                <span class="ref">HJm_22.57</span></p>
            
            
            <p id="HJm_22.58">
               akampite vādivacaḥpataṅgakaiḥ pariprakāśīkṛtasatpathāpathe <br />
               munipradīpe parinirvṛtiṃ gate jagattrayavyāpi tamo bhaviṣyati //
                <span class="ref">HJm_22.58</span></p>
            
            
            <p id="HJm_22.59">
               niśamya cedaṃ vanadevatāvacaḥ sa marmaṇīvābhihataḥ śiteṣuṇā <br />
               papāta bhūmau vinimīlitekṣaṇaś cirāt samutthāya ca paryadevata //
                <span class="ref">HJm_22.59</span></p>
            
            
            <p id="HJm_22.60">
               apṛcchad enaṃ vanadevatotsukā pracakṣva bhikṣo kim iti prarudyate <br />
               sa mātulo me bhagavān iti vyathāṃ kathaṃ na yāsyāmi sa cedam abravīt //
                <span class="ref">HJm_22.60</span></p>
            
            
            <p id="HJm_22.61">
               manoharaṃ vākkusumaṃ jinadrumād gṛhītam atyalpam idaṃ pramādinā <br />
               jagattrayakleśaparaṃparāharaṃ mayā na labdhaṃ phalam alpabuddhinā //
                <span class="ref">HJm_22.61</span></p>
            
            
            <p id="HJm_22.62">
               idam manaḥsadmani me kṛtāśrayaṃ nirodhakaṃ muktipathasya dāruṇam <br />
               vibhidya kasmān na gato 'si nirvṛtiṃ tathāgatendor vacanāṃśubhis tamaḥ //
                <span class="ref">HJm_22.62</span></p>
            
            
            <p>atha sā devatā taṃ bhikṣum idam avocat | alam alam ativiṣādena | yāvan na nirvāṇam
               upagacchati sa bhagavāṃs tāvad eva bhavantaṃ mantraprabhāvād ākāśena neṣyāmīti | anukampitaḥ
               syām ahaṃ bhavatyety uktavati tatra tathāgatabhāgineye sā devatā tasmād aśokān mantraparijaptāni
               kusumāny ādāya mamainam aśokakusumāñjalim īkṣamāṇo nabhasā gacchantīm mām anugacchety
               uvāca |</p>
            
            
            <p id="HJm_22.63">
               athānvagāt tāṃ nabhasā sa devatām aśokapuṣpāñjalibaddhalocanaḥ <br />
               kṣaṇena cāgamya tathāgatāntikaṃ jagāda bāṣpaṃ visṛjan muhur muhuḥ //
                <span class="ref">HJm_22.63</span></p>
            
            
            <p id="HJm_22.64">
               pramādinaṃ bālam apetadhīplavaṃ nimagnam ajñānamahāpayonidhau <br />
               munīndra māṃ duḥkhamahormipīḍitaṃ kṣaṇād anuttārya kathaṃ nu gacchasi //
                <span class="ref">HJm_22.64</span></p>
            
            
            <p id="HJm_22.65">
               iti bruvāṇaṃ parigadgadākṣaraṃ kṣarantam asraṃ kaluṣīkṛtekṣaṇam <br />
               kṣaṇād vimokṣāya nivartya kāpathāt pathā viśuddhena nināya taṃ jinaḥ //
                <span class="ref">HJm_22.65</span></p>
            
            
            <p>athārhatphalabhāginaṃ bhāgineyaṃ kṛtvā sakalaṃ ca lokaṃ vacanāṃśubhiḥ prakāśya kāśyapaḥ
               samyaksaṃbuddhaḥ parinirvavau | parinirvṛte ca tatra bhagavati śokavaśīkṛteṣu surāsurakinnaramahoragayakṣamanuṣyeṣu
               nabhasaḥ paripatati mandārakusumavarṣe sā devatā śokavaśād iti tat tad vilapitum ārebhe
               |</p>
            
            
            <p id="HJm_22.66">
               siṃhāsanopaviṣṭasya vākpuṣpāni vimuñcataḥ <br />
               kasya śroṣyati loko 'yaṃ dharmārthī dharmadeśanām //
                <span class="ref">HJm_22.66</span></p>
            
            
            <p id="HJm_22.67">
               tvayi nātha paraṃ jyotiḥ prāpte 'stam iva bhāskare <br />
               tamasā durnivāreṇa nimīlitam idaṃ jagat //
                <span class="ref">HJm_22.67</span></p>
            
            
            <p id="HJm_22.68">
               adya tvayi gate śāntim aśāntena manobhuvā <br />
               jagan mohayituṃ nūnaṃ punar āropitaṃ dhanuḥ //
                <span class="ref">HJm_22.68</span></p>
            
            
            <p id="HJm_22.69">
               gate munau śāntim anāśrayā vayaṃ kva viśramiṣyāma udīrṇamanyavaḥ <br />
               guṇair iti jñeyapathānugāminā munīndra vikruṣṭam iva tvayā vinā //
                <span class="ref">HJm_22.69</span></p>
            
            
            <p id="HJm_22.70">
               bhavantaṃ bodhāya praṇidhim avalambya tribhuvane bhramantaṃ sattvārthaṃ sthiradhiyam ahaṃ nojjhitavatī <br />
               parityajya tvaṃ māṃ kim iti jananīṃ vatsala gataḥ prayāte tvayy evaṃ ruditam iva dīnaṃ karuṇayā //
                <span class="ref">HJm_22.70</span></p>
            
            
            <p>atha sa bhikṣur abhyadhāt | alam alaṃ devate viṣādena na kvacid iyam anityatā na praharati
               yatredṛśasyāpi bhagavato vajragurusārasyābhāva
               iti | atha sā devatā kathaṃcid ātmānaṃ dhīrayitvā praṇidhim iti cakāra |</p>
            
            
            <p id="HJm_22.71">
               mām āgamya yathānena bhikṣuṇāsāditaṃ phalam <br />
               tathā śākyamuneḥ śiṣyaḥ paścimaḥ syām ahaṃ tadā //
                <span class="ref">HJm_22.71</span></p>
            
            
            <p id="HJm_22.72">
               arhatphalaṃ samāsādya nirvāṇasamaye muneḥ <br />
               tasmāt prāk parinirvāyāṃ soḍhuṃ śokam aśaknuvan //
                <span class="ref">HJm_22.72</span></p>
            
            
            <p>atha bhagavāṃs teṣāṃ bhikṣūṇāṃ purastād idaṃ varṇayitvā punar uvāca |</p>
            
            
            <p id="HJm_22.73">
               yāsāv aśokanilayā babhūva vanadevatā <br />
               sa parivrāṭ subhadro 'yaṃ bhadracetā mahāmatiḥ //
                <span class="ref">HJm_22.73</span></p>
            
            
            <p id="HJm_22.74">
               praṇidhānavaśād eṣa mama śrāvakatāṃ gataḥ <br />
               prathamaṃ mama nirvāṇāt tasmād eva ca nirvṛtaḥ //
                <span class="ref">HJm_22.74</span></p>
            
            
            <p id="HJm_22.75">
               iti jātakam etad adbhutaṃ vidhivac chākyamuniprakāśitam <br />
               viduṣāṃ manasaḥ praśāntaye prathanīyaṃ madhurābhidhāyinā //
                <span class="ref">HJm_22.75</span></p>
            
            
            <p id="HJm_22.76">
               parahitakaraṇārthaṃ khyāpitātipratijñair api vipadi na mukto vīryasaṃnāhabandhaḥ <br />
               iti parivigaṇayya prāptum atyantaniṣṭhāṃ bhuvanahitavidhāne mā sma gātālasatvam //
                <span class="ref">HJm_22.76</span></p>
            
            
            <p>|| iti mṛgajātakam ||</p>
            </div>
         
         <div id="d1e13891">
            
            <h3>24. Mūlikajātakam</h3>
            
            <p id="HJm_24.1">
               ripum api nopekṣante karuṇāmṛducetaso gadagrastam /<br />
               lokasya bandhubhūtāḥ kiṃ punar acchinnajanmānam //
                <span class="ref">HJm_24.1*</span></p>
            
            
            <p>tadyathānuśrūyate
               samadhigatavedavedāṅgatihāsaḥ paramārthajñaḥ paramārthābhilāṣī sarvasattvānukampī
               mūliko nāma brāḥmaṇo bodhisattvo babhūva |
               sa ca mahātmā vyādhimatāṃ vyādhipraśamanāya himavanmandarapariyātrasahyavindhyavanāntarāṇy
               oṣadhinimittaṃ vicacāra |</p>
            
            
            <p id="HJm_24.2">
               ālokayann atha bhujaṅgamaveṣṭitāni sāndrāṇi candanavanāni nidāghakāle <br />
               śṛṅgāgraviskhalanajarjaritāgrajālaṃ babhrāma siddhanilayaṃ malayaṃ kadā cit //
                <span class="ref">HJm_24.2</span></p>
            
            
            <p id="HJm_24.3">
               hārītatuṇḍaparikhaṇḍitavidyutāni paśyan navāni maricāni darīmukheṣu <br />
               jighran samīracalitaṃ kusumādhivāsam adhyāsta khedavigamāya śilāṃ sa dhīraḥ //
                <span class="ref">HJm_24.3</span></p>
            
            
            <p>kṛtapariśramavinodaś ca samutthāya mahauṣadhīnāṃ khanitreṇa mūlāni cakhāna |
               baddhvā ca mahāntam auṣadhabhāraṃ gacchāmy adhunāuṣadhapradānena janam anāmayaṃ kariṣyāmīti
               vicintya malayāt pratiṣṭhamāno gāḍhaglāniparipāṇḍutanuśarīram upāntanihitakamaṇḍalupātraṃ
               pariṇatatṛṇasaṃstaropaviṣṭam agratoniṣaṇṇahariṇamithunam abhinavasaṃdhyāsadṛśacīvaraprāvṛtāṅgam
               upaśāntendriyaṃ pratyekabuddham adrākṣīt ||</p>
            
            
            <p id="HJm_24.4">
               ālokya śāntam atha taṃ vinayāvalambī skandhān mahāntam avatārya sa mūlabhāram <br />
               bhaktiprasādabharam udgirateva dūrād ālagnabhūmirajasā śirasā vavande //
                <span class="ref">HJm_24.4</span></p>
            
            
            <p>.... .... .... .... HJm_24.5</p>
            
            
            <p id="HJm_24.6">
               sa brāhmaṇaś cainam apṛcchad evaṃ paśyāmy ahaṃ glānaśarīram āryam <br />
               ārūḍharogābhibhavapratanvyā pratyekabuddhas tam uvāca vācā //
                <span class="ref">HJm_24.6</span></p>
            
            
            <p id="HJm_24.7">
               idaṃ ca valmīkasamaṃ śarīraṃ utpāditaṃ karmaparaṃparābhiḥ <br />
               kurvvadbhir ādhiṃ jagatām anekair adhyāsitaṃ vyādhibhujaṅgamaiś ca //
                <span class="ref">HJm_24.7</span></p>
            
            
            <p id="HJm_24.8">
               iyaṃ jarākeśariṇī yadā ca śarīram ākrāmati mānakasya <br />
               madaṃ viṣādād vigatendriyārthas tadāsya cittadvirado jahāti //
                <span class="ref">HJm_24.8</span></p>
            
            
            <p id="HJm_24.9">
               tato paro mṛtyur akāraṇāriḥ kuṭīrakaṃ dehamayaṃ bhanakti <br />
               bhagne hi yasmin bhavati kṣaṇena sarvakriyāṇāṃ viratir janasya //
                <span class="ref">HJm_24.9</span></p>
            
            
            <p id="HJm_24.10">
               imais tribhir mṛtyujarāgadāribhiḥ prabādhyate karmasamīritair janaḥ <br />
               anantarakleśahutāśasambhavo bhavo yam āryair ata eva neṣyate //
                <span class="ref">HJm_24.10</span></p>
            
            
            <p id="HJm_24.11">
               iti vicārya vicārapaṭur bhavān pratibhayān bhujagapratimān bhavān <br />
               śamapathe viniveśya manorathaṃ samadhirohatu vīryamayaṃ rathaṃ //
                <span class="ref">HJm_24.11</span></p>
            
            
            <p>atha bodhisattvaḥ aho subhāṣitam ity abhidhāya taṃ pratyekajinam abhimantryābravīt
               |</p>
            
            
            <p id="HJm_24.12">
               subhāṣitamaṇeḥ prāptir avidyātimiracchidaḥ <br />
               nānyatra svacchagambhīradhītoyān sādhusāgarāt //
                <span class="ref">HJm_24.12</span></p>
            
            
            <p id="HJm_24.13">
               supuruṣaparicoditasya dharme paṭutaratāṃ puruṣasya yāti vīryaṃ <br />
               vahanam iva samīraṇapraṇunnaṃ salilanidhau sthitadakṣakarṇadhāraṃ //
                <span class="ref">HJm_24.13</span></p>
            
            
            <p>tato 'haṃ bhadantaṃ tāvat paricariṣyāmi yāvad asmād glānyān mahākāntārād iva samuttīrṇa
               ity abhidhāya gaganamadhyapratyāsanne sphuradaṅśumaṇḍale vivasvati tarucchāyānilīneṣu
               śvāsavaśaparisphuratprakāśajihvātāluṣu śvetāpāṅgeṣu palvalasalilāvataraṇasamutsukeṣu
               sajalajaladharanīleṣu vanamahiṣayūtheṣu surabhiśiśiracandanataruviṭapān sutarāṃ pariveṣṭayatsu
               bhujageṣu tīkṣṇatarātapāliṅganasaṃtaptapāṃsunikareṣu pathikajanavimucyamāneṣv adhvasu
               malayatarugṛhapativiśrāṇitaṃ paripākamṛdusurabhivividhaphalapiṇḍapātam ānīya |</p>
            
            
            <p id="HJm_24.14">
               sa palāśaiḥ palāśasya mahad ātapavāraṇam <br />
               kṛtvā pratyekabuddhasya dadhārātapaśāntaye //
                <span class="ref">HJm_24.14</span></p>
            
            
            <p id="HJm_24.15">
               na cintayati yaḥ khedam upāyakuśalo vaṇik <br />
               labhate vipulaṃ lābhaṃ catasraḥ saṃbhraman diśaḥ //
                <span class="ref">HJm_24.15</span></p>
            
            
            <p id="HJm_24.16">
               bodhisattvo vicintyeti tasya kartum upāsanām <br />
               na kṣudhaṃ nātapaṃ tīvraṃ na ca khedam ajīgaṇat //
                <span class="ref">HJm_24.16</span></p>
            
            
            <p id="HJm_24.17">
               budhān upāsīta na cej jagadgurūn āvāpnuyān naiva janaḥ subhāṣitam <br />
               dhanāya yo gacchati ratnamedinīṃ sa yujyate ratnaviśeṣasampadā //
                <span class="ref">HJm_24.17</span></p>
            
            
            <p id="HJm_24.18">
               iti sa paricaraṃs tam āryavṛttaṃ kuśalaphalopacayāya dhīrasattvaḥ <br />
               pratidivasam upācitaprasādaḥ saphalam amanyata sādhv ajanmalābham //
                <span class="ref">HJm_24.18</span></p>
            
            
            <p>atha sa pratyekajino bodhisattvasya dviguṇataraprasādajananārtham ambaratalam utpatya
               tat tat prātihāryam adarśayat ||</p>
            
            
            <p id="HJm_24.19">
               parivisphuradaṅśuparītatanuḥ payasīva tatāna nabhasy amale <br />
               śuśubhe ca suvarṇagiripratimaḥ kamalāsanamadhyagataḥ sa vaśī //
                <span class="ref">HJm_24.19</span></p>
            
            
            <p id="HJm_24.20">
               praviveśa muhuḥ paribhidya mahīm udiyāya śanaiḥ saviteva punaḥ <br />
               anayac ca sa yogabalād bahutāṃ yugapad bhujayoḥ salilajvalanau //
                <span class="ref">HJm_24.20</span></p>
            
            
            <p id="HJm_24.21">
               spṛśati sma vilolanakhadyutinā kamalapratimena kareṇa ravim <br />
               bahutām agamad gatajanmabhayas salileṣv iva śuddhavapus tapanaḥ //
                <span class="ref">HJm_24.21</span></p>
            
            
            <p id="HJm_24.22">
               tam iti prasamīkṣya maharddhibalaṃ dyutimantam anuṣṇamarīcim iva <br />
               suciraṃ stimitīkṛtanetrayugo dvijamukhyatamaḥ sa jagāda mudam //
                <span class="ref">HJm_24.22</span></p>
            
            
            <p id="HJm_24.23">
               taṃ prātihāryaramaṇīyataraprabhāvaṃ pratyekabuddham avalokya dṛḍhaprasādaiḥ <br />
               vidyādharair mumucire nabhasā vrajadbhiḥ puṣpāṇi keśararajaḥkapiśodarāṇi //
                <span class="ref">HJm_24.23</span></p>
            
            
            <p>atha bodhisattvaḥ kṣititalavinihitajānuḥ pramodāpūryamāṇahṛdayaḥ śirasi viniveśitāñjalis
               taṃ pratyekajinaṃ prabhāsvarair vacanamaṇibhir abhyarcayām āsa ||</p>
            
            
            <p id="HJm_24.24">
               imām ālokya bhavataḥ prātihāryavatīṃ tanum <br />
               brahmāpi vismayaṃ yāyān mādṛk kim u pṛthagjanaḥ //
                <span class="ref">HJm_24.24</span></p>
            
            
            <p id="HJm_24.25">
               darśitaprātihāryeṇa bhavatā dīptatejasā <br />
               idam adhyāsitaṃ vyoma dvisūryam iva lakṣyate //
                <span class="ref">HJm_24.25</span></p>
            
            
            <p id="HJm_24.26">
               yogināṃ tvādṛśām etad ṛddhimāhātmyam adbhutam <br />
               parānugrahaniṣpattipaṭūnāṃ vyaktim archati //
                <span class="ref">HJm_24.26</span></p>
            
            
            <p id="HJm_24.27">
               ātmārthaṃ bhāsate nenduḥ prācīmukhaviśeṣakaḥ <br />
               parārthā eva mahatām udayāḥ śuddhacetasām //
                <span class="ref">HJm_24.27</span></p>
            
            
            <p id="HJm_24.28">
               yadi nāham upāgamiṣyam enaṃ malayaṃ candanapādapāndhakāram <br />
               na bhavatsamupāsanāsamutthaṃ kuśalaṃ muktipathasya bījam āpsyam //
                <span class="ref">HJm_24.28</span></p>
            
            
            <p id="HJm_24.29">
               madanugrahakāmyayā dadhānas tanum etām atanuprabhāvagurvvīm <br />
               malayādrivanāntare sthito 'si kṣapitakleśa gadacchalena nūnam //
                <span class="ref">HJm_24.29</span></p>
            
            
            <p id="HJm_24.30">
               dadhatīddharuco maṇiṃ samudrāḥ sphaṭikacchedasitaṃ payaḥ payodāḥ <br />
               mahatīṃ phalasampadaṃ ca vṛkṣāś ciram āyuś ca bhavādṛśāḥ parārtham //
                <span class="ref">HJm_24.30</span></p>
            
            
            <p id="HJm_24.31">
               vāktantubhis tava guṇastutipuṣpamālāṃ saṃgranthya yat kuśalamūlaphalaṃ mayāptam <br />
               prajñāspadaṃ daśabalatvam avāpya tena bhūyāsam asya jagato bhavabhaṅgahetuḥ //
                <span class="ref">HJm_24.31</span></p>
            
            
            <p>atha sa pratyekabuddhaḥ tasya brāhamaṇasya buddhatvāya praṇidhim ākarṇya pramuditamanās
               tatraivāntaradhīyata |
               bodhisattvo 'pi ca mahāntam iva lābham adhigamya</p>
            
            
            <p id="HJm_24.32">
               pratyekabuddhapadapāṃsum asau niveśya mūrdhni prasādasamudīritaromakūpaḥ <br />
               āttauṣadhir malayaśailavanāntarālāl lokasya rogam apanetum agāj janāntam //
                <span class="ref">HJm_24.32</span></p>
            
            
            <p>tad evaṃ sa bhagavān bodhisattvabhūtaḥ sakalalokasya kleśavyādhim apahartukāmaḥ karuṇāprotsāhitavīryabalaḥ
               svakhedam agaṇayitvā glānam pratyekabuddhaṃ paricacārety ataḥ kuśalaphalam abhilaṣatā
               kulaputreṇa glānaparicaryāyān nānādareṇa bhavitavyam iti ||</p>
            
            
            <p>|| mūlikajātakaṃ caturthaṃ ||</p>
            </div>
         
         <div id="d1e14498">
            
            <h3>26. Jājvalijātakam</h3>
            
            <p id="HJm_26.1">
               dhyānapradīpabhāsā labdhāloko 'pi naiti nirvāṇam /<br />
               yad bodhiṃ prāptumanās tat sattvahitānubandhāya //
                <span class="ref">HJm_26.1*</span></p>
            
            
            <p>tadyathānuśrūyate |
               samadhigatavedatattvo vividhaśāstrābhyāsavimalamatir anekāsu vidvatsadaḥsu prasṛtakīrtiḥ
               svasamayavyāpāraparāyaṇo gṛhāśramam adhyāvasan kadā cit bodhisattvo jājvalī nāma brāhmaṇo
               babhūva |
               sa ca mahātmā viditagārhasthyadoṣaḥ praśamasukhābhilāṣī paripūrṇavibhave 'pi bhavane
               ratim alabhamānaḥ kadā cid evam acintayat ||</p>
            
            
            <p id="HJm_26.2">
               vibhave sati jāyate madaḥ sati tasmin praśamaḥ kuto bhavet <br />
               asati praśame gatatrapo malinaṃ karma samīhate janaḥ //
                <span class="ref">HJm_26.2</span></p>
            
            
            <p id="HJm_26.3">
               muhur apriyasaṃprayogaduḥkhaṃ muhur ādhiḥ priyaviprayogakāle <br />
               draviṇārjanakhinnamānasānāṃ yadi vāñchā viphalā tato viṣādaḥ //
                <span class="ref">HJm_26.3</span></p>
            
            
            <p id="HJm_26.4">
               gṛhiṇām iti nityam ākulānāṃ svajanasnehanibaddhamānasānām <br />
               sukham ity aphalābhimānabhājāṃ tanur apy asti na nirvṛtir gṛheṣu //
                <span class="ref">HJm_26.4</span></p>
            
            
            <p id="HJm_26.5">
               gṛhasaṃjñakam ity apāsya kaṣṭaṃ tvaritaṃ bandhanam etad ātmakāmaḥ <br />
               tapasām abhivṛddhaye vanāntaṃ praśamasthānam ahaṃ tataḥ śrayiṣye //
                <span class="ref">HJm_26.5</span></p>
            
            
            <p>iti sa cintayitvā mahātmā parityajya gṛhavāsaṃ stimitasalilavāhinyā kusumitataṭataruśobhitayā
               śāstrābhyāsanirmalayeva prajñayā nimnagayālaṅkṛtabhūdharaikadeśe visrabdhahariṇagaṇadaśanadaṣṭaśādvalaramaṇīye
               nalinīvananilīnakalahaṃsakādambacakravākopaśobhite yogimano'nukūle kva cid atimahati
               vanāntare kṛṣṇājinaśabalīkṛtavakṣaḥsthalaḥ sthānaviśeṣalābhaparituṣṭayeva brāhmyā
               śriyāliṅgitamūrtir mūrtimān iva saṃtoṣaḥ kaṃ cid viṭapinam āśritya yogābaddhamanās
               tapaś caritum ārebhe ||</p>
            
            
            <p id="HJm_26.6">
               dhyānaikatānamanasā vijitendriyeṇa saṃtoṣalābhasukhinā karuṇānvitena <br />
               yas tena saṃśrita udāradhiyā dvijena mene mudeva sa tarus tarutāṃ kṛtārthām //
                <span class="ref">HJm_26.6</span></p>
            
            
            <p id="HJm_26.7">
               tṛṇāstaraṇam āstīrya nāsāprāhitalocanaḥ <br />
               dadhyau sa dhyāyinām agryo dhyeyam ekāgramānasaḥ //
                <span class="ref">HJm_26.7</span></p>
            
            
            <p id="HJm_26.8">
               vīryapāramitāmārgavāhanopacitaśramam <br />
               dhyānapāramitā dhīraṃ vyaśiśramad ivātha tam //
                <span class="ref">HJm_26.8</span></p>
            
            
            <p id="HJm_26.9">
               kāmebhyo 'kuśalebhyaś ca dharmebhyo 'vasthitaṃ pṛthak <br />
               savitarkavicāraṃ ca viśuddhātmā vivekajam //
                <span class="ref">HJm_26.9</span></p>
            
            
            <p id="HJm_26.10">
               kṛtaprītisukhāsvādam āsvāditaśamāmṛtaḥ <br />
               sa lebhe prathamaṃ dhyānaṃ dhyātā mārgasya labdhaye //
                <span class="ref">HJm_26.10</span></p>
            
            
            <p id="HJm_26.11">
               avitarkāvicāraṃ ca vicārakuśalas tataḥ <br />
               so 'dhyātmasaṃprasādāc ca dvitīyaṃ dhyānam ādade //
                <span class="ref">HJm_26.11</span></p>
            
            
            <p id="HJm_26.12">
               virajya ca śanaiḥ prīteḥ smṛtimān samupekṣakaḥ <br />
               dhīraḥ kāyasukhāsvādī tṛtīyaṃ dhyānam āpa saḥ //
                <span class="ref">HJm_26.12</span></p>
            
            
            <p id="HJm_26.13">
               upekṣāpariśuddhaṃ ca prahāṇāt sukhaduḥkhayoḥ <br />
               virāgāc ca tataḥ prīteś caturthaṃ dhyānam āyayau //
                <span class="ref">HJm_26.13</span></p>
            
            
            <p>evam asāv utpāditacaturdhyāno mūrtivatyeva karuṇayāliṅgitamūrtir upaśamaparāyaṇas
               tatra vane tiraścām api bandhur iva viśrambhahetur āsīt ||</p>
            
            
            <p id="HJm_26.14">
               mṛgāḥ kapotāḥ śikhinaś cakorāḥ bhadrāśayā vyālamṛgāś ca te te <br />
               vihṛtya śiṣyā iva kānanānte viśaśramus tasya samīpam etya //
                <span class="ref">HJm_26.14</span></p>
            
            
            <p>atha tasya mahātmanaḥ kadā cid ābaddhaparyaṅkasya caraṇasamīpāvasthitamṛgamithunasya
               dhyānaniścalanayanasya pratyāsannaprasavā kapotī tṛṇāni tanūni ca dāruśakalāni cañcvādāya
               vinibaddhajaṭākalāpamaulau śirasi nilīya kiñcinnimnamadhyakulāyaṃ racayitvā tatrāṇḍāni
               muktvā tṛṇabījāśvatthaphalādyāhārakāṅkṣiṇī nabhaḥ samutpatya vanāntareṣu vihṛtya punaḥ
               punar āgamya ca tāny aṇḍāny avaṣṭabhyāvatasthe ||</p>
            
            
            <p id="HJm_26.15">
               tataḥ kapotītanupiñchasaṃkule tadaṅgasaṃpīḍanasaṃbhṛtoṣmaṇi <br />
               kulāyake 'ṇḍāni vipāṭalāṅgakāḥ kapotapotāḥ paribhidya niryayuḥ //
                <span class="ref">HJm_26.15</span></p>
            
            
            <p id="HJm_26.16">
               vilokya śāvān atha tān kapotikā muhur jighatsāvivṛtāgratuṇḍakān <br />
               acintayitvā mahatīṃ nijāṃ kṣudhaṃ priyaṅgunīvāraphalaiḥ pupoṣa sā //
                <span class="ref">HJm_26.16</span></p>
            
            
            <p id="HJm_26.17">
               kapotakās te prabhavattanūruhā gṛhītabījām avalokya mātaram <br />
               muhur mukhāni praca(2)lāgrapakṣakāḥ prasārayām āsur udīritasvarāḥ //
                <span class="ref">HJm_26.17</span></p>
            
            
            <p id="HJm_26.18">
               dhyānāvasānasamaye 'tha samitphalārthaṃ śāntendriyo jigamiṣuḥ sa munir vanāntam <br />
               dṛṣṭvā gṛhītatṛṇavṛkṣaphalāṃ kapotīṃ tasthau kulāyavati mūrdhni nilīyamānām //
                <span class="ref">HJm_26.18</span></p>
            
            
            <p>atha bodhisattvo niyatam atra mama jaṭābhāre viracitatṛṇakāṣṭhaśakalālayā prasūteyaṃ
               kapotī |
               yadi cāham utthāya samidhāṃ kandamūlaphalānāṃ cāharaṇāya gamiṣyāmi tato niyatam eṣā
               tapasvinī sthānam idam āgamya ||</p>
            
            
            <p id="HJm_26.19">
               anīkṣamāṇādya kapotapotakān imān prakāśīkṛtatāmratālukān <br />
               nilīya vṛkṣeṣu śucā muhur muhur nabhaḥ samutpatya paribhramiṣyati //
                <span class="ref">HJm_26.19</span></p>
            
            
            <p id="HJm_26.20">
               aho janmaśatabhrāntivāsanaiṣānuvartate <br />
               tiraścām apy apatyeṣu saṃrūḍho yad apahnavaḥ //
                <span class="ref">HJm_26.20</span></p>
            
            
            <p id="HJm_26.21">
               yadi na syur apatyāni mitraṃ vā bandhur eva vā <br />
               svatākṣaḥ syāt svatābhāvān nirbījo 'pahnavaḥ kutaḥ //
                <span class="ref">HJm_26.21</span></p>
            
            
            <p id="HJm_26.22">
               asaty apahnave cetaḥ parivṛṇvanti nādhayaḥ <br />
               asatsv ādhiṣu niḥsaṅgaḥ sukham āste śamānvitaḥ //
                <span class="ref">HJm_26.22</span></p>
            
            
            <p id="HJm_26.23">
               utpādyāpatyasaṃjñāni duḥkhāni kleśamohitaḥ <br />
               khedam eti jano mūḍhaḥ paścāttāpena tāpitaḥ //
                <span class="ref">HJm_26.23</span></p>
            
            
            <p id="HJm_26.24">
               anasy anicchann api gaur balīyasā yathā balāc chākaṭikena yojyate <br />
               śubhāśubhenaiṣa kubuddhir asyate tathā bhavodanvati karmaṇā janaḥ //
                <span class="ref">HJm_26.24</span></p>
            
            
            <p id="HJm_26.25">
               tasmāt kapotaśiśavo na bhavanti yāvad asmajjaṭālayagatāḥ pravirūḍhapakṣāḥ <br />
               dhyānāmṛtopacitacittaśarīratuṣṭiḥ tiṣṭhāmi tāvad iha niścalamūrtir eva //
                <span class="ref">HJm_26.25</span></p>
            
            
            <p>iti vicintya bodhisattvaḥ kapotaśāvakānukampayā kṣudham avigaṇayya punaḥ paryaṅkam
               ābadhya dhyānasukhenātmānaṃ prīṇayām āsa |
               pravirūḍhapakṣeṣu kapotaśāvakeṣu mātrā saha gaganaṃ utplutya gateṣu tatsamīpanivāsinī
               devatā samupagamya bodhisattvam ālokya vismayasamadhyāsitamatir aho mahātmano 'sya
               maharṣeḥ sattveṣv anukampā yat prāktanāt dhyānād utthāya kapotakaparirakṣaṇāya punar
               api dhyānenātmānaṃ niścalīkṛtyāyam avasthitaḥ || na caiṣa mahātmā gateṣv apy eteṣu
               kapotakeṣu kulāyam imaṃ śirastaḥ samapaneṣyati |
               tad aham evāsya jaṭāmukuṭaviracitam enaṃ kapotālayam apaneṣyāmīti vicintya ||</p>
            
            
            <p id="HJm_26.26">
               vikīrṇam antaḥ kva cid aṇḍakhaṇḍaiḥ sā taṃ kulāyaṃ munisattamasya <br />
               śanaiḥ śanaiḥ pallavakomalena karadvayenāpanināya mūrdhnaḥ //
                <span class="ref">HJm_26.26</span></p>
            
            
            <p>gatāyām ca tasyāṃ devatāyāṃ bodhisattvo dhyānāc cittam apanīya śiraso laghutvam avetyaivaṃ
               cintayām āsa ||</p>
            
            
            <p id="HJm_26.27">
               prarūḍhapakṣeṣu kapotakeṣu gateṣu mātrā saha kānanāntam <br />
               kenāpi bhaktipravaṇena nūnaṃ tadālayo me śiraso 'panītaḥ //
                <span class="ref">HJm_26.27</span></p>
            
            
            <p>iti vicintyotthāya sa mahātmā samitkuśakusumaphalāny ānīya kṛtābhiṣekaḥ ||</p>
            
            
            <p id="HJm_26.28">
               hutvāgniṃ sphuraduditārciṣaṃ dinārdhe vyāpaṅkaṃ phalam upayujya baddhagandham <br />
               nāsāgrasthitanayanas taror adhastād ārebhe punar api yogam ekacittaḥ //
                <span class="ref">HJm_26.28</span></p>
            
            
            <p>tad evam dhyānavilokitatattvaḥ kṣamo 'pi nirvāṇam upagantuṃ sa bhagavān bodhisattvabhūto
               lokahitāya bahūpadrave 'pi saṃsāre paribhrāntavān iti vicintya buddhe bhagavati paraḥ
               prasāda utpādanīya iti ||</p>
            
            
            <p>|| jājvalijātakaṃ ṣaṣṭham ||</p>
            </div>
         
         <div id="d1e15047">
            
            <h3>32. Siṃha</h3>
            
            <p id="HJm_32.1">
               tṛṇam api rakṣanti budhā yatnena mahīyasānyanikṣiptam /<br />
               prajñāguravaḥ kiṃ punar aśrāntāḥ prāṇinikṣepam //
                <span class="ref">HJm_32.1*</span></p>
            
            
            <p>tadyathānuśrūyate
               dhautarajatastambhānurūpasatuhinaśikharāgraskhalanaparijarjarīkṛtajaladharasya muktācūrṇanikaradhavalaprāleyoparivyādhagaṇānusṛtacamarakhuramārgasya
               haravṛṣabhaviṣāṇollekhaviṣamīkṛtavividhakukṣer anekabhūrjasaraladevadārunamerupadmakavanaśyāmanikuñjasya
               prasṛtanirjharasalilakṣālitamūlabhūmeḥ kṣaṇadāsamayajvalitamahauṣadhitvāt kṛtapradīpasahasrasyeva
               vidyādharamithunaparibhogasurabhīkṛtamānasasarastīraparyantalatāgṛhakāntarasya kvacit
               kesaritalaprahāravinipātitabhītaprasphuritanyaṅkucaraṇakṣepotkhātatṛṇasya kvacid umācaraṇatalālaktakāṇkitaśādvalaśyāmabhūmer
               anyatra śakunituṇḍakhaṇḍitapariṇatataruphalākīrṇopavanāntarasya pavanavitanyamānoccāvacakusumagandhasurabheḥ
               surabhimāsaprārabdhaviṭapimukulāṅkurasya kuraravinipātaśabdabhītaśakunikulavimucyamānagaṅgātīrasalilasya
               salīlakinnaramithunagītaśravaṇaniścalamṛgakulasya tuṅgaśikharatayā kṣīrasāgarasyevoccatām
               upagatasya himagirer ekadeśe sādaram iva tarubhiḥ kusumārcitadvāraśilātalāṃ
               haritatṛṇāṅkurodbhedaśyāmaparyantāṃ vikacakamalena sarasābhyalaṃkṛtasamīpām anatimahatīṃ
               guhām adhyāvasann atibahalaharidrāsalilābhiṣiktadukūlasūtraparipiṅgakesaraniruddhakandharaḥ
               kisalayasukumāralolatarajihvaḥ kiṃcitparimlānātimuktakakusumarāśiparipāṇḍuvigrahaḥ
               śaśikalākoṭikuṭilatīkṣṇadaṃṣṭraḥ pṛthūraskaḥ pīvaraprakoṣṭhaḥ pratanumadhyaḥ sphuritakhadirāṅgārakapilanayanayugalaḥ
               śyenatuṇḍavṛjinanakhāṅkuraḥ śyāmaprāntavāladhir alaṃkāra iva tuhinagirer aninditāṅgo
               nāma kadācid anuttrāsitadviradamṛgo mṛgādhipatir bodhisattvo babhūva |</p>
            
            
            <p id="HJm_32.2">
               avetya tasyātha nisargabhadratāṃ muner iva prāṇiṣu bhadracetasaḥ <br />
               svabhāvabhadrāḥ kamanīyalocanā mudā mṛgā bandhum ivainam anvayuḥ //
                <span class="ref">HJm_32.2</span></p>
            
            
            <p id="HJm_32.3">
               śamānvitaḥ kesaravalkalākulo mṛgānuyāto mṛgarājatāpasaḥ <br />
               śanaiḥ sa niṣkramya guhoṭajāntarāc cakhāda pakvāni phalāni śākhinām //
                <span class="ref">HJm_32.3</span></p>
            
            
            <p id="HJm_32.4">
               phalopayogāya vanāntare caran sa khelagāmī calacārukesaraḥ <br />
               mahāgṛhasthair atithipriyair iva pratīkṣyate smātithivan mahīruhaiḥ //
                <span class="ref">HJm_32.4</span></p>
            
            
            <p id="HJm_32.5">
               guhāntarān niṣpatato himātyaye prakāśatālor atimātrajṛmbhaṇāt <br />
               tatāna tasyāṅgasukhaṃ puraḥ śanair divākaraḥ prābhṛtavan navātapam //
                <span class="ref">HJm_32.5</span></p>
            
            
            <p id="HJm_32.6">
               ayaṃ mṛgāṇāṃ patir atra bhūdhare patatriṇāṃ tārkṣa ivoruvikramaḥ <br />
               itīva tasyopari jātasaṃbhramā niśākaracchattram adhārayan niśā //
                <span class="ref">HJm_32.6</span></p>
            
            
            <p id="HJm_32.7">
               papau sa yasyāṃ sariti kṣapākaraprasannam ambhaḥ śiśiraṃ taṭasthitaḥ <br />
               kṛtārtham ātmānam amanyateva sā sphuṭaṃ jahāseva ca phenapaṅktibhiḥ //
                <span class="ref">HJm_32.7</span></p>
            
            
            <p id="HJm_32.8">
               himācalas tena viśuddhacetasā mahātmanā kesariṇā samāśritaḥ <br />
               mahāntam ātmānam atīva bhāsato mudeva mene kanakācalād api //
                <span class="ref">HJm_32.8</span></p>
            
            
            <p id="HJm_32.9">
               kva ca bhuvanabhayaṃkaraṃ haritvaṃ kva ca karuṇāsya garīyasī mṛgeṣu <br />
               iti munim iva taṃ sthitaṃ himādrau mṛgaripavo 'pi mṛgādhipaṃ praṇemuḥ //
                <span class="ref">HJm_32.9</span></p>
            
            
            <p>atha kadācit tasya mṛgapater avanipater iva salīlam āsannakusumitalatānartakīkisalayāṅgulisamāhanyamānamadhukaraśreṇivīṇāśabdaramaṇīye
               prasṛtanirjharamṛdaṅgadhvanipravartitamayūralāsake guhādvāre samupaviṣṭasya purastān
               niṣpīditālaktakagulikāparipāṭalamukham abhinavāmalakīphalānurūpanayanam āttapariṇatodumbarābhyāṃ
               śāvakābhyām adhyāsitaskandhaṃ phalarasārdramalinakarāṅgulīkaṃ vānaramithunam abhipraṇamyovāca
               |</p>
            
            
            <p id="HJm_32.10">
               aninditam aho karma tava vākkāyacetasām <br />
               aninditāṅga ity etat tvannāmānuguṇaṃ smṛtam //
                <span class="ref">HJm_32.10</span></p>
            
            
            <p id="HJm_32.11">
               aho tyāgakṣamāvīryagāmbhīryakaruṇādayaḥ <br />
               tvadguṇāḥ guṇināṃ śreṣṭha munīn apy atiśerate //
                <span class="ref">HJm_32.11</span></p>
            
            
            <p id="HJm_32.12">
               aho vṛttena śuddhena bhavataḥ śuddhacetasaḥ <br />
               paraṃ mārdavam ānītaṃ krūrāṇām api mānasam //
                <span class="ref">HJm_32.12</span></p>
            
            
            <p id="HJm_32.13">
               dhanyo 'yaṃ dhanyahimavān himacchannaśilātalaḥ <br />
               iti dhīrasvabhāvena yas tvayā samupāśritaḥ //
                <span class="ref">HJm_32.13</span></p>
            
            
            <p id="HJm_32.14">
               tasmād imau śiśū bhīmavyāladarśanabhīrukau <br />
               nikṣipya tvayi gacchāvo vanam āvāṃ phalārthinau //
                <span class="ref">HJm_32.14</span></p>
            
            
            <p id="HJm_32.15">
               upādāya phalaṃ yāvad āvrajāvo vanāntarāt <br />
               rakṣaṇīyau tvayā tāvad etau capalagātrakau //
                <span class="ref">HJm_32.15</span></p>
            
            
            <p id="HJm_32.16">
               kāpeyaṃ capalatvaṃ ca tulyakālam idaṃ dvayam <br />
               tasmād ābhyāṃ kṛtā bādhā soḍhavyā bhavatā kṣaṇam //
                <span class="ref">HJm_32.16</span></p>
            
            
            <p id="HJm_32.17">
               duḥkhāny api garīyāṃsi parārthapratipattaye <br />
               sahanta eva dhīmanta ātmasaukhyānapekṣiṇaḥ //
                <span class="ref">HJm_32.17</span></p>
            
            
            <p id="HJm_32.18">
               bhayam icchati yo hartum atyantam bhīrucetasām <br />
               manaḥsaṃtāpinīṃ pīḍāṃ sa kathaṃ na sahiṣyate //
                <span class="ref">HJm_32.18</span></p>
            
            
            <p id="HJm_32.19">
               iti samabhihitaḥ sa tena siṃhaḥ kapimithunena sutābhirakṣaṇāya <br />
               nṛpa iva pararakṣaṇakṣamo 'pi kṣaṇam idam ākulatāṃ gataḥ pradadhyau //
                <span class="ref">HJm_32.19</span></p>
            
            
            <p>śakyate hi mahān api kanakarāśir anyanikṣipto 'bhirakṣitum | katham imau capalaprakṛtī
               vānaraśiśū rakṣaṇīyāv iti | atha vā yena mayā sakalam eva saṃsārabhayāj jagat paripālanīyaṃ
               so 'ham etau na paripālayiṣyāmīti na tu yuktam idaṃ mayā vitarkayitum iti sa mahātmā
               viniścitya tat pravaṅgamithunam uvāca |</p>
            
            
            <p id="HJm_32.20">
               tad gacchataṃ tuhinaśailam imaṃ vigāhya tuṅgaiḥ snubhir gaganamadhyam ivollikhantam <br />
               svādūni śīghrataram ānayataṃ phalāni premṇā śiśudvayam idaṃ paripālayāmi //
                <span class="ref">HJm_32.20</span></p>
            
            
            <p>atha tat kapimithunaṃ bodhisattvasamīpe tat putrakadvayaṃ vinikṣipya sāntvayitvā ca
               tvaritataragamanaṃ phalopanayanāya himavadvanāntarāṇi paribabhrāma | aciragatayoś
               ca tayoḥ kapyos tasmin mahātmani kesariṇi pitarīva tau kapiśāvau premābabandhatuḥ
               | aninditāṇgaś ca tābhyāṃ pariṇatisvādūni śithiladaśanaprāntagṛhītāni phalāni prāyacchat
               | tau ca prakṛticapalatayā tasya mahātmanas tāṃ tāṃ viheṭhanāṃ cakratuḥ |</p>
            
            
            <p id="HJm_32.21">
               guhājiropāntavane manohare hareḥ suṣupsoḥ sukhaśītamārute <br />
               rutena tau vānaraśāvakau muhur muhūrtanidrāsukham asya jaghnatuḥ //
                <span class="ref">HJm_32.21</span></p>
            
            
            <p id="HJm_32.22">
               nidrānimīlite kiṃcit punas tasya vilocane <br />
               aṅgulibhyāṃ tutudatuḥ sphuliṅgāpiṅgatārake //
                <span class="ref">HJm_32.22</span></p>
            
            
            <p id="HJm_32.23">
               sukhaṃ tasyopaviṣṭasya sthitvācakitam antike <br />
               prānte lāṅgūlam ādāya samācakṛṣatur muhuḥ //
                <span class="ref">HJm_32.23</span></p>
            
            
            <p id="HJm_32.24">
               saṭāṃ vyālambya pṛṣṭhaṃ ca tasyāruhya punaḥ punaḥ <br />
               sahajāc cāpalād dūram utpatyotpatya petatuḥ //
                <span class="ref">HJm_32.24</span></p>
            
            
            <p id="HJm_32.25">
               vidyamāneṣv api puraḥ prabhūteṣu phaleṣu tau <br />
               jighatsor ānanāt tasya samācikṣipatuḥ phalam //
                <span class="ref">HJm_32.25</span></p>
            
            
            <p id="HJm_32.26">
               iti duśceṣṭitaṃ tat tat tayor vānaraśāvayoḥ <br />
               karuṇābhadracittatvāt sa sehe putrayor iva //
                <span class="ref">HJm_32.26</span></p>
            
            
            <p id="HJm_32.27">
               sarvatra samacittānāṃ sukhaduḥkhānapekṣiṇām <br />
               satāṃ sarvadhurīṇānāṃ na kvacit khidyate manaḥ //
                <span class="ref">HJm_32.27</span></p>
            
            
            <p>atha kadācid atiparuṣavipulapakṣasaṃghātaḥ kuṭilakarkaśanakhāgraḥ prakṛtiraudranayanaḥ
               kvacid alabdhapiśitāhāraḥ paribhramya gaganatalaṃ niśātakṣuratīkṣṇatuṇḍaḥ kṣurako
               nāma gṛdhraḥ saśabdavegaḥ sahasāvapatya tau bodhisattvasamīpavartinau phalāsvādena
               calitadhavalatanudantapaṅktī vānaraśiśū bhayavivṛtavikṛtamukhakau virasataravyāhṛtī
               caraṇābhyām ādāya tvaritataram antarīkṣam utpatya himagiriśikhare vyalīyata | bodhisattvo
               'pi ca kaṣṭaṃ kaṣṭam ity abhidhāya yady aham enaṃ gṛdhraṃ parākrameṇābhidraveyaṃ punar
               ayam utpatyānyatra viṣamatare śikhare nilīya pravagaśiśudvayam idam vipādayet | sarvathā
               nedaṃ kapiśiśudvayaṃ mayā śakyate draṣṭum |</p>
            
            
            <p id="HJm_32.28">
               abhivardhitavedanākulākṣaṃ virasavyāhṛtilakṣyatālurandhram <br />
               udarasrutaśonitārdraroma kṣudhitaśyenavilupyamānamāṃsam //
                <span class="ref">HJm_32.28</span></p>
            
            
            <p id="HJm_32.29">
               anena gṛdhreṇa viluptamāṃsake prakāmam asmin kapiśāvakadvaye <br />
               phalāny upādāya tayor upetayoḥ kim adya śakṣyāmy abhidhātum agrataḥ //
                <span class="ref">HJm_32.29</span></p>
            
            
            <p id="HJm_32.30">
               pātuṃ gatau capalakau saraso jalaṃ nu vṛkṣaṃ phalārtham abhiruhya nu kiṃ niviṣṭau <br />
               syātām imāṃ kim atha vādriguhāṃ praviṣṭau vyālena kenacid utātra vipāditau tau //
                <span class="ref">HJm_32.30</span></p>
            
            
            <p id="HJm_32.31">
               tūṣṇīṃ sthito mṛgapate kim adhomukhas tvam ācakṣva tāv iha śiśū kva gatau bhavetām <br />
               itthaṃ tayoḥ pravagayoḥ paridīnadṛṣṭyoḥ śroṣyāmi vihvalapadāni kathaṃ vacāṃsi //
                <span class="ref">HJm_32.31</span></p>
            
            
            <p id="HJm_32.32">
               upalabhya cirāt tayor abhāvaṃ sutayoḥ kundavipāṇḍudantapaṅktyoḥ <br />
               samupetya śucā kariṣyatas tau baḍiśottāritamīnavepanāni //
                <span class="ref">HJm_32.32</span></p>
            
            
            <p>tad idam atra prāptakālaṃ manye |</p>
            
            
            <p id="HJm_32.33">
               yāvad vyāghranakhāṅkurākṛtibhṛtā cañcvā vibhidyodare gṛdhro 'yaṃ kapiśāvayor bhayavator antrāṇi nākarṣati <br />
               gatvā tāvad ahaṃ himādriśikharaprāntaṃ niveśyonmukhaḥ sāntvenainam upāyapūrvakam ahaṃ neṣyāmi dharmyāṃ sthitim //
                <span class="ref">HJm_32.33</span></p>
            
            
            <p>iti vicintya sa mahātmā gṛdhrasamīpam āgamyovāca | bho śakunivara mama haste pitṛbhyām
               etau śāvakau nikṣiptau tan na yuktaṃ bhavato vivṛtadaśanadīnamukhakau virasasvarau
               vipādayitum enāv iti |</p>
            
            
            <p id="HJm_32.34">
               nūnaṃ tavāpy apatyāni bhūtapūrvāṇi santi vā <br />
               yādṛśo bhavatas teṣu sneho 'nyasyāpi tādṛśaḥ //
                <span class="ref">HJm_32.34</span></p>
            
            
            <p id="HJm_32.35">
               iti kāruṇyam ālambya mā vadhīḥ kapiśāvakau <br />
               tṛptir ātyantikī nāsti bhuktvāpy enau tavāturau //
                <span class="ref">HJm_32.35</span></p>
            
            
            <p id="HJm_32.36">
               dhig aho jīvitaṃ tasya dhig ātmasneham īdṛśam <br />
               yaḥ śarīrakaleḥ puṣṭiṃ karoti parahiṃsayā //
                <span class="ref">HJm_32.36</span></p>
            
            
            <p id="HJm_32.37">
               ajñānāj jāyate snehaḥ sadoṣe 'pi śarīrake <br />
               tatpuṣṭaye karoty ajño nimittakarma durgateḥ //
                <span class="ref">HJm_32.37</span></p>
            
            
            <p id="HJm_32.38">
               ātmātmīyavinābhāvād yaḥ śūnyaṃ sarvam īkṣate <br />
               tasyābhūtavikalpotthaṃ na ruṇaddhi manas tamaḥ //
                <span class="ref">HJm_32.38</span></p>
            
            
            <p id="HJm_32.39">
               tamo'bhāvād yadā tattvam āsādayati kovidaḥ <br />
               tadā bhavati mokṣāya śubhāśubhaparāṅmukhaḥ //
                <span class="ref">HJm_32.39</span></p>
            
            
            <p id="HJm_32.40">
               siṃhān nānyo māṃsabhuk kaścid asti krūro veti spaṣṭam etat pṛthivyām <br />
               saiṃhīṃ kaṣṭāṃ yonim apy āśrito 'haṃ necchāmy etāṃ prāṇihiṃsām adharmyām //
                <span class="ref">HJm_32.40</span></p>
            
            
            <p id="HJm_32.41">
               mṛgam iha gahane mṛgendrajuṣṭe mṛgaripuṇābhihataṃ svayaṃ mṛtaṃ vā <br />
               khagavara nabhasi bhraman nirīkṣya drutagatir atsyasi tasya māṃsam etya //
                <span class="ref">HJm_32.41</span></p>
            
            
            <p id="HJm_32.42">
               kṣudham api mahatīṃ tato 'dhivāsya jvalanaśikhām iva deham uttapantīm <br />
               narakanipatanāya mā sma kārṣīr akuśalam īdṛśam ujjhitāpramādaḥ //
                <span class="ref">HJm_32.42</span></p>
            
            
            <p id="HJm_32.43">
               antaḥsattvāsthisaṃdhisphuṭanataṭataṭāśabdahuṃkārabhīmāḥ saṃtanvantaḥ sphuliṅgānikaram uruśikhālohitadhyāmabhīmāḥ <br />
               lolajvālākalāpā narakahutabhujaḥ sūribhiḥ kathyamānāḥ kurvanty ādhiṃ janasya śravaṇam api gatāḥ kiṃ punaḥ saṃspṛśantaḥ //
                <span class="ref">HJm_32.43</span></p>
            
            
            <p id="HJm_32.44">
               āyasyāṃ kūṇitākṣaṃ jvalitahutavahasparśasaṃtāpitāyāṃ kumbhyāṃ gāḍhaṃ nadantaṃ kvathitaparicalattailapūrṇāsyakaṇṭham <br />
               ālokyālekhyabhittau likhitam api naraṃ nārakaṃ pacyamānaṃ hiṃsro 'pi krūrabhāvāt ka iva na viramed durgatiprāptihetoḥ //
                <span class="ref">HJm_32.44</span></p>
            
            
            <p id="HJm_32.45">
               śrutvā durgatiduḥkhāni viramaty aśubhān na yaḥ <br />
               so 'naddhāpuruṣākāraḥ pāṣāṇahṛdayo 'pi vā //
                <span class="ref">HJm_32.45</span></p>
            
            
            <p>atha sa gṛdhro bodhisattvadharmadeśanāprasāditamatir abhipraṇamyovāca | mṛgapate prakāśitam
               idam bhavatā bālalakṣaṇam | paṇḍitalakṣaṇam idānīṃ vyākhyātum arhasīti | atha bodhisattvaḥ
               prasannamanasam enam avetyovāca | yady evam ataḥ śrūyatāṃ paṇḍitalakṣaṇam iti |</p>
            
            
            <p id="HJm_32.46">
               alābhe lābhe vā suhṛdi hitavāci dviṣati vā stutau nindāyāṃ vā mahati vibhave vā vipadi vā <br />
               vikāraṃ yo nāyāty upaśamaviśuddhena manasā sthitaḥ sa prājñānām upari saviteva dyutimatām //
                <span class="ref">HJm_32.46</span></p>
            
            
            <p>athavā kim anena bhavataḥ paṇḍitalakṣaṇaśravaṇena | vimucyetām etau kapiśāvakāv ātmānam
               evāhaṃ te pradāsyāmīti |</p>
            
            
            <p id="HJm_32.47">
               tvam addhi māṃsaṃ piba śoṇitaṃ ca mamākṣiṇī coddhara niścalasya <br />
               itīdam uktvā vinimīlitekṣaṇaś ciraṃ viniṣkampatanur babhūva saḥ //
                <span class="ref">HJm_32.47</span></p>
            
            
            <p id="HJm_32.48">
               dadhvāna dundubhir atha dhvaninā digantān āpūrayan surapateḥ puramadhyavartī <br />
               gṛdhrāya dattatanum ānamitaiḥ śirobhiḥ siṃhaṃ sthitā nabhasi tuṣṭuvire ca siddhāḥ //
                <span class="ref">HJm_32.48</span></p>
            
            
            <p id="HJm_32.49">
               cacāla bhūś calitasuvarṇabhūdharā visismiye tridaśagaṇaḥ savāsavaḥ <br />
               udīritastutibhir ahīśvarair api prapātitās tadupari puṣpavṛṣṭayaḥ //
                <span class="ref">HJm_32.49</span></p>
            
            
            <p id="HJm_32.50">
               atha kesariṇo guhāntike nidadhau vānaraśāvakau khagaḥ <br />
               nakhabhinnatanū viniścalau bhayamūrcchāvinimīlitekṣaṇau //
                <span class="ref">HJm_32.50</span></p>
            
            
            <p id="HJm_32.51">
               śanair upāgamya ca bodhisattvam utthāpayāmāsa sa gṛdhravaryaḥ <br />
               sthito 'gratas tasya vinītabhāvo jagāda bhaktyā stutim īdṛśīṃ ca //
                <span class="ref">HJm_32.51</span></p>
            
            
            <p id="HJm_32.52">
               dayālutā kveyam aho tavocchritā kva siṃhateyaṃ jagato bhayaṃkarī <br />
               cirāya kenāpi viśeṣahetunā bhavān muniḥ ko 'pi mṛgādhipāyate //
                <span class="ref">HJm_32.52</span></p>
            
            
            <p id="HJm_32.53">
               prajñāvalambi yasyaiva samaduḥkhasukhaṃ manaḥ <br />
               sa eva prāṇamūlyena krīṇāty āpadgataṃ param //
                <span class="ref">HJm_32.53</span></p>
            
            
            <p id="HJm_32.54">
               tvādṛśā na bhaveyuś cet sthirāḥ sajjanasetavaḥ <br />
               duḥkhodanvati majjeyur agādhe mahati prajāḥ //
                <span class="ref">HJm_32.54</span></p>
            
            
            <p id="HJm_32.55">
               imām ākarṇya kalyāṇīṃ bhavato dharmadeśanām <br />
               adyārabhya kariṣyāmi vairiṣv api dayām aham //
                <span class="ref">HJm_32.55</span></p>
            
            
            <p>pṛcchāmi ca bhavantaṃ kiṃ punar anena tapasā padam abhilaṣasīti | bodhisattva uvāca
               |</p>
            
            
            <p id="HJm_32.56">
               anādisaṃsāravivartanaśramaprabādhanāduḥkhaparaṃparāhatam <br />
               jagat samuddhartum idaṃ bhavodadhes tathāgatatvāya mamāyam ādaraḥ //
                <span class="ref">HJm_32.56</span></p>
            
            
            <p>gṛdhra uvāca | īdṛṅ mahāprajñasya bhavato na durlabhaṃ bauddhaṃ padaṃ sarvathā |</p>
            
            
            <p id="HJm_32.57">
               gambhīrair adurāsadaiḥ sadasatāṃ vijñātṛbhiḥ karmaṇāṃ śāstrāviṣkṛtabuddhibhiḥ parahitavyāpārasaktātmabhiḥ <br />
               sādhvīnām avagantṛbhir bhavabhidāṃ tāthāgatīnāṃ girāṃ mohacchedi bhave bhave bhavatu no yuṣmadvidhaiḥ saṃgatam //
                <span class="ref">HJm_32.57</span></p>
            
            
            <p id="HJm_32.58">
               guhāntike mayā tatra sthāpitau kapiśāvakau <br />
               tasmān mām adhunā sādho visarjayitum arhasi //
                <span class="ref">HJm_32.58</span></p>
            
            
            <p>bodhisattva uvāca | aho paṭuvijñāno 'si yat tvayāyam asmadupadeśo gṛhītaḥ |</p>
            
            
            <p id="HJm_32.59">
               bodhyaṃ bandhugirā sphuṭīkṛtam api sthūlaṃ na gṛhṇāti yaḥ sūkṣme vastuni tasya śāstraviṣaye vyarthaṃ matiḥ khidyate <br />
               draṣṭuṃ yasya na śaktir asti bhavanadvāraṃ prakāśe sati cchidraṃ sūkṣmataraṃ sa jātatimiraḥ sūcyāḥ kathaṃ drakṣyati //
                <span class="ref">HJm_32.59</span></p>
            
            
            <p id="HJm_32.60">
               upadeṣṭari saty api pramādī na hi bālo mativāmatāṃ jahāti <br />
               ṛjutām upanītam apy abhīkṣṇaṃ punar āgacchati vakratāṃ śvapuccham //
                <span class="ref">HJm_32.60</span></p>
            
            
            <p id="HJm_32.61">
               upadiṣṭapathaḥ prasannaśāstrair anavācīnamatir na yāty amārgam <br />
               paṭubhadramanāḥ parītadehaḥ paṭubhir veṇudharair iva dvipendraḥ //
                <span class="ref">HJm_32.61</span></p>
            
            
            <p id="HJm_32.62">
               ayam akṣagaṇaḥ susaṃyato na vikāraṃ kurute vipaścitaḥ <br />
               sugṛhītaphaṇo bhujaṅgamo na hi śaknoty aparāddhum aṇv api //
                <span class="ref">HJm_32.62</span></p>
            
            
            <p id="HJm_32.63">
               apakāraphalaṃ janasya gāḍhaṃ padam aiśvaryam asajjane tanoti <br />
               haritālam aher niṣiktam antar vadane tīvrataraṃ viṣaṃ karoti //
                <span class="ref">HJm_32.63</span></p>
            
            
            <p id="HJm_32.64">
               jitam indriyavairibhiḥ pramādāj janam icchā vinipātayaty anarthe <br />
               pravilīnasuvarṇadarśanīyā śalabhaṃ dīptir iva sphurantam agnau //
                <span class="ref">HJm_32.64</span></p>
            
            
            <p id="HJm_32.65">
               avipaścitam indriyārthasaktiḥ puruṣaṃ pātayati svadharmamārgāt <br />
               ślathabandhanaruddhanābhimūlaṃ phalam agrād iva pādapasya paktiḥ //
                <span class="ref">HJm_32.65</span></p>
            
            
            <p id="HJm_32.66">
               na ced bhaveyuḥ prakṛtiprabādhanā viṣadrumāśīviṣaśastravahnayaḥ <br />
               asajjanasyāvilatīkṣṇacetasaḥ samā bhavet kena punaḥ sahopamā //
                <span class="ref">HJm_32.66</span></p>
            
            
            <p id="HJm_32.67">
               akāraṇakrodhaka uṣṇabhāṣaṇaḥ khalo bhṛkuṭyā viṣamīkṛtekṣaṇaḥ <br />
               anekarandhrotthitabhīmapannagaḥ karoti valmīka ivādhikaṃ bhayam //
                <span class="ref">HJm_32.67</span></p>
            
            
            <p id="HJm_32.68">
               niśātayā roṣaśilātale dṛḍhaṃ paropaghātāya mudābhyudīrṇayā <br />
               dunoti kaṃ nāma na gocaraṃ gataṃ gatatrapo vāgasidhārayā khalaḥ //
                <span class="ref">HJm_32.68</span></p>
            
            
            <p id="HJm_32.69">
               śaṭhatvasaṃnāhabhṛtaḥ khalāś ciraṃ durāvarāś cendriyasainyamadhyagāḥ <br />
               aruṃtudāḥ sādhujane 'pi niṣkṛpāḥ kṛpāṇadhārām iva pātayanti gām //
                <span class="ref">HJm_32.69</span></p>
            
            
            <p id="HJm_32.70">
               budho na viśvāsam iyād asajjane vinītaveṣe 'pi manojñavācy api <br />
               surūpadeho 'pi kalasvano 'pi san na kiṃ mayūraḥ sphurato 'tti pannagān //
                <span class="ref">HJm_32.70</span></p>
            
            
            <p id="HJm_32.71">
               yadīṣyate cittakuṭumbapoṣaṇaṃ cirāya vā dhīmahiṣīvivardhanam <br />
               ato vipaścijjaladodaye sati prakīryatāṃ sadguṇabījam ātmani //
                <span class="ref">HJm_32.71</span></p>
            
            
            <p id="HJm_32.72">
               cirāya satsaṃgataśuddhamānaso na yāty asatsaṃgatam ātmavān naraḥ <br />
               manoharendīvarapuṣpagocaro na jātu bhṛṅgaḥ kuṇape nilīyate //
                <span class="ref">HJm_32.72</span></p>
            
            
            <p id="HJm_32.73">
               raṇagatasya yathā ratir udbhavaty anaparāddhaśarasya dhanuṣmataḥ <br />
               guṇaśarair atidūranipātibhiḥ prahatadoṣaripoḥ sudhiyas tathā //
                <span class="ref">HJm_32.73</span></p>
            
            
            <p id="HJm_32.74">
               ativiśuddham ahāryam akṛtrimaṃ guṇavibhūṣaṇam āryajanārcitam <br />
               samupalabhya narasya na jāyate suravarābharaṇeṣv api vismayaḥ //
                <span class="ref">HJm_32.74</span></p>
            
            
            <p id="HJm_32.75">
               sukham atyantam anvicchan guṇānāṃ vā samudbhavam <br />
               asajjanam atas tyaktvā kalyāṇaṃ mitram āśrayet //
                <span class="ref">HJm_32.75</span></p>
            
            
            <p id="HJm_32.76">
               na jātu prītaye sādhor anāryajanasaṃgatam <br />
               snātasya tīrthasalilaiḥ śukletaram ivāmbaram //
                <span class="ref">HJm_32.76</span></p>
            
            
            <p id="HJm_32.77">
               saṃparkeṇa tamobhidām jagadaghapradhvaṃsināṃ dhīmatāṃ krūro 'pi prakṛtiṃ vihāya malinām ālambate bhadratām <br />
               yat tṛṣṇāglapito 'pi necchati janaḥ pātuṃ tad eva kṣaṇād ujjhaty ambudharodarasthitam apāṃ patyuḥ payaḥ kṣāratām //
                <span class="ref">HJm_32.77</span></p>
            
            
            <p>tad gamyatām yathāsukham iti bodhisattvenābhihitaḥ sa pakṣī taṃ mahātmānaṃ pradakṣiṇīkṛtya
               gaganatalam utpatya paribhraman dadarśa rudhirābhiraktanakhamukhaśmaśruṇā vyāghreṇopayujyamānamāṃsam
               upacitamedaḥpīvaraskandham abhinavamustāsvādanasurabhīkṛtavadanāntarālam avanitalotkiraṇamalinakuṭiladaṃṣṭrādvayam
               īṣatpaṅkopadigdhaśarīram anatidūrāvasthitagṛdhramaṇḍalaparivṛtam upāntatarunilīnamukharavāyasagaṇāvalokyamānaṃ
               varāhataruṇam | ālokya caivam acintayad yāvad ayaṃ vyāghraḥ kṛtāhāraparyāptir bhūtvā
               svanilayaṃ gacchati tāvad aham ekānte tiṣṭhāmīti sthitvā ca krameṇa |</p>
            
            
            <p id="HJm_32.78">
               śārdūle pramanasi tatra labdhatṛptau saṃgatyā svavasatim āgate salīlam <br />
               vārāhaṃ palam upayujya baddhamedaḥ śyeno 'pi svanilayam ājagāma tūrṇam //
                <span class="ref">HJm_32.78</span></p>
            
            
            <p id="HJm_32.79">
               mṛgapatir api bhānau kiṃśukottaṃsarāge sthitavati kanakādrer mūrdhni bhāsvanmayūkhe <br />
               taruviṭapakulāyālīnacañcadvihaṅgacalitamṛdusaṭāntaḥ svaṃ nivāsaṃ jagāma //
                <span class="ref">HJm_32.79</span></p>
            
            
            <p>dṛṣṭvā ca tau kṣurakanakhavibhinnatanū tanūbhūtaceṣṭau mūrcchāvaśavinimīlitanayanau
               kapiśiśū duḥkhāyamānahṛdayo bhavatu salilābhiṣekeṇānayor mūrcchāpanodaṃ kariṣyāmīti
               vicintya |</p>
            
            
            <p id="HJm_32.80">
               niruddham ambhastaṭasevibhir vibhir nirantaram pallavavidrumair drumaiḥ <br />
               śanair upetāli kuśeśayāśayā vyagāhatāpiñjarakesaraḥ saraḥ //
                <span class="ref">HJm_32.80</span></p>
            
            
            <p id="HJm_32.81">
               avagāhya ca tat saro mahad drutam uttīrya vilambikesaraḥ <br />
               sa guhāntikam āgaman muhuś caraṇanyāsavibhugnaśādvalam //
                <span class="ref">HJm_32.81</span></p>
            
            
            <p id="HJm_32.82">
               śitagṛdhranakhakṣatāṅgayor atha śākhāmṛgaśāvayos tayoḥ <br />
               upari tvaritaṃ sa kesaraṃ salilasrāvi dudhāva kesarī //
                <span class="ref">HJm_32.82</span></p>
            
            
            <p id="HJm_32.83">
               harikesaravārisicyamānau gurumūrcchāpagamād upetasaṃjñau <br />
               udamīlayatāṃ vilocanāni sphuritottānamukhau pravaṅgaśāvau //
                <span class="ref">HJm_32.83</span></p>
            
            
            <p id="HJm_32.84">
               gṛdhrātibhītaparivepitakātarāṅgau tau tasthatur mṛgapateś caraṇāntam etya <br />
               ālolapallavamanoharayātha so 'pi snehena tau rasanayā muhur ālileha //
                <span class="ref">HJm_32.84</span></p>
            
            
            <p id="HJm_32.85">
               vṛntacyutaṃ pariṇataṃ phalam ādayitvā premṇā muhuḥ svatanayāv iva sāntvayitvā <br />
               khadyotadīpataralāṃ svaguhāṃ praviśya suṣvāpa tau sa parirabhya sukhaṃ niśāyām //
                <span class="ref">HJm_32.85</span></p>
            
            
            <p>krameṇa ca parimlānamālatīkusumaśekharaparidhūsaraniśākaraparimucyamānapaścimadigbhāgāyāṃ
               svavasatisthānotthitamātrahariṇadaśanādaśyamānatṛṇāṅkurāyāṃ pūrvasaṃdhyāsaṃrajyamānasāgarasalilāyāṃ
               praviralībhavannakṣatragaṇāyāṃ kamalavanaprabodharamaṇīyatarasalilāśayāyāṃ taruviṭapāvataraṇacalitaśikhikalāpamanoharataravanāntarāyām
               apagatāyāṃ rātrau guhāsamīpatarulatākusumaparyantasaṃcāriṇībhir alikulāvalībhiḥ sādaram
               upagīyamāna ivāninditakarmāninditāṅgaḥ |</p>
            
            
            <p id="HJm_32.86">
               tapane tapanīyakumbhavad diśam ākrāmati śātamanyavīm <br />
               śanakaiḥ kapiśāvakānvitaḥ sphuritālambisaṭo viniryayau //
                <span class="ref">HJm_32.86</span></p>
            
            
            <p id="HJm_32.87">
               atha gṛhītaphalaṃ phalalubdhakau svatanayāv avalokayituṃ mudā <br />
               mṛgapater vasatiṃ drutam utsukaṃ pravagayor mithunaṃ drutam āgamat //
                <span class="ref">HJm_32.87</span></p>
            
            
            <p id="HJm_32.88">
               upagataṃ gatamānamadodayo mṛdupadaṃ mṛduvāk karuṇānvitam <br />
               kṛtanamaskṛti tan mithunaṃ hariḥ kuśalapūrvam abhāṣata lokavit //
                <span class="ref">HJm_32.88</span></p>
            
            
            <p id="HJm_32.89">
               kapiśāvakayoḥ sarvam yathāvṛttam anukramāt <br />
               tataś caramam ācakhyau gṛdhrāpaharaṇaṃ tayoḥ //
                <span class="ref">HJm_32.89</span></p>
            
            
            <p id="HJm_32.90">
               atikrāntām atha śrutvā vyāpadaṃ putrayoḥ śucā <br />
               gṛdhrakṣatāni gātrāṇi tayoḥ paspṛśatuḥ kapī //
                <span class="ref">HJm_32.90</span></p>
            
            
            <p id="HJm_32.91">
               ūcatuś cedam ārdrārdraṃ stutiyuktaṃ mṛgādhipam <br />
               bhavatā rakṣatā putrāv āvām api surakṣitau //
                <span class="ref">HJm_32.91</span></p>
            
            
            <p id="HJm_32.92">
               tanvan dharmakathāgaṅgāṃ cihnito guṇasānubhiḥ <br />
               yaśastuhinasaṃchanno jaṅgamas tvaṃ himācalaḥ //
                <span class="ref">HJm_32.92</span></p>
            
            
            <p id="HJm_32.93">
               ye na mānti tanor antar asaṃkhyā bhavato guṇāḥ <br />
               manye kesaratāṃ prāpya te 'mī bahir avasthitāḥ //
                <span class="ref">HJm_32.93</span></p>
            
            
            <p id="HJm_32.94">
               stimitam udadheḥ kṣubhṇāty ambhaḥ patatripatiḥ patañ jaladapaṭalacchannasyendoḥ prasarpati na dyutiḥ <br />
               tava punar aghavyucchedinyāṃ sthitau sthitam anyatāṃ na tu gamayituṃ cetaḥ śuddhaṃ rajastamasī kṣame //
                <span class="ref">HJm_32.94</span></p>
            
            
            <p id="HJm_32.95">
               pālayitvā sutāv etāv āvayor yac chubhaṃ tvayā <br />
               prāptaṃ tenātimahatā labhasva prārthitaṃ phalam //
                <span class="ref">HJm_32.95</span></p>
            
            
            <p id="HJm_32.96">
               tad imāv upagṛhya putrakau bhavatā yatnavatābhipālitau <br />
               bahubandhuparītagahvarāṃ vasatiṃ yāva vanāntare nijām //
                <span class="ref">HJm_32.96</span></p>
            
            
            <p id="HJm_32.97">
               tena proktau yātam ity utsukau tau kṛtvā bhaktyā vandanāṃ tasya sādhoḥ <br />
               śāntasthānāt putrakārūḍhapṛṣṭhau mandaṃ mandaṃ jagmatuḥ kānanāntam //
                <span class="ref">HJm_32.97</span></p>
            
            
            <p id="HJm_32.98">
               yātoḥ pitroḥ pṛṣṭhamadhyādhirūḍhau lagnau gāḍhaṃ skandharomṇāṃ samūhe <br />
               vyāvartyeṣal locanāny utsukau tau bhūyo bhūyo dṛṣṭavantau mṛgendram //
                <span class="ref">HJm_32.98</span></p>
            
            
            <p id="HJm_32.99">
               taṃ nikṣepaṃ sarvanikṣepasāraṃ sāraprajñāgocaraḥ so 'rpayitvā <br />
               skandhād bhāraṃ sthāpayitveva bhūmau khedacchedād bhūyasīṃ prītim āpa //
                <span class="ref">HJm_32.99</span></p>
            
            
            <p id="HJm_32.100">
               nānyat kaṣṭataraṃ kiṃcit prāṇinikṣepadhāraṇāt <br />
               pratyarpaṇāc ca tasyaiva nānyad asti sukham nṛṇām //
                <span class="ref">HJm_32.100</span></p>
            
            
            <p>tad evaṃ tena bhagavatā tiryaggatāv api vartamānena suciram abhirakṣitaḥ prāṇinikṣepaḥ
               | tadavasthenāpi ca prajñāparicayaḥ kṛta iti vicintya</p>
            
            
            <p id="HJm_32.101">
               yas tena dharmanikṣepo nikṣiptaḥ sādhu tāyinā <br />
               pālanīyaḥ sa yuṣmābhir atyantaṃ sukham icchubhiḥ //
                <span class="ref">HJm_32.101</span></p>
            
            
            <p>|| iti siṃhajātakam ||</p>
            </div>
         
         
         <div id="d1e17008">
            
            <h3>35. Śākyasiṃha</h3>
            
            
            <p id="HJm_35.1">
               vijahati divyam api sukhaṃ tribhuvanahitakāmyayā mahātmānaḥ /<br />
               paraduḥkhaṃ hi garīyo duḥkhayati dayāvatāṃ cetaḥ //
                <span class="ref">HJm_35.1*</span></p>
            
            
            <p>tadyathānuśrūyate
               sakalapāramitādhigamāt pratyāsannabodhiḥ svaprabhayāvabhāsitāṅgaḥ kadācid bodhisattvas
               tuṣitabhavane samudapādi | sa ca mahātmā tannivāsināṃ devānāṃ dharmyayā kathayā sanmārgam
               abhiprakāśyaivam acintayat | kṛtayuge hi dharmaparāyaṇo lokaḥ sukham avatāryate satpatham
               | asmiṃs tu kaliyuge madamānalobharāgadveṣamohavaśīkṛtāḥ prāṇinaḥ sukhalavamohitātmāno
               durgatiparāyaṇāḥ | tan mayā yuktaṃ bodhim avagamya saṃsārāj jagad uddhartum iti |
               madhyadeśe ca śraddhāviśuddhamanā lokaḥ | yaś caiṣa śuddhodanaḥ kapilavastuni mahānagare
               narapatir ayam atīva saccaritena maharṣīn apy atiśete | tad asyaivāgramahiṣyā māyāyāḥ
               kukṣau janmaparigrahaṃ kariṣyāmīti vicintya niśi suptāyāḥ svapne |</p>
            
            
            <p id="HJm_35.2">
               kṛtvā himādridhavalaṃ guruṣaḍviṣāṇaṃ dānādhivāsitamukhaṃ dviradasya rūpam <br />
               śuddhodanasya vasudhādhipater mahiṣyāḥ kukṣiṃ viveśa sa jagadvyasanakṣayāya //
                <span class="ref">HJm_35.2</span></p>
            
            
            <p>atha devī mahāmāyā rājñe taṃ svapnaṃ nivedayāmāsa | deva svapne kila mamādya śaradambudharāvadātaḥ
               ṣaḍdanto gajendro dakṣiṇaṃ kukṣiṃ bhittvodaraṃ praviṣṭa iti | tataḥ sa rājā taṃ svapnaṃ
               svapnaphalavidāṃ dvijātīnāṃ purastād varṇayāmāsa | te ca brāhmaṇās tam ūcuḥ | mahārāja
               cakravartī te putro bhaviṣyatīti | sa ca rājā pratītamanās tān dvijātīn satkṛtya visasarja
               |</p>
            
            
            <p id="HJm_35.3">
               sāntaḥpurajanā devī kadācid atha lumbinīm <br />
               jagāmānumate rājñaḥ saṃbhūtottamadohadā //
                <span class="ref">HJm_35.3</span></p>
            
            
            <p id="HJm_35.4">
               śākhām ālambamānāyāḥ puṣpabhārāvalambinīm <br />
               devyāḥ kukṣiṃ vibhidyāśu bodhisattvo viniryayau //
                <span class="ref">HJm_35.4</span></p>
            
            
            <p id="HJm_35.5">
               taṃ jātamātram atha kāñcanayūpagauraḥ prītaḥ sahasranayanaḥ śanakair agṛhṇāt <br />
               māndārapuṣpanikaraiḥ saha tasya mūrdhni khān nirmale ca vinipetatur ambudhāre //
                <span class="ref">HJm_35.5</span></p>
            
            
            <p id="HJm_35.6">
               saṃsthāpito balabhidā jagadekanātho dhīraḥ krameṇa bhuvi saptapadāni gatvā <br />
               atyadbhutāṃ giram imāṃ nijagāda śāntāṃ janmedam antyam iti me tamasām abhāvāt //
                <span class="ref">HJm_35.6</span></p>
            
            
            <p id="HJm_35.7">
               tasya prabhātha muṣitāśiśirāṃśudīptiḥ śāntātmano vasumatīm avabhāsayantī <br />
               iddhaiḥ pataṅgaśaśinoḥ kiraṇair abhedyaṃ bhīmāndhakāranarakeṣu tamo bibheda //
                <span class="ref">HJm_35.7</span></p>
            
            
            <p>ayam ayam mahātmā dharmarājo 'bhiṣikta iti pramuditamanobhir amaraiś cāmbaratale dundubhayo
               'bhijaghnire | śibikām cādhiruhya devī bodhisattvam ādāya svabhavanam agamat | athātyadbhutavismitamanāḥ
               śuddhodanaḥ sarvabandhanamokṣaṃ kārayitvā samucchritadhvajapatākavicitravipaṇimārgam
               atisurabhigandhodakokṣitavasudhātalam abhinavakusumopahāraśabalarathyāntaraṃ kapilavastunagaram
               akārayat |</p>
            
            
            <p id="HJm_35.8">
               śabalahariṇakṛtticchāditaskandhadeśaṃ nicayam analabhāsām udvahantam jaṭānām <br />
               asitam anasitānāṃ karmaṇām saṃnidhānaṃ kṣitipatir aśṛṇot khād āpatantaṃ janebhyaḥ //
                <span class="ref">HJm_35.8</span></p>
            
            
            <p>atha sa rājābhyutthāya taṃ maharṣiṃ viditabodhisattvajanmānaṃ praviśantam abhigamyābhivādyārghapradānādinā
               ca satkāreṇa satkṛtya kṛtāsanaparigrahaṃ cainaṃ kuśalaṃ pṛṣṭvā dhātryaṅkagataṃ bodhisattvaṃ
               darśayann uvāca | bhagavan dṛśyatāṃ tāvad ayaṃ me tanayaḥ kiṃ dīrghāyuḥ syād iti |
               athāsito bodhisattvam ālokya caivam acintayat |</p>
            
            
            <p id="HJm_35.9">
               yathāyaṃ lakṣaṇaiḥ spaṣṭair bhūṣaṇair iva bhūṣitaḥ <br />
               jagadduḥkhāpanodāya tathā buddho bhaviṣyati //
                <span class="ref">HJm_35.9</span></p>
            
            
            <p id="HJm_35.10">
               yadāyaṃ bhavitā buddho yāsyāmi maraṇaṃ tadā <br />
               śroṣyanty asmāt kathāṃ dharmyāṃ ye te dhanyāḥ śarīriṇaḥ //
                <span class="ref">HJm_35.10</span></p>
            
            
            <p id="HJm_35.11">
               iti cintayatas tasya maharṣeḥ śuddhacetasaḥ <br />
               nayane natapakṣmāgre babhūvatur udaśruṇī //
                <span class="ref">HJm_35.11</span></p>
            
            
            <p>atha śuddhodanaḥ sāśrunayanam asitam avalokya sasaṃbhramam uvā-
               ca | niyatam ayam alpāyuḥ | tena bhagavān sāśrulocanaḥ samvṛttaḥ | kaṣṭam avikasitam
               eva me tanayakamalam idam antakadviradapatir unmūlayiṣyati | asito 'bravīt | alam
               alaṃ mahārāja śokena | aham ātmānam anuśocāmi | yadāyaṃ viṣayān utsṛjya jarāmaraṇagrastān
               dehino 'valokya saṃvignamanās tapovanaṃ gatvā buddho bhaviṣyati tadāhaṃ pañcatvam
               upayāsyāmīty ato mama śokena sāśrum idaṃ cakṣuḥ kṛtam ity abhidhāya gate tasmin maharṣau
               siddhārtha iti nāma bodhisattvasya kṛtvācireṇaiva kālena gurusakāśād adhigatasarvavijñānasya
               tasya sadṛśāt kulād yaśodharāṃ nāma varayitvā vadhūm ānināya | katham ayaṃ jarāmaraṇarogānabhijña
               eva me tanayaḥ syād iti vicintya śuddhodano 'ntarbhavana evāntaḥpuramadhyavartinam
               avicchinnanṛttagītāvalokanaśravaṇaparāyaṇaṃ bodhisattvaṃ kārayāmāsa | sa ca yaśodharāyāṃ
               rāhulaṃ nāma tanayaṃ janayitvā kadācid gītopanibaddhāni pramadavanāni śrutvā bahirniṣkramaṇāya
               buddhiṃ kṛtvā pitrābhyanujñāto rathavaram adhiruhya kṛtaśobhāṃ kapilavastuvīthīm ālokayan
               paricacāra |</p>
            
            
            <p id="HJm_35.12">
               śrutvātha taṃ parijanān nayanābhirāmaṃ sākṣān manobhavam iva śravaṇāyatākṣam <br />
               taddarśanaṃ prati samutsukamānasānāṃ ceṣṭā babhūva vividhā nagarāṅganānām //
                <span class="ref">HJm_35.12</span></p>
            
            
            <p>atha kācid asamāptamaṇḍanārdratilakābhyalaṃkṛtalalāṭamadhyā śravaṇaparicyutakuvalayotthāyāñjitaikavilocanā
               gṛhītaśalākena kamalānukāriṇā hastena paśyainam anaṅgānukāriṇam kumāraṃ gacchantam
               iti sakhyai darśayāmāsa | kācit punar aho bhāgyavatī yaśodharā yāsya dharmacāriṇīti
               vicintya ciram enaṃ stimitanayanāpaśyat | aparā punaḥ karadvayāvalambitagavākṣastambhaśālabhañjikeva
               bhṛśam aśobhata | kim evaṃ rājaputradarśanakutūhalād atitvaritaṃ gacchasi | samutkṣipainam
               ardhabaddhaṃ stanataṭāt patantaṃ hāram ayaṃ tvam aho capaleti bruvāṇaḥ kupito gurujanaḥ
               paśyati | kim iti nirvrīḍāsīti kācid aparām upālabdhavatī | kācit punar gurupayodharaikadeśe
               saṃsparśenārdhāpāvṛtaṃ kapāṭam anujagrāheva | naikākinyās tavaiva kumāradarśanakutūhalaṃ
               dīyatām tāvad antaram aham api kutūhalavatī rājaputraṃ draṣṭukāmā kācid ity abhāṣata
               |</p>
            
            
            <p id="HJm_35.13">
               kumāraṃ draṣṭukāmānāṃ tāsām iti visarpaṇāt <br />
               mekhalānūpuradhvāno bhavaneṣu vyatanyata //
                <span class="ref">HJm_35.13</span></p>
            
            
            <p id="HJm_35.14">
               gacchan narendratanayo 'tha pathi krameṇa daṇḍārpitapracalapāṇim apetakāntim <br />
               vṛddhaṃ vyalokayad atīva sitottamāṅgaṃ śuddhādhivāsaparinirmitam ānatāṅgam //
                <span class="ref">HJm_35.14</span></p>
            
            
            <p>atha bodhisattvaḥ sārathim apṛcchat kathaya tāvat kaḥ punar ayam āropitadhanurānataparidurbalāṅgaḥ
               pariṇatakāśakusumasitaśirasijaḥ śiraḥprakampeṇa kim api pralayann ivālokyate | sārathir
               uvāca | kumāra jarā nāma sarvalokavyāpinī śarīrendriyapāṭavahāriṇī madanakathātiraskaraṇī
               kupiteva yūnām yauvanamadam utsārayati yayaiṣa imām avasthāṃ nīta iti | atha sa mahātmā
               punar uvāca | yadi jarā tāruṇyam evaṃ vināśayati kā nāma ratir asmin pariṇāmini dehe
               | sūta uvāca | kumāra na kevalaṃ jarā vyādhir api dhātukṣobhasaṃbhūto dehināṃ mahān
               anarthaḥ | tato 'paro mṛtyur nāma sarvakriyāpaharaṇapaṭur anarthataro yaḥ paricintyamāno
               'pi śarīriṇāṃ mahad duḥkham utpādayati | bodhisattva uvāca |</p>
            
            
            <p id="HJm_35.15">
               tribhir imair anubaddham aho jagan maraṇarogajarāribhir anvaham <br />
               mahati nāma bhaye sati dāruṇe katham idam viṣayaikaparāyaṇam //
                <span class="ref">HJm_35.15</span></p>
            
            
            <p id="HJm_35.16">
               iti nivartaya sūta rathaṃ laghu vraja gṛhāya punaḥ kim ihāsyate <br />
               maraṇarogajarāpariśaṅkino mama bhaviṣyati nopavane ratiḥ //
                <span class="ref">HJm_35.16</span></p>
            
            
            <p>atha rājā saṃvignamanasaṃ bodhisattvaṃ śrutvā tāṃ cāsitasya vācam anusmṛtya bhaviṣyattanayaviyogāśaṅkitamanāḥ
               sārathaye saṃdideśa | pramadavanam eva kumāro netavya iti | sa ca sārathiḥ prasabham
               enam upavanam eva praviśyābhihitavān | draṣṭum arhaty āyuṣmān iha hi |</p>
            
            
            <p id="HJm_35.17">
               kiṃcit kiṃcit kusumahasitavyaktiśobhāvatīnāṃ mandaṃ mandaṃ malayamarutā sarpatā nartitānām <br />
               ābhānty āsām upavanalatākanyakānāṃ vijihmāḥ paryanteṣu bhramadalikulaśreṇiveṇyaḥ kvaṇantyaḥ //
                <span class="ref">HJm_35.17</span></p>
            
            
            <p>atha bodhisattvo rathād avatīrya jarāmaraṇarogacintāparyākulamatir antaḥśalya iva
               dviradapatir ity abravīt |
               dhairyacchidas</p>
            
            
            <p id="HJm_35.18">
               tanudhiyām virasāvasānāḥ śāntātmabhiḥ parihṛtā bhujagā ivogrāḥ <br />
               yūno 'pi manmathaparasya jagatsapatnāḥ paryākulaṃ na hi mano viṣayā haranti //
                <span class="ref">HJm_35.18</span></p>
            
            
            <p>atha sa rājā nṛttagītakuśalāḥ prakāśāṅganā bodhisattvahṛdayāpakarṣaṇāya tad upavanam
               prāhiṇot | tāś ca kumāram abhigamya madajanitaprāgalbhyās tāṃ tāṃ ceṣṭām āviścakruḥ
               | atha kācid enam uktavatī paśya kumāra |
               vānty</p>
            
            
            <p id="HJm_35.19">
               ete malayānilāḥ surabhayaḥ puṣpadrumākampinaś cūtasya bhramaraḥ pradakṣiṇayati prodbhedinīṃ mañjarīm <br />
               cāpāropaṇadīrghasūtrakam imaṃ svasthaṃ tvayā sthīyate śaṅke codayatīti puṣpadhanuṣaṃ tāradhvaniḥ kokilaḥ //
                <span class="ref">HJm_35.19</span></p>
            
            
            <p>api ca |</p>
            
            <p id="HJm_35.20">
               svarajaḥkṛtāṅgarāgā bālā sahakāramañjarīkanyā /<br />
               bhramaravareṇa bhramatā kṣaṇam iva parihīyate tanvī //
                <span class="ref">HJm_35.20*</span></p>
            
            
            <p>aparā punar enam uvāca |</p>
            
            
            <p id="HJm_35.21">
               śilīmukhaṃ bhuktalatāvadhūjanaṃ vilokya tatpuṣparajovidhūsaram <br />
               samīraṇākampitabālapaṅkajā muhur muhus tarjayatīva padminī //
                <span class="ref">HJm_35.21</span></p>
            
            
            <p>kācit tv enam abravīt |</p>
            
            
            <p id="HJm_35.22">
               gacchāmy ahaṃ tava kṛte kusumāni yāvad etāni sūkṣmamakarandanirantarāṇi <br />
               maddṛṣṭibādhinam aśāntagatidvirephaṃ dūrāt kumāra vinivāraya tāvad eva //
                <span class="ref">HJm_35.22</span></p>
            
            
            <p>aparā punaḥ sahāsam abhitaḥ sthitvainam abhyadhāt |</p>
            
            
            <p id="HJm_35.23">
               ādhūtaṃ bakulajyayā madhukaravyādhūtakiñjalkayā vinyasyorasi śaṅkhabhaṅgadhavalacchāyaṃ dhanuḥ kausumam <br />
               gāmbhīryād avadhīrayantam abalās tvām ājighāṃsuḥ smaraḥ pauṣpaṃ bāṇam ṛjūkaroti niyataṃ saṃmīlitaikekṣaṇaḥ //
                <span class="ref">HJm_35.23</span></p>
            
            
            <p>bodhisattva uvāca | alam alaṃ bhaginya ebhir asatpralāpaiḥ | na khalu mama saṃvigne
               manasi saliladhārā iva hutabhuji śṛṅgārakathāḥ samavakāśam adhunā labhante |</p>
            
            
            <p id="HJm_35.24">
               bhaginya iti tat tasya niśamya vacanaṃ striyaḥ <br />
               mukhāni namayāmāsus trapayā tyaktavibhramāḥ //
                <span class="ref">HJm_35.24</span></p>
            
            
            <p id="HJm_35.25">
               hrītaṃ tad yuvatikadambakaṃ viditvā saṃvignaṃ nṛpatanayaṃ ca śuddhabuddhim <br />
               tūṇīre niyatam iṣūn nidhāya pauṣpān savrīḍaṃ dhanur avatāritaṃ smareṇa //
                <span class="ref">HJm_35.25</span></p>
            
            
            <p>atha bodhisattvas tatra pramadavane ratim alabhamāno 'stam upeyuṣi savitari rathavaram
               adhiruhya tāś cāṅganā bhavanam ājagmuḥ | tato bodhisattvaḥ śṛṅgārakathām avamanyamānaḥ
               śayanatale viniviśya jarāmaraṇarogān eva manasi nidhāya cintāparo babhūva | tataḥ
               śuddhāvāsais tasya mahātmanaḥ saṃvejanāya śayanapālikānām sadya eva nidrāvaktavyatā
               kriyate sma | tatra ca kāsāṃcid aviralaśabdaśvāsavaśaprakāśadaśanāni vigalitalālālavavyāptaparyantāni
               vadanāny abhūvan | anparāsāṃ ca kuṭṭimatalaparyastāni praśithilavigalitadukūlatayā
               pravyaktorūṇi payodharoparivyavakīrṇahārāṇi nikṣiptaviṣamabhujalatāni mṛtānām iva
               śarīrāṇy āsan | aparā ca murajapuṣkaraviniveśitadviguṇabāhūpadhānavinihitānanā viṣṭarād
               vinipatya tathaiva śiṣye | kasyāścin nidrāpahṛtāṅguliyatnāt karād adharaviśliṣṭaprathamarandhraḥ
               pramadānayanatārakānīlo vaṃśaḥ papāta | <span class="sic">dviradaviloḍitānām iva kamalinīnāṃ vividhāvasthaṃ tāsāṃ ca rūpam ālokya hasitam iva
                  yaṣṭipradīpaiḥ</span> | atha bodhisattvas tāsām yuvatīnāṃ nindāṃ kṛtvābhyutthāya niṣkramya cchandakam utthāpyovāca
               |</p>
            
            
            <p id="HJm_35.26">
               imaṃ samuttartumanā bhavārṇavaṃ tapovanaṃ gantum ahaṃ samudyataḥ <br />
               atas tvam asmadvyavasāyasiddhaye mahājavaṃ kanthakam aśvam ānaya //
                <span class="ref">HJm_35.26</span></p>
            
            
            <p>chandakaś ca śuddhādhivāsaiś codyamānas tad rājaśāsanam anādṛtya tatheti pratiśrutya
               vāmakakṣyāvinihitāsiḥ kanthakam aśvavaram āninā-
               ya | bodhisattvādhirūḍhaṃ tam aśvaṃ paścād vadhryāvalambinā cchandakena saha yakṣakumārāḥ
               karatalavinihitakhuraṃ prabhātasamaye nabhasā maharṣer arāḍasyāśramasamīpam avatārayāmāsur
               iti |</p>
            
            
            <p id="HJm_35.27">
               atha vyudasyābharaṇāni vigrahāt sa bhāsitāni sphuṭaratnatejasā <br />
               taraṅginaḥ kokilakaṇṭhamecakāṃś cakarta khaḍgena śanaiḥ śiroruhān //
                <span class="ref">HJm_35.27</span></p>
            
            
            <p id="HJm_35.28">
               taṃ chandakaḥ samavalokya nirastabhūṣaṃ svacchaṃ jalāśayam ivāpahṛtāravindam <br />
               saṃtāpitaḥ prabalaśokahutāśanena muktānibhān nayanavārikaṇān mumoca //
                <span class="ref">HJm_35.28</span></p>
            
            
            <p>bodhisattva uvāca | na khalu dharmonmukhe suhṛdi svajane vā tapovanābhiprasthite viṣādaṃ
               kartum arhati sajjanaḥ | tad gaccha mama gurujanam evaṃ brūhi |</p>
            
            
            <p id="HJm_35.29">
               athaveyam tanuḥ kṣīṇā tīvreṇa tapasā mama <br />
               mayā vā tat padaṃ labdhaṃ yad dṛṣṭaṃ tattvadarśibhiḥ //
                <span class="ref">HJm_35.29</span></p>
            
            
            <p>chandakaś ca tatheti bodhisattvam abhipraṇamyāśvam ābharaṇāni cādāya krameṇa nagaram
               āgamya taṃ bodhisattvasaṃdeśaṃ narapataye nivedayāmāsa | śrutvā ca tasya viniścayaṃ
               sahāntaḥpureṇa śuddhodano bahuvidhaṃ vilalāpa | bodhisattvaś ca lubdhakarūpadhāriṇo
               devaputrāt svena śaśikiraṇarucinā vasanayugena kāṣāye vāsasī krītvā paridhāya śanaiḥ
               śanair arāḍasyāśramaṃ jagāma | dṛṣṭvā ca bodhisattvam āgacchantam arāḍaḥ svāgataṃ
               svāgatam ity abhidhāya svam uṭajam ānīya vetrāsane samupaveśya kuśalapūrvakam ālāpaṃ
               cakāra | tato bodhisattvas tam apṛcchat |</p>
            
            
            <p id="HJm_35.30">
               kīdṛśo bhavatām dharmaḥ katham vā so 'dhigamyate <br />
               tattvaṃ me draṣṭukāmāya vaktum arhati sattamaḥ //
                <span class="ref">HJm_35.30</span></p>
            
            
            <p>arāḍa uvāca | śrotum arhati mahābhāga iti | prakṛtivikārayor janmajarāmṛtyavas tattvam
               ity abhihitam | prakṛtiś ca pañca mahābhūtāny ahaṃkāro vyaktaṃ ceti | vikāraś cendriyāṇi
               tadarthāś ca pāṇipādavākpāyūpasthaṃ mana ity asya kṣetraṃ vijānāti | tat kṣetrajña
               ity abhidhīyate | kṣetrajñaṃ cātmānam avacakṣate tattvavidaḥ | yac cotpādāvasānān
               maraṇadharmātmakaṃ tad vyaktam iti boddhavyam avyaktam etadviparyayād iti | ajñānaṃ
               karma tṛṣṇā ca saṃsārahetavo vijñeyāḥ | tritaye cāvasthito jantur na sattvam atikramya
               vartate | vipratyayāhaṃkārasaṃdehābhisaṃplavāviśeṣānupāyasaṅgābhyavapātāḥ | vipratyayo
               nāma viparītapravartanam | aham abhidadhāmy ahaṃ vedmīty evamādy ahaṃkāraḥ | yas tv
               asaṃdigdhān api bhāvān mṛtpiṇḍavad ekībhāvena paśyati sa saṃdeha iti mantavyaḥ | yad
               eva cāhaṃ tāny evāmūni manobuddhikarmāṇi | yaś caiṣa gaṇaḥ so 'ham ity abhisaṃplavam
               udāharanti | aviśeṣaḥ punaḥ pratibuddhāpratibuddhayor aviśeṣajñatā prakṛtīnāṃ ca so
               'viśeṣa iti boddhavyaḥ | svāhākāravaṣaṭkāraprokṣaṇābhyukṣaṇādayo hy anupāya iti boddhavyaḥ
               | yatra vastuni saktim upety amedhā manovāgbuddhikarmabhiḥ so 'bhiṣvaṅga ity abhidhīyate
               | mamedam asyāham iti yad duḥkham abhimanyate so 'bhyavapātaḥ | prāṇināṃ saṃsārahetur
               ālasyaṃ nāma | tamo moho mṛtyujanmanī | mahāmohaḥ kāma iti saṃjñitaḥ | tāmisraṃ ca
               krodha ity avagamyatām | viṣādaḥ punar andhatāmisram abhidhīyate | anayāvidyayā pañcaparvayā
               bāliśo baddhamanā jātyādau mahati duḥkhe punaḥ punar āvartate | tatra cāhaṃ draṣṭā
               śrotā mantā kāryakāraṇaṃ cety evam avagamya saṃsāre paribhramati | ebhiś ca hetubhir
               janmasrotaḥpravṛttir dṛṣṭā hetvabhāvāj janmābhāva iti | tatra ca mokṣakāmaḥ pratibuddhāpratibuddhau
               vyaktāvyakte ca jānīyāt | etac catuṣṭayam avagamya kṣetrajñaḥ sarvaduḥkhanirmuktaḥ
               padam akṣaram avāpnotīti |</p>
            
            
            <p id="HJm_35.31">
               tyaktvādito bhavanibandhanam ādibījam ādāya liṅgam apavṛttasukhābhilāṣaḥ <br />
               saṃtoṣavān padam anuttamam āptukāmaḥ śīlaṃ viśuddham upagṛhya vased vanānte //
                <span class="ref">HJm_35.31</span></p>
            
            
            <p>paścāc ca rāgavairāgyaprabhave bhayakṣeme viditvā nigṛhya sarvendriyagrāmaṃ manaḥśamam
               ālambya tataḥ kāmebhyo viviktaṃ vyāpādādibhyaś ca vivekajaṃ prathamaṃ dhyānaṃ savitarkam
               āpnoti | sa caivaṃvidhena kāmadveṣavigarhiṇā śamenānvito brahmalokam adhigacchati
               | tāṃś ca vitarkān manaḥsaṃkṣobhakarān avetya tadvirahitaṃ prītisukhātmakaṃ dvitīyaṃ
               dhyānam āsādayati | tayā ca prītyā hriyamāṇamanā deveṣv ābhāsvareṣūpapadyate | yaḥ
               punas tasmāt prītisukhāc cittam uccālayati sa tṛtīyaṃ sukhaprītirahitaṃ dhyānam āpnoti
               | tat tṛtīyadhyānanimagnamanāś ca śubhakṛtsneṣv amareṣu janma pratilabhate | tādṛśaṃ
               ca sukham āsādya yo vyapekṣāṃ karoti sa caturthaṃ sukhaduḥkhavirahitaṃ dhyānam upalabhate
               | tac ca dīrghatvād āyuṣaḥ kecin muktim evādhyavasyanti | kasmāt sukhaduḥkhavicchedāc
               cetasaś cāvyāpārāt | asya ca dhyānasya bṛhatphalair devaiḥ sāmānyaṃ phalam ācakṣate
               vidvāṃsaḥ | tasmāc ca samādher vyutthitaḥ śarīriṇāṃ doṣān ālokya śarīravinivṛttihetor
               jñānam adhigacchati | tad api ca dhyānam apahāya viśeṣakāṅkṣī rūpād api virajyate
               | yāni cāsmin duḥkhāni śarīre vidyante tāny ādau buddhyā samavalokayaṃs tato ghaneṣv
               api dravyeṣv ākāśādhimuktim utpādayati | ākāśagataṃ cātmānam abhisaṃkṣipyānantam ākāśam
               ālokayan viśeṣād adhigamād ātmakauśalād ātmānam ātmani saṃkṣipya kiṃcin nāstīty ākiṃcanya
               iti saṃjñām upagataḥ śarīravirahān mukta ity abhidhīyate | bodhisattva uvāca |</p>
            
            
            <p id="HJm_35.32">
               yadi cetayitāsty eva kuto muktir bhaviṣyati <br />
               tasmin sati pravartante kuśalākuśalakriyāḥ //
                <span class="ref">HJm_35.32</span></p>
            
            
            <p>yathā ca salilabhūmivirahān na bījaṃ kenacit pravirūḍham ālokitaṃ tatpratyayāc ca
               dṛṣṭaṃ virohad evam ātmāpi gṛhītavyaḥ | karmājñānatṛṣṇātyāgāc ca yo niścīyate mokṣaḥ
               sati cātmani tatparityāgam nopalabhāmahe | tadaparityāgāc ca kuto mokṣa ity ahaṃkāraparityāgaś
               ca saty ātmani kuto bhavet | sati cāhaṃkāre sthitam evedaṃ janmasrotasīty abhidhāya
               |</p>
            
            
            <p id="HJm_35.33">
               arāḍasyāśramāt tasmān niṣkramya sa mahāmatiḥ <br />
               tapobhir duṣkarais tīvraiḥ śoṣayāmāsa vigraham //
                <span class="ref">HJm_35.33</span></p>
            
            
            <p>nānena tapasā tattvādhigamo bhavatīti ca matvotthāya paridurbalaśarīro bodhisattvo
               nairañjanāyāṃ sariti snātvā sunandāpratipāditaṃ piṇḍam abhyavahṛtya kālena bhujagarājenābhiṣṭutaḥ
               |</p>
            
            
            <p id="HJm_35.34">
               sa cāṣapaṅktyātatanīlapakṣayā parītadehaḥ paripāṭalāṅgayā <br />
               saroruhāṇāṃ pracalatpalāśayā srajeva nīlotpalapattramiśrayā //
                <span class="ref">HJm_35.34</span></p>
            
            
            <p id="HJm_35.35">
               atha mandapadaṃ gatvā dhīmān hemācaladyutiḥ <br />
               adhastād bodhivṛkṣasya niṣasāda sa bodhaye //
                <span class="ref">HJm_35.35</span></p>
            
            
            <p id="HJm_35.36">
               tato duhitṛbhiḥ sārdhaṃ cāpam ādāya kausumam <br />
               ājagāma manoyonis tasya kṣobhayituṃ manaḥ //
                <span class="ref">HJm_35.36</span></p>
            
            
            <p id="HJm_35.37">
               ājighrantī puras tasya mālatīkusumaṃ navam <br />
               kācin nyamīlayat kāṃcid dṛṣṭim ālolatārakām //
                <span class="ref">HJm_35.37</span></p>
            
            
            <p id="HJm_35.38">
               sakhīkarṇe 'bhidhāyānyā kim api smitapūrvakam <br />
               tatra līlāvatī rāmā kāśayantī mukhaṃ yayau //
                <span class="ref">HJm_35.38</span></p>
            
            
            <p id="HJm_35.39">
               sakāmā darśayanty anyā jagādeti jinarṣabham <br />
               rāmāyāḥ ślathakāñcīkaṃ nitambasrastam aṃśukam //
                <span class="ref">HJm_35.39</span></p>
            
            
            <p id="HJm_35.40">
               kva ca yauvanam etad indukāntaṃ kva ca te tapase mano'bhilāṣaḥ <br />
               bhaja kāmam ato nivartayasva vada kiṃ tapasaḥ phalaṃ tvayāptum //
                <span class="ref">HJm_35.40</span></p>
            
            
            <p id="HJm_35.41">
               hitakāmyatayā bruve bhavantaṃ kim ataḥ param āptum icchasi tvam <br />
               gṛhidharmam abādhinaṃ mahāntaṃ na vihāya kim anyad asti puṇyam //
                <span class="ref">HJm_35.41</span></p>
            
            
            <p id="HJm_35.42">
               tvadadhigamasamutsukāsu dhīman kim iyam adayitā manoharāsv apīti <br />
               mukhalavadantī kāminī kāmukāṃ vadanakamalāni nakhena khaṇḍayantī //
                <span class="ref">HJm_35.42</span></p>
            
            
            <p>yadā ca tāsu bodhisattvaḥ sāvajñam api dṛṣṭiviṣāṇi vikṣipatsv api nānāceṣṭāni darśayatsu
               dhyānastimitākṣa eva tasthau tadā māraḥ pravyājahāra | bhīṣayitvainam utthāpayateti
               |</p>
            
            
            <p id="HJm_35.43">
               tataḥ siṃhamukhaḥ kaścit phūtkāreṇa punaḥ punaḥ <br />
               bodhisattvasya trāsārthaṃ vahneḥ kaṇān vyasarjayat //
                <span class="ref">HJm_35.43</span></p>
            
            
            <p id="HJm_35.44">
               te kṛśānukaṇās tasya kiṃkarasya mukhojjhitāḥ <br />
               nipatantaḥ kṣaṇāj jagmuḥ praphullapuṣpatām muneḥ //
                <span class="ref">HJm_35.44</span></p>
            
            
            <p id="HJm_35.45">
               śatavaktreṇa tīkṣṇāgrāṃ kṣeptā śaktiṃ yadākṣipat <br />
               vikasatkesaravyūho babhūvotpalaśekharaḥ //
                <span class="ref">HJm_35.45</span></p>
            
            
            <p id="HJm_35.46">
               daṃṣṭrādhareṇa cānyena vidyudāpiṅgalatviṣā <br />
               kṣiptāny ayoguḍoṣṇāni puṣpāṇi ba<span class="sic">bhū</span>vuḥ kṣaṇāt //
                <span class="ref">HJm_35.46</span></p>
            
            
            <p id="HJm_35.47">
               anyenābhyudyato bāhuḥ sakhaḍgaḥ piṅgacakṣuṣā <br />
               lohastambhasamucchrāyaḥ kṣaṇān niścalatāṃ yayau //
                <span class="ref">HJm_35.47</span></p>
            
            
            <p id="HJm_35.48">
               atha madanavijetuḥ siddhamantrānilena <span class="sic">jaladhitaṭagavahniḥ</span> kiṃkarāṇāṃ samūhaḥ <br />
               asitagatisakhena preryamāṇaḥ samantād <span class="sic">iva virasavikīrṇaḥ</span> kṣīṇarociḥśato 'bhūt //
                <span class="ref">HJm_35.48</span></p>
            
            
            <p>tataḥ sainyabhagnād viṣādavati kusumaketau bhagavāṃś caturthadhyānād vyutthāyedam
               acintayat |</p>
            
            
            <p id="HJm_35.49">
               ātmanaś cet sukhād duḥkhāt puṇyaṃ pāpaṃ prasūyate <br />
               kathaṃ na bhadratā nityaṃ dharmābhāve ca dehinām //
                <span class="ref">HJm_35.49</span></p>
            
            
            <p id="HJm_35.50">
               rūpasaubhāgyabhāgyādibhedaḥ katham iheṣyate <br />
               yadi pūrvakṛtaṃ nāsti katham atra śubhāśubhau //
                <span class="ref">HJm_35.50</span></p>
            
            
            <p id="HJm_35.51">
               karmaṇāṃ hetukaṃ karma cet sārādi na kalpayet <br />
               ahetukaṃ jagat syāc cet kaḥ karmasvakatāṃ vadet //
                <span class="ref">HJm_35.51</span></p>
            
            
            <p id="HJm_35.52">
               sukhahetuḥ sukham syāc ced duḥkhaṃ duḥkhasya hetukam <br />
               tapasā duṣkareṇaivaṃ kathaṃ muktir bhaviṣyati //
                <span class="ref">HJm_35.52</span></p>
            
            
            <p id="HJm_35.53">
               īśvaraḥ kāraṇaṃ kecid abudhāḥ saṃpracakṣate <br />
               kathaṃ na samatā loke samavartīśvaro hi saḥ //
                <span class="ref">HJm_35.53</span></p>
            
            
            <p id="HJm_35.54">
               ity evam abudhāḥ kecid astināstipravādinaḥ <br />
               kudṛṣṭikarmato hīnā jāyante narakeṣv api //
                <span class="ref">HJm_35.54</span></p>
            
            
            <p id="HJm_35.55">
               sudṛṣṭikarmato bhadrā āryajñānapravedinaḥ <br />
               svargalokaṃ gatāḥ kecit kāyavākcittasaṃyamāt //
                <span class="ref">HJm_35.55</span></p>
            
            
            <p id="HJm_35.56">
               aho bhavarato lokaḥ kleśasaṃghair vihanyate <br />
               jarāvyādhivipannaś ca mṛtaḥ punaḥ prajāyate //
                <span class="ref">HJm_35.56</span></p>
            
            
            <p>atha bodhisattvasyaivam abhavat | kasmin sati jarāmaraṇaṃ bhavati kiṃ ca pratyayāt
               | punar evam abhavat | yad utāvidyāpratyayāḥ saṃskārāḥ saṃskārapratyayaṃ vijñānaṃ
               vijñānapratyayaṃ nāmarūpaṃ nāmarūpapratyayaṃ ṣaḍāyatanaṃ ṣaḍāyatanapratyayaḥ sparśaḥ
               sparśapratyayā vedanā vedanāpratyayā tṛṣṇā tṛṣṇāpratyayam upādānam upādānapratyayo
               bhavo bhavapratyayā jātir jātipratyayā jarāmaraṇaśokaparidevaduḥkhadaurmanasyopāyāsāḥ
               saṃbhavanty evam asya kevalasya mahato duḥkhaskandhasya samudayo bhavati | avidyānirodhāt
               saṃskāranirodhaḥ saṃskāranirodhād vijñānanirodho vijñānanirodhān nāmarūpanirodho nāmarūpanirodhāt
               ṣaḍāyatananirodhaḥ ṣaḍāyatananirodhāt sparśanirodhaḥ sparśanirodhād vedanānirodho
               vedanānirodhāt tṛṣṇānirodhas tṛṣṇānirodhād upādānanirodha upādānanirodhād bhavanirodho
               bhavanirodhāj jātinirodho jātinirodhāj jarāmaraṇaśokaparidevaduḥkhadaurmanasyopāyāsā
               nirudhyante | evam asya kevalasya mahato duḥkhaskandhasya nirodho bhavati | ity evaṃ
               bodhisattvasya prajñācakṣur udapādi |</p>
            
            
            <p id="HJm_35.57">
               athāsau bhagavān buddhaḥ prajñālokaprakāśakaḥ <br />
               vaihāyasaṃ samudgamya siṃhanādaṃ nanāda ca //
                <span class="ref">HJm_35.57</span></p>
            
            
            <p id="HJm_35.58">
               siṃho 'haṃ vādijantūnāṃ virajasko nirāsravaḥ <br />
               duḥkhasyāntaṃ kariṣyāmi sattvānāṃ nirahaṃkṛtiḥ //
                <span class="ref">HJm_35.58</span></p>
            
            
            <p id="HJm_35.59">
               tataś cakampe sadharādharā dharā velām vyatītya prasasāra sāgaraḥ <br />
               saṃsaktamandrāśayasaumyanisvanāḥ divaukasāṃ dundubhayaḥ prasasvanuḥ //
                <span class="ref">HJm_35.59</span></p>
            
            
            <p id="HJm_35.60">
               diśaḥ prasannābharaṇāś cakāśire mārtaṇḍacandrau śaradīva rejatuḥ <br />
               paribhramac candanacūrṇarañjitaṃ papāta puṣpaṃ nabhasaḥ sugandhimat //
                <span class="ref">HJm_35.60</span></p>
            
            
            <p id="HJm_35.61">
               samāyayur vismayaphullalocanā divaukasas tatra sahāpsarogaṇaiḥ <br />
               vavau manojñātmaguṇaḥ samīraṇo manaḥsu harṣo jagatāṃ vyajṛmbhata //
                <span class="ref">HJm_35.61</span></p>
            
            
            <p id="HJm_35.62">
               udīritā harṣaparītamānasair mahadbhir bhūtagaṇaiḥ savismayaiḥ <br />
               buddhasya dharmātiśayastavāśrayāḥ samantataḥ śuśruvire giraḥ śubhāḥ //
                <span class="ref">HJm_35.62</span></p>
            
            
            <p id="HJm_35.63">
               aho bataudāryam aho subuddhitā <span class="sic">viśuddhitām</span> paśya yathāsya cetasaḥ <br />
               aho svasaukhyeṣu <span class="sic">nisaṅgatā</span> mater namo 'stu te 'tyadbhutadhairyavikrama //
                <span class="ref">HJm_35.63</span></p>
            
            
            <p id="HJm_35.64">
               sanāthatāṃ sādhu jagad gataṃ tvayā punarvibuddhekṣaṇapaṅkajaśriyā <br />
               amogharūpā bata puṇyasaṃcayāś cirasya dharmeṇa khalūrjitaṃ jitam //
                <span class="ref">HJm_35.64</span></p>
            
            
            <p id="HJm_35.65">
               sarvabuddhāś ca buddhāya vadantaḥ sādhu sādhv iti <br />
               sauvarṇaratnacchattrāṇi prayacchanti sma suśriye //
                <span class="ref">HJm_35.65</span></p>
            
            
            <p>atha sarvadevagaṇā bodhisattvaṃ bodhimaṇḍaniṣaṇṇaṃ prāptābhijñaṃ jitamārabalaṃ jayodgatacchattradhvajapatākaṃ
               puruṣavaidyaṃ vigatabhayasiṃhaṃ sudāntanāgaṃ traividyaprāptam daśabalavikramaṃ pūrvapraṇidhibodhiprāptaṃ
               viditvābhisaṃpūjayanta iti prārthayāmāsuḥ |</p>
            
            
            <p id="HJm_35.66">
               nāthodya jagatāṃ dhīra mārahantar jinarṣabha <br />
               andhabhūte jagaty evaṃ prajñādīpaṃ prakāśaya //
                <span class="ref">HJm_35.66</span></p>
            
            
            <p id="HJm_35.67">
               kṣutpipāsāhate loke durdṛṣṭivikalāśaye <br />
               sarvapāramitāmeghair dharmāmṛtaṃ pravarṣaya //
                <span class="ref">HJm_35.67</span></p>
            
            
            <p>iti tuṣṭāḥ sarve ca devagaṇāḥ prāñjalayas tatraiva tasthuḥ |</p>
            
            
            <p id="HJm_35.68">
               tato 'tra kāmāvacarāḥ suvaktrāḥ sugandhapuṣpākṣatalājatoyaiḥ <br />
               sauvarṇakumbhaiś ca sagītavādyais tasyābhiṣekaṃ saphalaṃ pracakruḥ //
                <span class="ref">HJm_35.68</span></p>
            
            
            <p>atha tathāgato mahānandaḥ sarvasattvānāṃ dharmaṃ deśayāmīti tataḥ samutthāya carituṃ
               pracakrāma | atha māro bhagavantaṃ sametyovāca |</p>
            
            
            <p id="HJm_35.69">
               parinirvātu buddhaḥ saṃś cittasaṃkalpavarjitaḥ <br />
               mahānto munayaḥ prājñā nirvāṇaṃ hi yayur vrataiḥ //
                <span class="ref">HJm_35.69</span></p>
            
            
            <p id="HJm_35.70">
               evam ukte 'tha māre 'smin bhagavāṃs tam uvāca saḥ <br />
               ahaṃ tāvan na pāpīyann āgamiṣyāmi nirvṛtim //
                <span class="ref">HJm_35.70</span></p>
            
            
            <p id="HJm_35.71">
               yāvan na bhikṣavo dhīrā dāntāḥ prājñā viśāradāḥ <br />
               āryajñānaprasaṃbodhā bhaviṣyanti bahuśrutāḥ //
                <span class="ref">HJm_35.71</span></p>
            
            
            <p id="HJm_35.72">
               yāvan na trīṇi ratnāni loke saṃprathitāni ca <br />
               dānapārādibhiḥ śaktā bodhisattvā jitārthinaḥ //
                <span class="ref">HJm_35.72</span></p>
            
            
            <p id="HJm_35.73">
               bhaviṣyanti na me yāvad bodhiprāptā jitārayaḥ <br />
               tāvat pāpiṣṭha yāsyāmi nirvāṇaṃ na kṣayāntakṛt //
                <span class="ref">HJm_35.73</span></p>
            
            
            <p id="HJm_35.74">
               evam ukte 'tha śākyendre 'dhomukhaḥ kusumāyudhaḥ <br />
               hato 'ham iti kāṣṭhena viṣasāda mahīṃ likhan //
                <span class="ref">HJm_35.74</span></p>
            
            
            <p>atha mārakanyakāḥ pitaraṃ viṣādavantaṃ dṛṣṭvā sahasaitya pratyabhāṣanta |</p>
            
            
            <p id="HJm_35.75">
               <span class="sic">durmanāsi</span> kathaṃ tāta procyatāṃ yady asau naraḥ <br />
               rāgapāśena taṃ baddhvā kuñjaraṃ vānayāmahe //
                <span class="ref">HJm_35.75</span></p>
            
            
            <p id="HJm_35.76">
               <span class="sic">ānayitvā</span> ca taṃ śīghraṃ kariṣyāmi vaśaṃ tava <br />
               tāta mā gā viṣādaṃ taṃ naro 'yaṃ kim ato bhayam //
                <span class="ref">HJm_35.76</span></p>
            
            
            <p>māra āha |</p>
            
            
            <p id="HJm_35.77">
               arhan sa sugato loke na rāgasya vaśaṃ vrajet <br />
               viṣayaṃ me vyatikrāntaṃ tasmāc chocāmy ahaṃ bhṛśam //
                <span class="ref">HJm_35.77</span></p>
            
            
            <p>tatas tāḥ strīcāpalyād aviditaprabhāvā bodhisattvasya prabhūtayauvanamattakāśinyaḥ
               pitur vacanam anuśrutya bodhisattvam upasaṃkrāntās tanmanaḥ saṃkṣobhayituṃ pracakramire
               |</p>
            
            
            <p id="HJm_35.78">
               babhāṣa śakyendram aninditādharā vilāsinī taṃ madhurapralāpinī <br />
               stanau prakāśya dvipakumbhanirjitau mukhena candraṃ kamalaṃ ca hāsinī //
                <span class="ref">HJm_35.78</span></p>
            
            
            <p id="HJm_35.79">
               ekātapatraṃ jagataḥ prabhutvaṃ navaṃ vayaḥ saumyavapuś ca kāntam <br />
               <span class="sic">etāṃś ca</span> hitvā tapasā kimarthaṃ ramasva kāmaṃ mama kāmyadehe //
                <span class="ref">HJm_35.79</span></p>
            
            
            <p id="HJm_35.80">
               anyā surāmā mṛgaśāvakākṣī śanaiḥ śanais taṃ madavihvalāṅgī <br />
               gatyā jayantī gajarājahaṃsau kiṃcid vihasyātha muniṃ babhāṣe //
                <span class="ref">HJm_35.80</span></p>
            
            
            <p id="HJm_35.81">
               sauvarṇamuktābharaṇāṅgabhūṣaṃ tvadartham eveha bibharmi rājan <br />
               prabhuṅkṣva kāmaṃ tapasaḥ phalaṃ tat kāme prasaktā munayo hy aṭante //
                <span class="ref">HJm_35.81</span></p>
            
            
            <p id="HJm_35.82">
               ācchādya vastreṇa mukhārdhabhāgaṃ nibadhya dṛṣṭiṃ munivaṃśaketau <br />
               tasthau tadagre kim api pravaktuṃ vikāśayantī kamalaṃ salīlā //
                <span class="ref">HJm_35.82</span></p>
            
            
            <p id="HJm_35.83">
               lokānukampā tava cen mataṃ syād vihāya mātāpitarau ca <span class="sic">mitrān</span> <br />
               vane vasaṃs tvaṃ kam ivoddhariṣyer iti pragalbhaṃ manasīva tasyāḥ //
                <span class="ref">HJm_35.83</span></p>
            
            
            <p id="HJm_35.84">
               kurvanti bhāvāni muniṃ vijetuṃ yathā yathā tāḥ sma vilāsavatyaḥ <br />
               tasthau nirīhe nirahaṃkṛtau ca tathā tathāsau stimitāyatākṣaḥ //
                <span class="ref">HJm_35.84</span></p>
            
            
            <p id="HJm_35.85">
               etā muner <span class="sic">bhāvavidarśayantyo</span> mano 'tha hartuṃ na ca śaknuvantyaḥ <br />
               tapo'parādhāj jarasā nipītaṃ vapur virūpaṃ tamasābhijagmuḥ //
                <span class="ref">HJm_35.85</span></p>
            
            
            <p>tatas tāḥ pitur antikaṃ gatvaivam āhuḥ |</p>
            
            
            <p id="HJm_35.86">
               satyaṃ vadasi nas tāta na rāgeṇa sa nīyate <br />
               viṣayaṃ no vyatikrāntaṃ vayaṃ śocāmahe 'pi tat //
                <span class="ref">HJm_35.86</span></p>
            
            
            <p>tat sādhu nas tātedam jarājarjaraśarīram antardhāpaya | māra āha |</p>
            
            
            <p id="HJm_35.87">
               nāhaṃ paśyāmi taṃ loke puruṣaṃ sacarācare <br />
               buddhasya yo hy adhiṣṭhānaṃ śaknuyāt kartum anyathā //
                <span class="ref">HJm_35.87</span></p>
            
            
            <p id="HJm_35.88">
               taṃ gatvā tvaritaṃ yūyaṃ prārthayadhvaṃ guṇāmbudhim <br />
               sa vaḥ paurāṇakaṃ kāyaṃ kariṣyati yathāmatam //
                <span class="ref">HJm_35.88</span></p>
            
            
            <p>tatas tās tathāgataṃ prārthayitvā labdhapaurāṇādhikasundaradehāḥ svabhavanaṃ yayuḥ
               | atha durdine saṃjāte mucilindanāgarājaḥ svabhavanān niṣkramya bhagavataḥ <span class="sic">kāye śītārtaṃ</span> mā bhūd iti saptabhiḥ phaṇair ācchādya durdine vyatikrānte tathāgataṃ praṇamya svabhavanaṃ
               jagāma | tataś carakaparivrājakavṛddhaśrāvakagautamanirgranthājīvikādayas taṃ tathāgataṃ
               nyagrodhamūlasthaṃ praṇipatyocuḥ | api bhagavatā gautamenaitat saptāhadurdinaṃ samyak
               sukhena vyatināmitam iti | bhagavān āha |</p>
            
            
            <p id="HJm_35.89">
               sukhaṃ vivekatuṣṭasya sadā śāntau sthitasya ca <br />
               sukhaṃ virāgato loke pāpānāṃ samatikramāt //
                <span class="ref">HJm_35.89</span></p>
            
            
            <p>tatas tathāgato dhyānasukhavedī tārāyaṇamūle tasthau | tanmuhūrte trapuṣabhallikau
               vaṇijau vividhapaṇyaṃ gṛhītvā dakṣiṇāpathād uttarāpathaṃ gacchantau kāṣāyasaṃvṛtaśāntadehaṃ
               tathāgataṃ paśyantau praharṣajātau tatpādau śirasābhivandya madhupāyasapūrṇapiṇḍapātraṃ
               tasmai pradadatuḥ | atha tathāgatasya bhojanakālaṃ jñātvā catvāro <span class="sic">mahārājānaḥ</span> saparivārāḥ puṣpadhūpagandhamālyavilepanatūryatāḍāvacarasaṃgītakaiḥ pūjāṃ kṛtvā sarpimaṇḍapātrāṇi
               prayacchanti sma | atha bhagavāṃs tāni pātrāṇi pratigṛhya maṅgalavākyapūrvaṃ tān uvāca
               |</p>
            
            
            <p id="HJm_35.90">
               śrīr vo 'stu dakṣiṇe haste śrīr vo vāmakare sthitā <br />
               śrīr vo 'stu sarvalokeṣu māleva śirasi sthitā //
                <span class="ref">HJm_35.90</span></p>
            
            
            <p id="HJm_35.91">
               svasti kurvantu vo devās tiṣṭhatāṃ gacchatāṃ pathi <br />
               matir dharme sadā bhūyāt pāpe ma bhūt kadā cana //
                <span class="ref">HJm_35.91</span></p>
            
            
            <p id="HJm_35.92">
               labdhārthāḥ satataṃ yūyaṃ nīrogāḥ paramāyuṣaḥ <br />
               anena karmaṇā bauddhā bhavantu sugatātmajāḥ //
                <span class="ref">HJm_35.92</span></p>
            
            
            <p id="HJm_35.93">
               iti śrutvā muner vākyaṃ cittapadmaprakāśikāḥ <br />
               buddhe dharme ca saṃghe ca te nityam śaraṇaṃ yayuḥ //
                <span class="ref">HJm_35.93</span></p>
            
            
            <p>atha tathāgatasyaitad abhavat |</p>
            
            
            <p id="HJm_35.94">
               duṣkareṇa mayā bodhiḥ prāpteyaṃ paramārthataḥ <br />
               deśayeyaṃ parebhyaś cen na te jānanty alaṃ tataḥ //
                <span class="ref">HJm_35.94</span></p>
            
            
            <p id="HJm_35.95">
               iti niścitya sārajñas tūṣṇībhāvaṃ yayau muniḥ <br />
               mūrkhānāṃ maṇḍale saṃstho maunatvād vipraśobhate //
                <span class="ref">HJm_35.95</span></p>
            
            
            <p>atha khalu śikhī brāhmaṇas tathāgataraśmisaṃcoditaḥ sārdhaṃ śakrādidevagaṇai rātrau
               divyāvabhāsenāvabhāsya tathāgatam abhivandya ca dharmadeśanatāyai prārthayāmāsa |</p>
            
            
            <p id="HJm_35.96">
               mohāndhe bhagavāṃl loke prajñādīpaṃ pradīpaya <br />
               kṣutpipāsāhate loke dharmāmṛtaṃ pravarṣaya //
                <span class="ref">HJm_35.96</span></p>
            
            
            <p id="HJm_35.97">
               yato bodhiṃ samāsādya duṣkareṇaiva <i xmlns="http://www.tei-c.org/ns/1.0">tāpasā</i> <br />
               dhyānasukheṣu līno 'si loko 'yam pralayaṃ vrajet //
                <span class="ref">HJm_35.97</span></p>
            
            
            <p>atha tathāgatas tam śikhinaṃ brāhmaṇaṃ tūṣṇībhāvenādhivāsayati sma | tasminn eva samaye
               māgadhānāṃ pāpācāratvān <i xmlns="http://www.tei-c.org/ns/1.0">mahotpātam</i> udapādi | punar api śikhī brāhmaṇas tathāgatam etad avocat |</p>
            
            
            <p id="HJm_35.98">
               bhagavan magadhe deśe mahotpātasamākulāḥ <br />
               bhavanti vikalā lokā bhūtayakṣair upadrutāḥ //
                <span class="ref">HJm_35.98</span></p>
            
            
            <p id="HJm_35.99">
               teṣāṃ pāpāgniśāntaye dharmāmṛtaṃ pravarṣaya <br />
               yathāpūrvaṃ pratijñātaṃ sāphalyaṃ kuru sāṃpratam //
                <span class="ref">HJm_35.99</span></p>
            
            
            <p>atha bhagavāṃs taṃ sarvāvantaṃ lokadhātuṃ buddhacakṣuṣāvalokayann adhamottamamadhyamāṃ
               lokasthitiṃ dṛṣṭvā deśayeyaṃ vā na veti vicintayan karuṇayā saṃcoditaḥ śikhine brāhmaṇāya
               dharmadeśanatayā
               svīkṛtavān dharmaṃ deśayiṣyāmīti | tataḥ śikhī brāhmaṇaḥ pramuditamanā muneś caraṇau
               vanditvā svabhavanaṃ yayau | atha bodhivṛkṣadevatā praṇamyaivam āha | kva bhagavan
               dharmacakraṃ pravartayiṣyasīti | tathāgata āha | vārāṇasyāṃ mṛgadāva iti | kutaḥ |</p>
            
            
            <p id="HJm_35.100">
               kāśī puṇyavatī bhūmiḥ subhikṣā sujanāśrayā <br />
               yatra devāḥ sadā santy apy amarā martum icchayā //
                <span class="ref">HJm_35.100</span></p>
            
            
            <p>api ca |</p>
            
            
            <p id="HJm_35.101">
               tatra pravartitaṃ cakraṃ pūrvabuddhais tathāgataiḥ <br />
               anāgatāś ca tatraiva vartayiṣyanti dharmakam //
                <span class="ref">HJm_35.101</span></p>
            
            
            <p>tato vārāṇasīṃ gamiṣyāmīti prasthitaṃ tathāgatam ājīvako dṛṣṭvā praṇāmaṃ kṛtavān |
               tenaiva sārdhaṃ vividhāṃ saṃmodanāṃ kathāṃ kṛtvā bhagavataḥ kva gamanābhiprāyam ity
               abhyanuyuktas tathagataś cainam avocat |</p>
            
            
            <p id="HJm_35.102">
               vārāṇasīṃ gamiṣyāmi gatvā vai yogināṃ <span class="sic">purim</span> <br />
               andhabhūtasya lokasya dharmolkāṃ saṃprakāśaye //
                <span class="ref">HJm_35.102</span></p>
            
            
            <p>gaccha gautamety utthāya sa ājīvako dakṣiṇābhimukhaḥ prakrāntaḥ | tathāgato 'pi vārāṇasīm
               abhigacchan gaṅgāmahānadīṃ vihāyasā tīrtvānupūrveṇa janapadacārikāṃ caran pātracīvaram
               ādāya vārāṇasīṃ mahānagarīṃ piṇḍāya prāvikṣat | tasyāṃ piṇḍāya caritvā kṛtabhakta
               ṛṣipatane mṛgadāve devatābhiḥ prajñaptaratnasiṃhāsane paryaṅkam ābhujya samādhistimitavigrahas
               tasthau | tataḥ pañcakā bhadravargīyā bhikṣavas tathāgatasya pādau śirobhir <span class="sic">vandya</span> prāñjalayo niṣeduḥ | atha tathāgatadehād raśmir niścaran sarvāvantaṃ lokadhātum avabhāsya
               saṃcodayati sma |</p>
            
            
            <p id="HJm_35.103">
               mānuṣaṃ durlabhaṃ prāpya kṣaṇasaṃpat sudurlabhā <br />
               tathāgatasya cotpattir udumbarasudurlabhā //
                <span class="ref">HJm_35.103</span></p>
            
            
            <p id="HJm_35.104">
               adya kāśīṃ gato buddho lokānāṃ duḥkhaśāntaye <br />
               tad vo dharme matiḥ kāryā samāyātātra satvaram //
                <span class="ref">HJm_35.104</span></p>
            
            
            <p>tataḥ samantād digbhyaḥ pūrvapraṇidhānasamanvāgatā bodhisattvagaṇāḥ
               śakrabrahmādilokapālāḥ surāsurayakṣagandharvagaruḍakinnaramahoraganāgarājamanuṣyāś
               ca svasvabhavanād āgatya tathāgatasya mahatīṃ pūjāṃ prakurvantaś caraṇayor nipatya
               bhagavantam abhisaṃmukhās tatraiva tasthuḥ | tato dharmacakrapravartano nāma bodhisattvo
               bhagavantaṃ pradakṣiṇīkṛtya praṇamya sarvaratnamayaṃ sahasrāraṃ nānāsugandhipuṣpadāmasaṃyuktaṃ
               tathāgatapūjārtham upanāmayya kṛtāñjalipuṭo dharmacakrapravartanāyainaṃ prārthayāmāsa
               |</p>
            
            
            <p id="HJm_35.105">
               bhagavan muniśārdūla jitamāra jinarṣabha <br />
               pūraya dharmaśaṅkhāṃ ca kutīrthamṛgabhītaye //
                <span class="ref">HJm_35.105</span></p>
            
            
            <p id="HJm_35.106">
               yas tvaṃ pūrvādibhiḥ pūrvaṃ praṇidhiṃ kṛtavān iti <br />
               buddho bhaveyaṃ lokeṣu sattvaduḥkhapraśāntaye //
                <span class="ref">HJm_35.106</span></p>
            
            
            <p id="HJm_35.107">
               tat kuru bhagavan nātha pratijñāyāś ca pūraṇam <br />
               no ced bhagavāṃś chāstā bhavaduḥkhākulaṃ jagat //
                <span class="ref">HJm_35.107</span></p>
            
            
            <p id="HJm_35.108">
               dīpaṃkaraprasādena buddho bhavasi sāṃpratam <br />
               duḥkhāgnidīpitaṃ lokaṃ dṛṣṭvāmṛtaṃ pravarṣaya //
                <span class="ref">HJm_35.108</span></p>
            
            
            <p id="HJm_35.109">
               brahmādyā lokapālāś ca śrotukāmāḥ samāgatāḥ <br />
               duḥkhamūlaprahāṇāya dharmacakraṃ pravartaya //
                <span class="ref">HJm_35.109</span></p>
            
            
            <p id="HJm_35.110">
               athāvocan mahābauddhaḥ śākyasiṃho dayodadhiḥ <br />
               parṣadaṃ ca samālokya bhikṣūn ālabhya pañcakān //
                <span class="ref">HJm_35.110</span></p>
            
            
            <p id="HJm_35.111">
               avidyābījasaṃbhūtaḥ skandhāṅkuraḥ prarohati <br />
               puṇyapāparasaṃ pītvā bhavavṛkṣo mahān bhavet //
                <span class="ref">HJm_35.111</span></p>
            
            
            <p id="HJm_35.112">
               tasya phalaṃ mahat svādu pariṇāmaṃ viṣāyate <br />
               <span class="sic">tad evaṃ viṣaphalaṃ jñātvā</span> tyaktavyaṃ dūrato budhaiḥ //
                <span class="ref">HJm_35.112</span></p>
            
            
            <p id="HJm_35.113">
               viṣavṛkṣāṅkuraṃ dagdhuṃ bījam eva pradahyatām <br />
               avidyābīja<span class="sic">dagdhena</span> bhavān muktir bhaved dhruvam //
                <span class="ref">HJm_35.113</span></p>
            
            
            <p id="HJm_35.114">
               ity evaṃ bhagavān buddhaḥ puruṣadamyasārathiḥ <br />
               dharmacakraṃ pravartyātha punar dharmaṃ dideśa saḥ //
                <span class="ref">HJm_35.114</span></p>
            
            
            <p id="HJm_35.115">
               śrāvakāṇāṃ catuḥsatyam āryam aṣṭāṅgamārgikam <br />
               ādāv ante ca madhye ca kalyāṇaṃ brahmacaryakam //
                <span class="ref">HJm_35.115</span></p>
            
            
            <p id="HJm_35.116">
               tataḥ praharṣād iva sācalācalā mahī cakampe nibhṛtārṇavāṃśukā <br />
               vitastanuḥ khe suradundubhisvanā diśaḥ prasādābharaṇāś cakāśire //
                <span class="ref">HJm_35.116</span></p>
            
            
            <p id="HJm_35.117">
               prasaktamandastanitāḥ prahāsinas taḍitpinaddhāś ca ghanāḥ samantataḥ <br />
               parasparāśleṣavikīrṇareṇubhiḥ prasaktam enaṃ kusumair avākiran //
                <span class="ref">HJm_35.117</span></p>
            
            
            <p id="HJm_35.118">
               samudvahan dhīragatiḥ samīraṇaḥ sugandhi nānādrumapuṣpajaṃ rajaḥ <br />
               mudā pravṛttair avibhaktabhaktibhis tam arcayāmāsa kṛśāṃśukair iva //
                <span class="ref">HJm_35.118</span></p>
            
            
            <p id="HJm_35.119">
               atha <span class="sic">sarvāvate dhātau</span> babhūvur brahmacāriṇaḥ <br />
               buddhasya vacanaṃ śrutvā buddhadharmaparāyaṇāḥ //
                <span class="ref">HJm_35.119</span></p>
            
            
            <p id="HJm_35.120">
               tataḥ sarve samutthāya pujāṃ kṛtvā jagadguroḥ <br />
               sanāthaṃ syāj jagac cādya iti proktā yayur mudā //
                <span class="ref">HJm_35.120</span></p>
            
            
            <p>bhagavān api sakalasattvoddhāraṃ kariṣyāmīti samutthāya janapadacārikāṃ pracarati
               sma |
               tad evam ayaṃ bhagavāṃs tribhuvanahitakāmyayā divyasukham api vijahya duṣkaraṃ kṛtavān
               iti buddhe paraḥ prasādaḥ karaṇīyaḥ | satkṛtya ca taddharmaṃ śrotavyam evaṃ duṣkareṇa
               <span class="sic">bodhiprāptavān</span> iti | eṣa rājakumāro rājyasukhatṛpto divyastrīparibhogavirataḥ sakalarājyabhogyāni
               tṛṇavad vijahya paraduḥkhena duḥkhī duṣkaracaryāṃ caran balavantaṃ māraṃ <span class="sic">vijitvā</span> samyaksaṃbodhim api prāpto buddho babhūva | ayam eva bhagavāñ chākyasiṃhas tribhuvananātha
               iti bodhigaveṣiṇā puruṣeṇa rājyasukham api viramaṇīyam | duṣkareṇāpi bhavitavyaṃ māram
               api jetavyam iti bodhisattvena bodhivāñchayā bhavitavyam iti ||</p>
            
            
            <p>|| iti śākyasiṃhatathāgatajātakaṃ samāptam ||</p>
            </div>
         </div>
   </body>
</html>