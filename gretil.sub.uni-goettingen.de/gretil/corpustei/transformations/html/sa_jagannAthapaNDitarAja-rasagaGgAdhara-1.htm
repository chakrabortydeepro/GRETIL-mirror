<!DOCTYPE html><html xmlns="http://www.w3.org/1999/xhtml">
   <head>
      <meta http-equiv="Content-Type" content="text/html; charset=UTF-8" />
      <meta name="viewport" content="width=device-width, initial-scale=1.0" />
      <title>Jagannāthapaṇḍitarāja: Rasagaṅgādhara 1 (GRETIL)
	</title>
      <style>@font-face {
    font-family: LinuxLibertineDisplay0Regular, times, serif;
    src: url(fonts/LinLibertine_DR.woff);
}
* {box-sizing: border-box;}
body {background-color: #FFFFFF; font-family: 'LinuxLibertineDisplayORegular'; font-weight: normal; font-style: normal; font-size: 18px; padding: 20px 100px 20px; width: 1600px;}

ul {list-style: circle;}

ul.dash {list-style: none; margin-left: .5em; padding-left: .5em;}
ul.dash > li:before {display: inline-block; content: "–"; width: 1em; margin-left: 0em;}

a:link {color: black; text-decoration: underline;}
a:visited {color: black; text-decoration: underline;}
a:hover {color: black; text-decoration: none;}
a:active {color: black; text-decoration: underline;}

p {padding-left: .5em; padding-right: .5em;}

h4 {margin-bottom: 0px;}
mark {background-color: #FFFFCC;}
q:before {content: "»";}
q:after {content: "«";}

.noindent {padding: 0px;}
.comm {padding-left: 1em; padding-right: 1em;}
.app {width: 80%; text-align: right; font-size: 14px; padding-left: 1em;}
.lem {display:inline-block;}
.ref {font-size: 14px; padding: inherit;}
.lb {font-weight: bold; font-size: 14px;}
.lb:before {content: "["}
.lb:after {content: "]"}
.pb {font-weight: bold; font-size: 14px;}
.pb:before {content: " ["}
.pb:after {content: "] "}
.note {font-weight: bold; font-size: 14px;}
.note:before {content: " ["}
.note:after {content: "] "}
.subhead {font-weight: bold; font-size: 14px;}
.appnote {font-size: 14px;}
.appnote:before {content: " ["}
.appnote:after {content: "] "}
.hi {font-style: italic}
.sic:before {content: "†"}
.sic:after {content: "†"}
.corr {color: #008000;}
.supplied {color: #1E90FF;}
.surplus {color: #ff3333;}
.unclear {color: #D2B48C;}

/* custom renditions */
.b, .bf, .textbf, .bold {font-weight: bold}
.i, .it, .textit, .italic {font-style: italic}
.u, .underline {text-decoration: underline}
.blue {color: #0000e6;}
.red {color: #b30000;}

.row:after {content: ""; display: table; clear: both;}
.column {float: left; width: 50%; padding-left: .5em; padding-right: .5em;}
.analysis {font-size: 14px; color: #0066ff; padding-left: .5em; padding-right: .5em; padding-top: .1em;}
.analysis:before {content: "["}
.analysis:after {content: "]"}

div.wapp:hover  span.lem {background-color: #FFFFCC;}

@media screen and (max-width: 800px) {
    body {font-size: 16px;}
    .column {width: 100%;}
    .analysis {width: 100%;}
}

@media screen and (max-width: 1200px) {
    body {padding: 10px;}
    .app {width: 90%;}
}

@media only screen and (max-width: 1600px) {
    body {width: auto; padding: 20px;}
}

#toc_container {background: #f9f9f9 none repeat scroll 0 0; border: 1px solid #aaa; display: table; font-size: 95%; margin-bottom: 1em; padding: 1em; width: auto;}
.toc_title {font-weight: 700; text-align: center;}	  
#toc_container li, #toc_container ul, #toc_container ul li{list-style: outside none none !important; padding-left: .5em;}
</style>
   </head>
   <body>
      <h1>Jagannāthapaṇḍitarāja: Rasagaṅgādhara 1</h1>
      <h2>Header</h2>
      <p>
         This file is an html transformation of <a href="http://gretil.sub.uni-goettingen.de/gretil/corpustei/sa_jagannAthapaNDitarAja-rasagaGgAdhara-1.xml">sa_jagannAthapaNDitarAja-rasagaGgAdhara-1.xml</a> with a rudimentary header. For a more extensive header please refer to the source
         file.
         </p>
      <p class="noindent"><b>Data entry: </b>Timothy C. Cahill</p>
      <p class="noindent"><b>Contribution: </b>Timothy C. Cahill</p>
      <p class="noindent"><b>Date of this version: </b>2020-07-31</p>
      <h4>
         <if test="fileDesc/sourceDesc/@xml:id" id=""></if>
         	  Source:
         	</h4>
      <ul class="dash">
         <li>the following four editions: 1. RG with Sanskrit commentaries by Nāgeśa Bhaṭṭa and
            Mathurā Nāth Śāstrī, Delhi: Motilal Banārsīdās, 1983 (reprint); 2. RG with Sanskrit
            and Hindi Commentaries by Badarinath Jha and Madan Mohan Jha, Varanasi: Chowkhamba
            Vidyabhawan, 1990 (reprint); 3. RG with Sanskrit commentary by Kedāranātha Ojhā, Varanasi:
            Sampurnanand Sanskrit Vishvavidyalaya, 1977; 4. RG with Sanskrit and Hindi Commentaries
            by Madhusūdan Śāstrī, Varanasi: Banaras Hindu University, 1962.</li>
      </ul>
      <p class="noindent"><b>Publisher: </b>Göttingen Register of Electronic Texts in Indian Languages (GRETIL), SUB Göttingen</p>
      <h4>Licence:</h4>
      <p>This e-text was provided to GRETIL in good faith that no copyright rights have been
         infringed.
         	 If anyone wishes to assert copyright over this file, please contact the GRETIL management
         at gretil(at)sub(dot)uni-goettingen(dot)de.
         	 The file will be immediately removed pending resolution of the claim.</p>
      <p><a href="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International
            License.</a></p>
      <p class="noindent"><b>Interpretive markup: </b>none</p>
      <h4>Notes:</h4>
      <notesStmt xmlns="http://www.tei-c.org/ns/1.0">
         	
         <p xmlns="http://www.w3.org/1999/xhtml">This file has been created by mass conversion of GRETIL's Sanskrit corpus from <a href="http://gretil.sub.uni-goettingen.de/gretil/1_sanskr/5_poetry/1_alam/jgrasg1u.htm">jgrasg1u.htm</a>. Due to the heterogeneity of the sources the header markup might be suboptimal. For
            the sake of transparency the header of the legacy file is documented in the &lt;note&gt; element below:</p>
         	
         <p xmlns="http://www.w3.org/1999/xhtml">
            	 Jagannatha Panditaraja: Rasagangadhara, Anana 1
            <br />This etext is based upon the following four editions:
            <br />1. RG with Sanskrit commentaries by Nāgeśa Bhaṭṭa and Mathurā Nāth Śāstrī, Delhi:
            Motilal Banārsīdās, 1983 (reprint).
            <br />2. RG with Sanskrit and Hindi Commentaries by Badarinath Jha and Madan Mohan Jha,
            Varanasi: Chowkhamba Vidyabhawan, 1990 (reprint).
            <br />3. RG with Sanskrit commentary by Kedāranātha Ojhā, Varanasi: Sampurnanand Sanskrit
            Vishvavidyalaya, 1977.
            <br />4. RG with Sanskrit and Hindi Commentaries by Madhusūdan Śāstrī, Varanasi: Banaras
            Hindu University, 1962.
            <br />
            <br />Edited and proofread by Timothy C. Cahill.
            <br />
            <br />BOLD for sutras
            <br />[This convention and parenthetical numbers reflect the printing
            <br />of the edition published by Motilal Banārsīdās, 1983 (reprint).]
            	</p>
         </notesStmt>
      <h4>Revisions:</h4>
      <ul class="dash">
         <li>2020-07-31: TEI encoding by mass conversion of GRETIL's Sanskrit corpus</li>
      </ul>
      <hr />
      <h2>Text</h2>
      <div xml:lang="sa-Latn">
         
         
         <p>Jagannātha Paṇḍitarāja: Rasagaṅgādhara, Ānana 1:</p>
         
         
         <p>smṛtāpi taruṇātapaṃ karuṇayā harantī nṛṇām
            abhaṅguratanutviṣāṃ valayitā śatair vidyutām/
            kalindagirinandinītaṭasuradrumālambinī
            madīyamaticumbinī bhavatu kāpi kādambinī//</p>
         
         
         <p>śrīmajjñāneṃdrabhikṣor adhigatasakalabrahmavidyāprapañcaḥ
            kāṇādīrākṣapādīr api gahanagiro yo mahendrādavedīt/
            devādevādhyagīṣṭa smaraharanagare śāsanaṃ jaiminīyaṃ
            śeṣāṅkaprāptaśeṣāmalabhaṇitir abhūt sarvavidyādharo yaḥ//</p>
         
         
         <p>pāṣāṇād api pīyūṣaṃ syandate yasya līlayā/
            taṃ vande perubhaṭṭākhyaṃ lakṣmīkāntaṃ
            mahāgurum//</p>
         
         
         <p>nimagnena kleśair mananajaladher antarudaraṃ
            mayonnīto loke lalitarasagaṅgādharamaṇiḥ/
            harann antardhvāntaṃ hṛdayam adhirūḍho guṇavatām
            alaṃkārān sarvān api galitagarvān racayatu//</p>
         
         
         <p>pariṣkurvantv arthān sahṛdayadhurīṇāḥ katipaye
            tathāpi kleśo me katham api gatārtho na bhavitā/
            timīndrāḥ saṃkṣobhaṃ vidadhatu payodheḥ punar ime
            kim etenāyāso bhavati viphalo mandaragireḥ//</p>
         
         
         <p>nirmāya nūtanam udāharaṇānurūpaṃ
            kāvyaṃ mayātra nihitaṃ na parasya kiṃcit/
            kiṃ sevyate sumanasāṃ manasāpi gandhaḥ
            kastūrikājananaśaktibhṛtā mṛgeṇā//</p>
         
         
         <p>mananataritīrṇavidyārṇavo jagannāthapaṇḍitanarendraḥ
            rasagaṅgādharanāmnīṃ karoti kutukena kāvyamīmāṃsām
            rasāgaṅgādharanāmā saṃdarbho 'yaṃ ciraṃ jayatu/
            kiṃ ca kulāni kavīnāṃ nisargasamyañci rañjayatu//</p>
         
         
         <p>tatra kīrtiparamāhlādagururājadevatāprasādādyanekaprayojanakasya kāvyasya vyutpatteḥ
            kavisahṛdayayor āvaśyakatayā guṇālaṃkārādibhir nirūpaṇīye tasmin viśeṣyatāvacchedakaṃ
            taditarabhedabuddhau sādhanaṃ ca tallakṣaṇaṃ tāvan nirūpyate--</p>
         
         
         <p class="bold">ramaṇīyārthapratipādakaḥ śabdaḥ kāvyam//</p>
         
         
         <p>ramaṇīyatā ca lokottarāhlādajanakajñānagocaratā/ lokottaratvaṃ cāhlādagataś camatkāratvāparaparyāyo
            'nubhavasākṣiko jātiviśeṣaḥ/ kāraṇāṃ ca tadavacchinne bhāvanāviśeṣaḥ punaḥpunar anusaṃdhānātmā/
            "putras te jātaḥ," "dhanaṃ te dāsyāmi" iti vākyārthadhījanyasyāhlādasya na lokottaratvam/
            ato na tasmin vākye kāvyatvaprasaktiḥ/ itthaṃ ca camatkārajanakabhāvanāviṣayārthapratipādakaśabdatvam,
            yatpratipāditārthaviṣayakabhāvanātvaṃ camatkārajanakatāvacchedakaṃ tattvam, svaviśiṣṭajanakatāvacchedakārthapratipādakatāsaṃsargeṇā
            camatkāratvavattvam eva vā kāvyatvam iti phalitam/ yat tu prāñcaḥ "adoṣau saguṇau
            sālaṃkārau śabdārthau kāvyam" ity āhuḥ, tatra vicāryate-- śabdārthayugalaṃ na kāvyaśabdavācyam,
            mānābhāvāt/ kāvyam uccaiḥ paṭhyate, kāvyād artho 'vagamyate, kavyaṃ śrutam artho na
            jñātaḥ, ityādiviśvajanīnavyavahārataḥ pratyuta śabdaviśeṣasyaiva kāvyapadārthatvapratipatteś
            ca/ vyavahāraḥ śabdamātre lakṣaṇayopapādanīya iti cet, syād apy evam, yadi kāvyapadārthatayā
            parābhimate śabdārthayugale kāvyaśabdaśakteḥ pramāpakaṃ dṛḍhataraṃ kim api pramāṇāṃ
            syāt/ tad eva tu na paśyāmaḥ/ vimatavākyaṃ tv aśraddheyam eva/ itthaṃ cāsati kāvyaśabdasya
            śabdārthayugalaśaktigrāhake pramāṇe, prāg uktād vyavahārataḥ śabdaviśeṣe siddhyantīṃ
            śaktiṃ ko nāma nivārayitum īṣṭe/ etena vinigamanābhāvād ubhayatra śaktir iti pratyuktam/
            tadevaṃ śabdaviśeṣasyaiva kāvyapadārthatve siddhe tasyaiva lakṣaṇaṃ vaktuṃ yuktam,
            na tu svakalpitasya kāvyapadārthasya/ eṣaiva ca vedapurāṇādilakṣaṇeṣv api gatiḥ/ anyathā
            tatrāpīyaṃ duravasthā syāt/ yat tv āsvādodbodhakatvam eva kāvyatvaprayojakaṃ tacca
            śabde cārthe cāviśiṣṭam ity āhuḥ, tan na/ rāgasyāpi rasavyañjakatāyā dhvanikārādisakalālaṃkārikasaṃmatatvena
            prakṛte lakṣaṇīyatvāpatteḥ/ kiṃ bahunā nāṭyāṅgānāṃ sarveṣām api prāyaśas tathātvena
            tatvāpāttir durvāraiva/ etena rasodbodhasamarthasyaivātra lakṣyatvam ity api parāstam/
            api ca kāvyapadapravṛttinimittaṃ śabdārthayor
            vyāsaktam, pratyekaparyāptaṃ vā/ nādyaḥ/ eko na dvāv iti vyavahārasyeva ślokavākyaṃ
            na kāvyam iti vyavahārasyāpatteḥ/ na dvitīyaḥ/ ekasmin padye kāvyadvayavyavahārāpatteḥ/
            tasmād vedaśāstrapurāṇalakṣaṇasyeva kāvyalakṣaṇasyāpi śabdaniṣṭhataivocitā/
            lakṣaṇe guṇālaṅkārādiniveśo 'pi na yuktaḥ/ "uditaṃ maṇḍalaṃ vidhoḥ" iti kāvye dūtyabhisārikāvirahiṇyādisamudīrite
            'bhisaraṇavidhiniṣedhajīvanābhāvādipareḥ "gato 'stam arkaḥ" ityādau cāvyāptyāpatteḥ/
            na cedam akāvyam iti śakyaṃ vaditum/ kāvyatayā parābhimatasyāpi yathā vaktuṃ śakyatvāt/
            kāvyajīvitaṃ camatkāritvaṃ cāviśiṣṭam eva/ guṇatvālaṅkāratvāder ananugamāc ca/ duṣṭa
            kāvyam iti vyavahārasya bādhakaṃ vinā lākṣaṇikatvāyogāc ca/ na ca saṃyogābhāvavān
            vṛkṣaḥ saṃyogītivad aṃśabhedena/ doṣarahitaṃ duṣṭam iti vyavahāre bādhakaṃ nāstīti
            vācyam/ "mūle mahīrūho vihaṃgamasaṃyogī, na śākhāyām" iti pratīter ivedaṃ padyaṃ pūrvārdhe
            kāvyam uttarārdhe tu na kāvyam iti svarasavāhino viśvajanīnānubhavasya virahād avyāpyavṛttitāyā
            api tasyāyogāt/ śauryādivadātmadharmāṇāṃ guṇānām, hārādivad upaskārakāṇām alaṃkārāṇāṃ
            ca śarīraghaṭakatvānupapatteś ca/ yat tu "rasavad eva kāvyam" iti sāhityadarpaṇe nirṇītam,
            tan na/ vastvalaṃkārapradhānānāṃ kāvyānām akāvyatvāpatteḥ/ na ceṣṭāpattiḥ, mahākavisaṃpradāyasyākulībhāvaprasaṅgāt/
            tathā ca jalapravāhaveganipatanotpatanabhramaṇāni kavibhir varṇitāni kapibālādivilasitāni
            ca/ na ca tatrāpi yathākathaṃcit paramparayā rasasparśo 'sty eveti vācyam/ īdṛśarasasparśasya
            "gauś calati", "mṛgo dhāvati" ityādāv atiprasaktatvenāprayojakatvāt/ arthamātrasya
            vibhāvānubhāvavyabhicāryanyatamatvād iti dik/ tasya ca kāraṇaṃ kavigatā kevalā pratibhā/
            sā ca kāvyaghaṭanānukūlaśabdārthopasthitiḥ/ tadgataṃ ca pratibhātvaṃ kāvyakāraṇatāvacchedakatayā
            siddho jātiviśeṣa upādhirūpaṃ
            vākhaṇḍam/ tasyāś ca hetuḥ kvacid devatāmahāpuruṣaprasādādijanyam adṛṣṭam/ kvacic
            ca vilakṣaṇavyutpattikāvyakaraṇābhyāsau/ na tu trayam eva/ bālādes tau vināpi kevalān
            mahāpuruṣaprasādād api pratibhotpatteḥ/ na tatra tayor janmāntarīyayoḥ kalpanaṃ vācyam/
            gauravān mānābhāvāt kāryasyānyathāpy upapatteś ca/ loke hi balavatā pramāṇenāgamādinā
            sati kāraṇātānirṇāye paścād upasthitasya vyabhicārasya vāraṇāya janmāntarīyam anyathānupapattyā
            kāraṇaṃ dharmādharmādi kalpyate/ anyathā tu vyabhicāropasthityā pūrvavṛttakāraṇatānirṇāye
            bhramatvapratipattir eva jāyate/ nāpi kevalam adṛṣṭam eva kāraṇam ity api śakyaṃ vaditum/
            kiyantaṃcit kālaṃ kāvyaṃ kartum aśaknuvataḥ katham api saṃjātayor vyutpattyabhyāsayoḥ
            pratibhāyāḥ prādurbhāvasya darśanāt/ tatrāpy adṛṣṭasyāṅgīkāre prāg api tābhyāṃ tasyāḥ
            prasakteḥ/ na ca tatra pratibhāyāḥ pratibandhakam adṛṣṭāntaraṃ kalpyam iti vācyam/
            tādṛśāneka sthalagatādṛṣṭadvayakalpanāpekṣayā kḷptavyutpattyabhyāsayor eva pratibhāhetutvakalpane
            lāghavāt/ ataḥ prāguktasaraṇir eva jyāyasī/ tādṛśādṛṣṭasya tādṛśavyutpattyabhyāsayoś
            ca pratibhāgataṃ vailakṣaṇyaṃ kāryatāvacchedakam, ato na vyabhicāraḥ/ pratibhātvaṃ
            ca kavitāyāḥ kāraṇātāvacchedakaṃ, pratibhāgatavailakṣaṇyam eva vā vilakṣaṇakāvyaṃ
            pratīti nātrāpi saḥ/ na ca sator api vyutpatyabhyāsayor yatra na pratibhotpattis tatrānvayavyabhicāra
            iti vācyam/ tatra tayos tādṛśavailakṣaṇye mānābhāvena kāraṇatāvacchedakānavacchinnatvāt/
            pāpaviśeṣasya tatra pratibandhakatvakalpanād vā na doṣaḥ/ pratibandhakābhāvasya ca
            kāraṇatā samuditaśaktyāditrayahetutāvādinaḥ śaktimātrahetutāvādinaś cāviśiṣṭā/ prativādinā
            mantrādibhiḥ kṛte katipayadivasavyāpini vākstambhe vihitānekaprabandhasyāpi kaveḥ
            kāvyānudayasya darśanāt/
            taccottamottamottamamadhyamādhamabhedāc caturdhā/
            śabdārthau yatra guṇībhāvitātmānau kamapyartham abhivyaṅktas tad ādyam//</p>
         
         
         <p>kamapīti camatkṛtibhūmim/ tenātigūḍhasphuṭavyaṅgyayor nirāsaḥ/ aparāṅgavācyasiddhyaṅgavyaṅgyasyāpi
            camatkāritayā tadvāraṇāya guṇībhāvitātmānāv iti svāpekṣayā vyaṅgyaprādhānyābhiprāyakam/
            udāharaṇam--
            śayitā savidhe 'pyanīśvarā saphalīkartum aho manorathān/
            dayitā dayitānanāmbujaṃ daramīlannayanā nirīkṣayate//</p>
         
         
         <p>atrālambanasya nāyakasya, savidhaśayanākṣiptasya rahaḥsthānāder uddīpanasya ca vibhāvasya,
            tādṛśanirīkṣaṇāder anubhāvasya, trapautsukyādeś ca vyabhicāriṇaḥ, saṃyogād ratir abhivyajyate/
            ālambanādīnāṃ svarūpaṃ vakṣyate/ na ca yady ayaṃ śayitaḥ syāt tadāsyānanāmbujaṃ cumbeyam
            iti nāyikecchāyā eva vyaṅgayatvam atreti vācyam/ manorathān saphalīkartum asamarthetyanena
            manorathāḥ sarve 'syā hṛdi tiṣṭanti iti pratīteḥ svaśabdena manorathapadena sāmānyākāreṇa
            tādṛśecchāyā api nivedanāt/ na ca manorathapadena manorathatvākāreṇā sāmānyecchāyā
            abhidhāne 'pi cumbeyam iti viṣayaviśeṣaviśiṣṭecchātvena vyaṅgyatve kiṃ bādhakam iti
            vācyam/ camatkāro na syād ityasyaiva bādhakatvāt/ na hi viśeṣākāreṇa vyaṅgyo 'pi sāmānyākāreṇābhihito
            'rthaḥ sahṛdayānāṃ camatkṛtim utpādayitum īṣṭe/ katham api vācyavṛttyanāliṅgitasyaiva
            vyaṅgyasya camatkāritvenālaṃkārikaiḥ svīkārāt/ cumbanecchāyā ratyanubhāvatayaiva sundaratvena
            tadavyañjane cumbāmīti śabdabalāc cumbanecchāvad acamatkāritvāc ca/ evaṃ trapāyā api
            na prādhānyena vyaṅgyatvam/ anuvādyatāvacchedakatayā pratītāyāṃ tasyāṃ mukhyavākyārthatvāyogāt/
            na ca daramīlannayanātvaviśiṣṭanirīkṣaṇaṃ vidheyam iti nānuvādyatāvacchedakatvaṃ tasyā
            iti vācyam/ evam api nayanagatadaramīlanasya tatkāryatve 'pi daramīlannayanātvaviśiṣṭanirīkṣaṇasya
            ratimātrakāryatvāt/ trapāyā eva mukhyatvena vyaṅgyatve nirīkṣaṇokter anatiprayojanakatvāpatteḥ/
            vācyavṛttyā rater anubhāve nirīkṣaṇo trapāyā anubhāvasya daramīlanasyeva vyañjanayā
            tasyāṃ tasyā api guṇībhāvapratyayaucityāt/
            yathā vā--
            gurumadhyagatā mayā natāṅgī nihatā nīrajakorakeṇa mandam/
            darakuṇḍalatāṇḍavaṃ natabhrūlatikaṃ mām avalokya ghūrṇitāsīt//</p>
         
         
         <p>atra ghūrṇitāsīd ityanenāsamīkṣyakārin kimidam anucitaṃ kṛtavān asīty arthasamvalito
            'marṣaś carvaṇāviśrāntidhāmatvāt prādhānyena vyajyate/ tatra śabdo 'rthaś ca guṇaḥ/
            yathā vā--
            "talpagatāpi ca sutanuḥ śvāsāsaṅga na yā sehe/
            samprati sā hṛdayagataṃ priyapāṇiṃ mandam ākṣipati//"
            idaṃ ca padyaṃ mannirmitaprabandhagatatvena pūrvasākāṅkṣam iti diṅmātreṇa vyākhyāyate
            --- yā navavadhūḥ palyaṅkaśayitā śvāsasyāsaṅgamātreṇāpi saṃkucad aṅgalatikābhūt sā
            samprati prasthānapūrvarajanyāṃ pravatsyatpatikā priyeṇa saśaṅkena samarpitaṃ hṛdi
            pāṇiṃ navavadhūjātisvābhāvyād ākṣipati, paraṃ tu mandam/ atra śanaiḥ svasthānaprāpaṇātmanā
            mandākṣepeṇa ratyākhyaḥ sthāyī saṃlakṣyakramatayā vyajyate/ upapādayiṣyate ca sthāyyādīnām
            api saṃlakṣyakramavyaṅgayatvam/ amum eva ca prabhedaṃ dhvanim āmananti/
            yat tu citramīmāṃsāyām appayyadīkṣitaiḥ "niḥśeṣacyutacandanam" iti padyaṃ dhvanyudāharaṇaprasaṅge
            vyākhyātam-- uttarīyakarṣaṇena candana-cyutir ityanyathāsiddhiparihārāya niḥśeṣagrahaṇam/
            tataś candanacyuteḥ snānasādhāraṇyavyāvartanena saṃbhogacihnoddhāṭanāya taṭagrahaṇam/
            snāne hi sarvatra candana cyutiḥ syāt, tava tu stanayos taṭa upari bhāga eva dṛśyate/
            iyam āśleṣakṛtaiva/ tathā nirmṛṣṭarāgo 'dhara ity atra tāmbūlagrahaṇavilambāt prācīnarāgasya
            kiṃcin mṛṣṭatety anyathāsiddhiparihārāya nirmṛṣṭarāga iti rāgasya niḥśeṣamṛṣṭatoktā/
            punaḥ snānasādhāraṇyavartanena saṃbhogacihnodghāṭanāyādhara iti viśiṣya grahaṇam/
            uttaroṣṭhe sarāge 'dharoṣṭhamātrasya nirmṛṣṭarāgatā cumbanakṛtaiva ityādinā, "idam
            api dhvaner udāharaṇam" ityantena sandarbheṇa/ "taṭādighaṭitā vākyārthāḥ snānavyāvṛttidvārā
            saṃbhogāṅgānām āśleṣacumbanādīnāṃ pratipādanena pradhānavyaṅgyavyañjane sāhāyakam
            ācaranti iti, tad etad alaṃkāraśāstratattvānavabodhanibandhanam/ prācīnasakalagranthaviruddhatvād
            upapattivirodhāc ca/ tathā hi-- pañcamollāsaśeṣe "niḥśeṣetyādau gamakatayā yāni candanacyavanādīny
            upāttāni tāni kāraṇāntarato 'pi bhavanti/ yataś cātraiva snānakāryatvenopāttānīti
            nopabhoga eva pratibaddhānīty anaikāntikāni iti kāvyaprakāśakṛtoktam/ tathā tatraiva
            tena--
            "bhama dhammia vīsattho so suṇao ajja mālido teṇa/
            golāṇaikacchakuḍaṅgavāsiṇā dariasīheṇa//"
            ityādau liṅgajaliṅgijñānarūpeṇānumānena vyaktiṃ gatārthayato vyaktivivekakṛto mataṃ
            pratyācakṣāṇena vyabhicāritvenāsiddhatvena ca saṃdihyamānād api liṅgād vyañjanam abhyupagatam/
            ittham eva ca dhvanikṛtāpi prathamoddyote/ evaṃ ca vyañjakānāṃ sādhāraṇyaṃ pratipādayatāṃ
            prāmāṇikānāṃ granthaiḥ sahāsādhāraṇyaṃ pratipādayatas tava granthasya virodhaḥ sphuṭaḥ/
            kiṃ ca yad idaṃ niḥśeṣetyādyavāntaravākyārthānāṃ vāpīsnānavyāvṛttidvāreṇa vyaṅgyāsādhāraṇyaṃ
            saṃpādyate tat kim artham iti pṛcchāmaḥ/ vyaṅgyasya vyañjanārtham iti cen na/ vyañjakagatāsādhāraṇyasya
            vyañjanānupāyatvāt/</p>
         
         
         <p>"auṇiddaṃ dobballaṃ cintā alasaṃtaṇaṃ saṇīsasiam
            maha mandabhāiṇīe keraṃ sahi tuha paribhavai//"
            ityādau sādhāraṇānām evaunnidryādīnāṃ vaktrādivaiśiṣṭyavaśād arthaviśeṣavyañjakatāyā
            abhyupagateḥ/ pratyutāsādhāraṇyasya vyāptyaparaparyāyasyānumānānukūlatayā vyaktipratikūlatvāc
            ca/ atha taṭādighaṭitatve 'pi na niḥśeṣetyādivākyārthānām asādhāraṇyam/ salilārdravasanakaraṇakaproñchanādināpi
            tatsambhavād iti cet tarhi vāpīsnānavyāvartanena kaḥ puruṣārthaḥ/ ekatrānaikāntikatvasyeva
            bahuṣv anaikāntikatāyā api jñātāyā anumitipratikūlatvād vyaktyapratikūlatvāc ca/ api
            cātra hi tadantikam eva rantuṃ gatāsīti vyaṅgyaśarīre tadantikagamanaṃ ramaṇarūpaphalāṃśaś
            ceti dvayaṃ ghaṭakam/ tatra tāvat tadantikaṃ gatāsītyaṃśasya tvanmate vyaṅgyatvaṃ
            durupapādam/ tvaduktarītyā viśeṣaṇavākyārthānāṃ niḥśeṣetyādipratipādyānāṃ vācyārthe
            vāpīsnāne bādhitatvād vācyakakṣāgatapradhānavākyārthībhūtavidhiniṣedhapratipādakābhyāṃ
            gatā na gateti śabdābhyāṃ virodhilakṣaṇayā niṣedhasya vidheś ca pratīter upapatteḥ/
            na hi mukhyārthabādhenonmīlite 'rthe vyaktivedyatocitā/ yathā "aho pūrṇaṃ saro yatra
            luṭhantaḥ snānti mānavāḥ" ityatra kartṛviśeṣaṇānupapattyadhīnollāse pūrṇatvābhāve/
            atha tadantikagamanasya lakṣaṇāvedyatve 'pi ramaṇasya phalāṃśasya lakṣyaśaktimūladhvananavedyatvam
            avyāhatam eveti cet, "adhamatvam aprakṛṣṭatvaṃ tac ca jātyā karmaṇā vā bhavati/ tatra
            jātyāpakarṣaṃ nottamanāyikā nāyakasya vākti" ityādinā saṃdarbheṇa bhavataivārthāpattivedyatāyāḥ
            sphuṭaṃ vacanāt/ anyalabhyasyaca śabdārthatāyā asvīkṛteḥ/ anyac ca yathā kathaṃcid
            aṅgīkuru vātra vyañjanāvyāpāraṃ tathāpi na taveṣṭasiddhiḥ/ vācyānāṃ
            niḥśeṣacyutacandanastanataṭatvādīnām adhamatvasya ca tvaduktarītyā prakārāntareṇānupapadyamānatayā
            dūtīsaṃbhogamātraniṣpādyatvena guṇībhūtavyaṅgyatvaprasaṅgāt/ evaṃ copapattivirodho
            'pi sphuṭatara eva/ tasmād vācyārthasādhāraṇyam evocitam atividagdhanāyikānirūpitānāṃ
            viśeṣaṇavākyārthānām/ tathā hi-- ayi bāndhavajanasyājñātapīḍāgame svārthaparāyaṇe
            snānakālātikramabhayavaśena nadīmadīyapriyayor antikam agatvaiva vāpīṃ snātum ito
            mamāntikād gatāsi, na punas tasya paravedanānabhijñatayā duḥkhadātṛtvenādhamasyāntikam/
            yato niḥśeṣacyutacandanaṃ stanayos taṭam eva noraḥsthalam, vāpīgatabahulayuvajanatrapāpāravaśyād
            aṃśadvayalagnāgrasvastikīkṛtabhujalatāyugalena taṭasyaivonnatatayā muhur āmarṣāt/
            evaṃ tvarayā samyag akṣālanenottaroṣṭho na nirmṛṣṭarāgo 'dharas tu tadapekṣayā gaṇḍūṣajalaradanaśodhanāṅgulyādīnām
            adhikasaṃmardam āvahatīti tathā/ kiṃ ca samyag akṣālanena netre jalamātrasaṃsagad
            dūram uparibhāga evānañjane/ śītavaśāt tānavāc ca tava tanuḥ pulakiteti/ evaṃ tasyā
            vidagdhāyā gūḍhatātparyaivoktir ucitā, anyathā vaidagdhyabhaṅgāpatteḥ/ evaṃ sādhāraṇoṣv
            eṣu vākyārtheṣu mukhyārthe bādhābhāvāt tātparyārthasya jhaṭity anākalanāt kuto 'tra
            lakṣaṇāvakāśaḥ/ anantaraṃ ca vācyārthapratipatter vaktṛboddhavyanāyakādīnāṃ vaiśiṣṭyasya
            pratītau satyām adhamapadena svapravṛttiprayojako duḥkhadātṛtvarūpo dharmaḥ sādhāraṇātmā
            vācyārthadaśayām aparādhāntarānimittakaduḥkhadātṛtvarūpeṇa sthito vyañjanāvyāpāreṇa
            dūtīsaṃbhoganimittakaduḥkhadātṛtvākāreṇa paryavasyatīty ālaṃkārikasiddhāntaniṣkarṣaḥ/
            etena "adhamatvam apakṛṣṭatvaṃ tac ca jātyā karmaṇā vā bhavati/ tatra jātyāpakarṣaṃ
            nottamanāyikā nāyakasya vakti/ nāpi svāparādhaparyavasāyidūtīsaṃbhogādihīnakarmātiriktena
            karmaṇā/ tādṛśaṃ ca dūtīsaṃpreṣaṇāt prācīnaṃ
            soḍham eveti nodghāṭanārham itītaravyāvṛtyā saṃbhogarūpam eva paryavasyati" iti yad
            uktam, tad api nirastam/ vidagdhottamanāyikāyāḥ sakhīsamakṣaṃ tadupabhogarūpasya svanāyakāparādhasya
            sphuṭaṃ prakāśayitum atitamām anaucityena prācīnānām eva soḍhānām apy aparādhānām
            asahyatayā dūtīṃ prati pratipipādayiṣitatvād iti dik/
            yatra vyaṅgyam apradhānam eva saccamatkārakāraṇaṃ tad dvitīyam//</p>
         
         
         <p>vācyāpekṣayā pradhānībhūtaṃ vyaṅgyāntaram ādaya guṇībhūtaṃ vyaṅgyam ādāyātivyāptivāraṇāyāvadhāraṇam/
            tena tasya dhvanitvam eva/ līnavyaṅgyavācyacitrātiprasaṅgavāraṇāya camatkāretyādi/
            yat tu "atādṛśi guṇībhūtavyaṅgyam" ityādi kāvyaprakāśagatalakṣaṇe citrānyatvaṃ ṭīkākārair
            dattam, tan na/ paryāyoktasamāsoktyādipradhānakāvyeṣv avyāptyāpatteḥ/ teṣāṃ guṇībhūtavyaṅgatāyāś
            citratāyāś ca sarvālaṃkārikasaṃmatatvāt/
            udāharaṇam--
            "rāghavavirahajvālāsaṃtāpitasahyaśailaśikhareṣu/
            śiśire sukhaṃ śayānāḥ kapayaḥ kupyanti pavanatanayāya//"
            atra jānakīkuśalāvedanena rāghavaḥ śiśirīkṛta iti vyaṅgyam ākasmikakapikartṛkahanumadviṣayakakopopapādakatayā
            guṇībhūtam api durdāivavaśato dāsyam anubhavad rājakalatram iva kām api kamanīyatām
            āvahati/
            nanv evaṃ prāg uktam ākṣepagataṃ māndyam api navavadhūprakṛtivirodhād anupapadyamānaṃ
            vyaṅgyenaivopapādyata iti katham uttamottamatā tasya kāvyasyeti cet, na/ yato hy anudinasakhyupadeśādibhir
            anaticamatkāribhir apy upapadyamānaṃ māndyam idaṃ
            prathamacittacumbinīṃ vipralambharatim aprakāśayan na prabhavati svātantryeṇa paranirvṛticarvaṇāgocaratām
            ādhātum/ ittham eva niḥśeṣacyutacandanam ityādipadyeṣv adhamatvādīni vācyāni vyaṅgyātiriktenārthenāpātato
            niṣpannaśarīrāṇi vyañjakānīti na tatrāpi guṇībhāvaḥ śaṅkanīyaḥ/ anayor bhedayor anapahnavanīyacamatkārayor
            api prādhānyāprādhānyābhyām asti kaścit sahṛdayavedyo viśeṣaḥ/
            yat tu citramīmāṃsākṛtoktam--
            praharaviratau madhye vāhnastato 'pi pareṇa vā
            kim uta sakale yāte vāhni priya tvam ihaiṣyasi/
            iti dinaśataprāpyaṃ deśaṃ priyasya yiyāsato
            harati gamanaṃ bālālāpaiḥ sabāṣpagalajjalaiḥ//</p>
         
         
         <p>ity atra sakalam ahaḥ paramāvadhis tataḥ paraṃ prāṇāndhārayituṃ na śaknomīti vyaṅgyaṃ
            priyagamananivāraṇarūpavācyasiddhyaṅgam ato guṇībhūtavyaṅgyam" iti/ tan na/ sa bāṣpagalajjalānāṃ
            praharaviratāv ityādyālāpānām eva priyagamananivāraṇarūpavācyasiddhyaṅgatayā vyaṅgyasya
            guṇībhāvābhāvāt/ ālāpair iti tṛtīyayā prakṛtyarthasya haraṇakriyākaraṇatāyāḥ sphuṭaṃ
            pratipatteḥ/ na ca vyaṅgyasyāpi vācyasiddhyaṅgatātra saṃbhavatīti tathoktam iti vācyam/
            niḥśeṣacyutacandam ityādāv ivādhamatvarūpavācyasiddhyaṅgyatāyā dūtīsaṃbhogādau saṃbhavād
            guṇībhāvāpatteḥ/ astu vā tataḥ paraṃ prāṇān dhārayituṃ na śaknomīti vyaṅgyasya vācyasiddhyaṅgatayā
            guṇībhāvas tathāpi nāyakāder vibhāvasya bāṣpāder anubhāvasya cittāvegādeś ca saṃcāriṇaḥ
            saṃyogād abhivyajyamānena vipralambhena dhvanitvaṃ ko nivārayet/
            yatra vyaṅgyacamatkārāsamānādhikaraṇo
            vācyacamatkāras tattṛtīyam//</p>
         
         
         <p>yathā yamunāvarṇane--"tanayamainākagaveṣaṇalambīkṛtajaladhijaṭharapraviṣṭahimagiribhujāyamānāyā
            bhagavatyā bhāgīrathyāḥ sakhī" iti/ atrotprekṣā vācyaiva camatkṛtihetuḥ/ śvaityapātālatalacumbitvādīnāṃ
            camatkāro leśatayā sann apy utprekṣācamatkṛtijaṭharanilīno nāgariketaranāyikākalpitakāśmīradravāṅgarāgani
            gīrṇo nijāṅgagaurim eva pratīyate/ na tādṛśo 'sti ko 'pi vācyārtho yo manāg anāmṛṣṭapratīyamāna
            eva svato ramaṇīyatām ādhātuṃ prabhavati/ anayor eva dvitīyatṛtīyabhedayor jāgarūkājāgarūkaguṇībhūtavyaṅgyayoḥ
            praviṣṭaṃ nikhilam alaṃkārapradhānaṃ kāvyam/
            yatrārthacamatkṛtyupaskṛtā śabdacamatkṛtiḥ pradhānaṃ tad adhamaṃ caturtham// yathā--
            "mitrātriputranetrāya trayīśātravaśatrave/
            gotrārigotrajatrāya gotrātre te namo namaḥ//" iti/
            atrārthacamatkṛtiḥ śabdacamatkṛtau līnā/ yady api yatrārthacamatkṛtisāmānyaśūnyā śabdacamatkṛtis
            tatpañcamam adhamādhamam api kāvyavidhāsu gaṇayitum ucitam, yathaikākṣarapadyārdhāvṛttiyamakapadmabandhādi,
            tathāpi ramaṇīyārthapratipādakaśabdatārūpakāvyasāmānyalakṣaṇānākrāntatayā vastutaḥ
            kāvyatvābhāvena mahākavibhiḥ pracīnaparamparām anurundhānais tatra tatra kāvyeṣu nibaddham
            api nāsmābhir gaṇitam, vastusthiter evānurodhyatvāt/ kecid imān api caturo bhedān
            agaṇayanta uttamamadhyamādhamabhāvena trividham eva kāvyam ācakṣate/ tatrārthacitraśabdacitrayor
            aviśeṣeṇādhamatvam ayuktaṃ vaktum, tāratamyasya sphuṭam upalabdheḥ/ ko hy evaṃ sahṛdayaḥ
            san "vinirgataṃ mānadam ātmamandirāt", "sa cchinnamūlaḥ kṣatajena reṇuḥ" ityādibhiḥ
            kāvyaiḥ "svacchandocchalad" ityādīnāṃ pāmaraślāghyānām aviśeṣaṃ brūyāt/ saty api tāratamye
            yady ekabhedatvaṃ kas tarhi dhvaniguṇībhūtavyaṅgyor īṣadantarayor vibhinnabhedatve
            durāgrahaḥ/ yatra ca
            śabdārthacamatkṛtyor aikādhikaraṇyaṃ tatra tayor guṇapradhānabhāvaṃ paryālocya yathālakṣaṇaṃ
            vyavahartavyam/ samaprādhānye tu madhyamataiva/
            yathā--
            "ullāsaḥ phullapaṅkeruhapaṭalapatanmattapuṣpaṃdhayānāṃ
            nistāraḥ śokadāvānalavikalahṛdāṃ kokasīmantinīnām/
            utpātas tāmasānām upahatamahasāṃ cakṣuṣāṃ pakṣapātaḥ
            saṃghātaḥ ko 'pi dhāmnām ayam udayagiriprāntataḥ prādurāsīt//"
            atra vṛttyanuprāsaprācuryād ojoguṇaprakāśakatvāc ca śabdasya, prasādaguṇayogād anantaram
            evādhigatasya rūpakasya hetvalaṃkārasya vā vācyasya, camatkṛtyos tulyaskandhatvāt
            samam eva prādhānyam/
            tatra dhvaner uttamottamasyāsaṃkhyabhedasyāpi sāmānyataḥ ke 'pi bhedā nirūpyante--
            dvividho dhvaniḥ, abhidhāmūlo lakṣaṇāmūlaś ca/ tatrādyās trividhaḥ/ rasavastvalaṃkāradhvanibhedāt/
            rasadhvanir ityalakṣyakramopalakṣaṇād rasabhāvatadābhāsabhāvaśāntibhāvodayabhāvasaṃdhibhāvaśabalatvānāṃ
            grahaṇam/ dvitīyaś ca dvivīdhaḥ/ arthāntarasaṃkramitavācyo 'tyantatiraskṛtavācyaś
            ca/ evaṃ pañcātmake dhvanau paramaramaṇīyatayā rasadhvanes tadātmā rasas tāvad abhidhīyate--</p>
         
         
         <p class="bold">samucitalalitasaṃniveśacāruṇā kāvyena samarpitaiḥ sahṛdayahṛdayaṃ praviṣṭais tadīyasahṛdayatāsahakṛtena
            bhāvanāviśeṣamahimnā vigalitaduṣyantaramaṇītvādibhir alaukikavibhāvānubhāvavyabhicāriśabdavyapadeśyaiḥ
            śakuntalādibhir ālambanakāraṇaiḥ, candrikādibhir uddīpanakāraṇaiḥ, aśrupātādibhiḥ
            kāryaiḥ, cintādibhiḥ sahakāribhiś ca saṃbhūya prādurbhāvitenālaukikena vyāpāreṇa tatkālanivartitānandāṃśāvaraṇājñānenāta
            eva pramuṣṭaparimitapramātṛtvādinijadharmeṇa pramātrā svaprakāśatayā vāstavena nijasvarūpānandena
            saha gocarīkriyamāṇaḥ pragviniviṣṭavāsanārūpo ratyādir eva rasaḥ//</p>
         
         
         <p>(1) tathā cāhuḥ- "vyaktaḥ sa tair vibhāvādyaiḥ
            sthāyībhāvo rasaḥ smṛtaḥ" iti/ vyakto vyaktiviṣayīkṛtaḥ/ vyaktiś ca bhagnāvaraṇā cit/
            yathā hi śarāvādinā pihito dīpas tannivṛttau saṃnihitān padārthān prakāśayati svayaṃ
            ca prakāśate, evam ātmacaitanyaṃ vibhāvādisaṃvalitān ratyādīn/ antaḥkaraṇadharmāṇāṃ
            sākṣibhāsyatvābhyupagateḥ/ vibhāvādīnām api svapnaturagādīnām iva raṅgarajatādīnām
            iva sākṣibhāsyatvam aviruddham/ vyañjakavibhāvādicarvaṇāyā āvaraṇabhaṅgasya votpattivināśābhyām
            utpattivināśau rase upacaryete varṇanityatāyām iva vyañjakatālvādivyāpārasya gakārādau/
            vibhāvādicarvaṇāvadhitvād āvaraṇabhaṅgasya, nivṛttāyāṃ tasyāṃ prakāśasyāvṛtatvād vidyamāno
            'pi sthāyī na prakāśate/
            yad vā vibhāvādicarvaṇāmāhimnā sahṛdayasya nijasahṛdayatāvaśonmiṣitena tattatsthāyyupahitasvasvarūpānandākārā
            samādhāv iva yoginaś cittavṛttir upajāyate, tanmayībhavanam iti yāvat/ ānando hy ayaṃ
            na laukikasukhāntarasādhāraṇaḥ, anantaḥkaraṇavṛttirūpatvāt/ itthaṃ cābhinavaguptamammaṭabhaṭṭādigranthasvārasyena
            bhagnāvaraṇacidviśiṣṭo ratyādiḥ sthāyī bhāvo rasa iti sthitam/
            vastutas tu vakṣyamāṇaśrutisvārasyena ratyādyavacchinna bhagnāvaraṇā cid eva rasaḥ/
            sarvathaiva cāsyā viśiṣṭātmano viśeṣaṇaṃ viśeṣyaṃ vā cidaṃśam ādāya nityatvaṃ svaprakāśatvaṃ
            ca siddham/ ratyādyaṃśam ādāya tv anityatvam itarabhāsyatvaṃ ca/ carvaṇā cāsya cidgatāvaraṇabhaṅga
            eva prāguktā, tadākārāntaḥkaraṇavṛttir vā/ iyaṃ ca parabrahmāsvādāt samādhervilakṣaṇā,
            vibhāvādiviṣayasaṃvalitacidānandālambanatvāt/ bhāvyā ca kāvyavyāpāramātrāt/ athāsyāṃ
            sukhāṃśabhāne kiṃ mānam iti cet samādhāv api tadbhāne kiṃ mānam iti paryanuyogasya
            tulyatvāt/ "sukham ātyantikaṃ yat tadbuddhigrāhyam atīndriyam", ityādiḥ śabdo 'sti
            tatra mānam iti cet, asty atrāpi "raso vai saḥ, rasaṃ hy evāyaṃ labdhvānandī bhavati"
            iti śrutiḥ, sakalasahṛdayapratyakṣaṃ ceti
            pramāṇadvayam/
            yeyaṃ dvitīyapakṣe tadākāracittavṛttyātmikā rasacarvaṇopanyastā sā śabdavyāpārabhāvyatvāc
            chābdī/ aparokṣasukhālambanatvāc cāparokṣātmikā/ tattvaṃ vākyajabuddhivat/ ityāhur
            abhinavaguptācāryapādāḥ/
            (2) bhaṭṭanāyakās tu "tāṭasthyena rasapratītāv anāsvādyatvam/ ātmagatatvena tu pratyayo
            durghaṭaḥ/ śakuntalādīnāṃ sāmājikān pratyavibhāvatvāt/ vinā
            vibhāvam anālambanasya rasāder apratipatteḥ/ na ca kāntātvaṃ sādhāraṇavibhāvatāvacchedakamatrāpyastīti
            vācyam/ aprāmāṇyanīścayānāliṅgitāgamyātvaprakārakajñānavirahasya viśeṣyatāsaṃbandhāvacchinnapratiyogitākasya
            vibhāvatāvacchedakakoṭāvavaśyaḥ niveśyatvāt/ anyathā svasrāder api kāntātvādinā tattvāpatteḥ/
            evam aśocyatvakāpuruṣatvādijñānavirahasya tathāvidhasya karuṇarasādau/
            tādṛśajñānānutpādas tu tatpratibandhakāntaranirvacanam antareṇa durupapādaḥ/ svātmani
            duṣyantādyabhedabuddhir eva tatheti cet, na/ nāyake dharādhaureyatvadhīratvāder ātmani
            cādhunikatvakāpuruṣatvāder vāidharmyasya sphuṭaṃ pratipatter abhedabodhasyaiva durlabhatvāt/
            kiṃ ca keyaṃ pratītiḥ/ pramāṇantarānupasthānāc chābdīti cet, na/ vyāvahārikaśabdāntarajanyanāyakamithunavṛttāntavittīnām
            ivāsyā apy ahṛdyatvāpatteḥ/ nāpi mānasī/ cintopanītānāṃ teṣām eva padārthānāṃ mānasyāḥ
            pratīter asyā vailakṣaṇyopalambhāt/ na ca smṛtiḥ/ tathā prāg ananubhavāt/ tasmād abhidhayā
            niveditāḥ padārthā bhāvakatvavyāpāreṇāgamyātvādirasavirodhijñānapratibandhadvārā kāntātvādirasānukūladharmapuraskāreṇāvasthāpyante/
            evaṃ sādhāraṇīkṛteṣu duḥṣyantaśakuntalādeśakālavayovasthādiṣu, paṅgau pūrvavyāpāramahimani,
            tṛtīyasya bhogakṛttvavyāpārasya mahimnā nigīrṇayo rajastamasor udriktasattvajanitena
            nijacitsvabhāvanirvṛtiviśrāntilakṣaṇena
            sākṣātkāreṇa viṣayīkṛto bhāvanopanītaḥ sādhāraṇātmā ratyādiḥ sthāyī rasaḥ/ tatra bhujyamāno
            ratyādiḥ, ratyādibhogo vetyubhayam eva rasaḥ/ so 'yaṃ bhogo viṣayasaṃvalanād brahmāsvādasavidhavartītyucyate/
            evaṃ ca trayo 'mśāḥ kāvyasya-- "abhidhā bhāvanā caiva tadbhogīkṛtir eva ca" ity āhuḥ/
            matasyaitasya pūrvasmān matād bhāvakatvavyāpārāntarasvīkāra eva viśeṣa/ bhogas tu
            vyaktiḥ/ bhogakṛttvaṃ tu vyañjanād aviśiṣṭam/ anyā tu saiva saraṇiḥ/
            (3) navyās tu "kāvye nāṭye ca kavinā naṭena ca prakāśiteṣu vibhāvādiṣu vyañjanavyāpāreṇa
            duṣyantādau śakuntalādiratau gṛhītāyām anantaraṃ ca sahṛdayatollāsitasya bhāvanāviśeṣarūpasya
            doṣasya mahimnā kalpitaduṣyantatvāvacchādite svātmany ajñānāvacchinne śuktikāśakala
            iva rajatakhaṇḍaḥ samutpadyamāno 'nirvacanīyaḥ sākṣibhāsyaḥ śakuntalādiviṣayakaratyādir
            eva rasaḥ/
            ayaṃ ca kāryo doṣaviśeṣasya/ nāśyaś ca tannāśasya/ svottarabhāvinā lokottarāhlādena
            bhedāgrahāt sukhapadavyapadeśyo bhavati/ svapūrvopasthitena ratyādinā tadagrahāt tadratitvenaikatvādhyavasānād
            vā vyaṅgyo varṇanīyaś cocyate/ avacchādakaṃ duṣyantatvam apy anirvacanīyam eva/ avacchādakatvaṃ
            ca ratyādiviśiṣṭabodhe viśeṣyatāvacchedakatvam/ etena duṣyantādiniṣṭhasya ratyāder
            anāsvādyatvān na rasatvam/ svaniṣṭhasya tu tasya śakuntalādibhir atatsaṃbandhibhiḥ
            katham abhivyaktiḥ/ svasmin duṣyantādyabhedabuddhis tu bādhabuddhiparāhatetyādikam
            apāstam/
            yad api vibhāvādīnāṃ sādhāraṇyaṃ prācīnair uktaṃ tad api kāvyena śakuntalādiśabdaiḥ
            śakuntalātvādiprakārakabodhajanakaiḥ pratipādyamāneṣu śakuntalādiṣu doṣaviśeṣakalpanaṃ
            vinā durupapādam/ ato 'vaśyakalpye doṣaviśeṣe tenaiva svātmani duṣyantādyabhedabuddhir
            api sūpapādā/
            nanv evam api rater astu nāma duṣyanta iva sahṛdaye 'pi sukhaviśeṣajanakatā karuṇarasādiṣu
            tu sthāyinaḥ śokāder duḥkhajanakatayā prasiddhasya katham iva
            sahṛdayāhlādahetutvam/ pratyuta nāyaka iva sahṛdaye 'pi duḥkhajananasyaivaucityāt/
            na ca satyasya śokāder duḥkhajanakatvaṃ kḷptaṃ na kalpitasyeti nāyakānām eva duḥkham,
            na sahṛdayasyeti vācyam/
            rajjusarpāder bhayakampādyanutpādakatāpatteḥ/ sahṛdaye rater api kalpitatvena sukhajanakatānupapatteś
            ceti cet/ satyam/ śṛṅgārapradhānakāvyebhya iva karuṇapradhānakāvyebhyo 'pi yadi kevalāhlāda
            eva sahṛdayahṛdayapramāṇakas tadā kāryānurodhena kāraṇasya kalpanīyatvāl lokottarakāvyavyāpārasyaivāhlādaprayojakatvam
            iva duḥkhapratibandhakatvam api kalpanīyam/
            atha yady āhlāda iva duḥkham api pramāṇasiddhaṃ tadā pratibandhakatvaṃ na kalpanīyam/
            svasvakāraṇavaśāc cobhayam api bhaviṣyati/ atha tatra kavīnāṃ kartum, sahṛdayānāṃ
            ca śrotum, kathaṃ pravṛttiḥ/ aniṣṭasādhanatvena nivṛtter ucitatvāt/ iti cet/ iṣṭasyādhikyād
            aniṣṭasya ca nyūnatvāc candanadravalepanādāv iva pravṛtter upapatteḥ/ kevalāhlādavādināṃ
            tu pravṛttir apratyūhaiva/ aśrupātādayo 'pi tattadānandānubhavasvābhāvyāt/ na tu duḥkhāt/
            ata eva bhagavadbhaktānāṃ bhagavadvarṇanākarṇanād aśrupātādaya upapadyante/ na hi
            tatra jātvapi duḥkhānubhavo 'sti/
            na ca karuṇarasādau svātmani śokādimaddaśarathāditādātmyārope yady āhlādas tadā svapnādau
            saṃnipātādau vā svātmani tadārope 'pi sa syāt/ ānubhavikaṃ ca tatra kevalaṃ duḥkham/
            itīhāpi tad eva yuktam iti vācyam/ ayaṃ hi lokottarasya kāvyavyāpārasya mahimā, yatprayojyā
            aramaṇīyā api śokādayaḥ padārthā āhlādam alaukikaṃ janayanti/
            vilakṣaṇo hi kamanīyaḥ kāvyavyāpāraja āsvādaḥ pramāṇāntarajād anubhavāt/ janyatvaṃ
            ca svajanyabhāvanājanyaratyādiviṣayakatvam/ tena rasāsvādasya kāvyavyāpārājanyatve
            'pi na kṣatiḥ/ śakuntalādāv agamyātvajñānotpādas tu svātmani duṣyantādyabhedabuddhyā
            pratibadhyate" ity āhuḥ/
            (4) pare tu "vyañjanavyāpārasyānirvacanīyakhyāteś
            cānabhyupagame 'pi prāguktadoṣamahimnā svātmani duṣyantāditādātmyāvagāhī śakuntalādiviṣayakaratyādimadabhedabodho
            mānasaḥ vilakṣaṇaviṣayitāśālī rasaḥ/ svāpnādis tu tādṛśabodho na kāvyārthacintanajanmeti
            na rasaḥ/ tena tatra na tādṛśāhlādāpattiḥ/
            evam api svasminn avidyamānasya ratyāder anubhavaḥ kathaṃ nāma syāt/ maivam/ na hy
            ayaṃ laukikasākṣātkāro ratyādeḥ, yenāvaśyaṃ viṣayasadbhāvo 'pekṣaṇīyaḥ syāt/ api tu
            bhramaḥ/ āsvādanasya rasaviṣayakatvavyavahāras tu ratyādiviṣayakatvālambanaḥ" ity
            api vadanti/
            etaiś ca svātmani duṣyantatvadharmitāvacchedakaśakuntalādiviṣayakarativaiśiṣṭyāvagāhī,
            svātmatvaviśiṣṭe śakuntalādiviṣayakarativiśiṣṭaduṣyantatādātmyāvagāhī, svātmatvaviśiṣṭe
            duṣyantatvaśakuntalāviṣayakaratyor vāiśiṣṭyāvagāhī, vā trividho 'pi bodho rasapadārthatayābhyupeyaḥ/
            tatra "rater viśeṣaṇībhūtāyāḥ śabdād apratītatvād vyañjanāyāś ca tatpratyāyikāyā anabhyupagamāc
            ceṣṭādiliṅgakam ādau viśeṣaṇajñānārtham anumānam abhyupeyam/
            (5) "mukhyatayā duṣyantādigata eva raso ratyādiḥ kamanīyavibhāvādyabhinayapradarśanakovide
            duṣyantādyanukartari naṭe samāropya sākṣātkriyate" ity eke/ mate 'smin sākṣātkāro
            duṣyanto 'yaṃ śakuntalādiviṣayakaratimān" ityādiḥ prāgvad dharmyaṃśe laukika āropyāṃśe
            tv alaukikaḥ/
            (6) duṣyantādigato ratyādir naṭe pakṣe duṣyantatvena gṛhīte vibhāvādibhiḥ kṛtrimair
            apy akṛtrimatayā gṛhītair bhinne viṣaye 'numitisāmagryā balavattvād anumīyamāno rasaḥ"
            ity apare/
            (7) "vibhāvādayas trayaḥ samuditā rasāḥ" iti katipaye/
            (8) "triṣu ya eva camatkārī sa eva raso 'nyathā tu trayo 'pi na" iti bahavaḥ/
            (9)
            "bhāvyāmāno vibhāva eva rasaḥ ity anye/
            (10) "tathā anubhāvas tathā itītare/
            (11) "tathā vyabhicāry eva tathā pariṇamati" iti kecit/
            tatra "vibhāvānubhāvavyabhicārisaṃyogād rasaniṣpattiḥ" iti sūtraṃ tattanmataparatayā
            vyākhyāyate-- "vibhāvānubhāvavyabhicāribhiḥ saṃyogād vyañjanād rasasya cidānandaviśiṣṭasthāyyātmanaḥ
            sthāyyupahitacidānandātmano vā niṣpattiḥ svarūpeṇa prakāśanam" ity ādye/
            "vibhāvānubhāvavyabhicāriṇāṃ samyaksādhāraṇātmatayā yogād bhāvakatvavyāpāreṇa bhāvanād
            rasasya sthāyyupahitasattvodrekaprakāśitasvātmānandarūpasya niṣpattir bhogākhyena
            sākṣātkāreṇa viṣayīkṛtiḥ" iti dvitīye/
            "vibhāvānubhāvavyabhicāriṇāṃ saṃyogād bhāvanāviśeṣarūpād doṣād rasasyānirvacanīyaduṣyantaratyādyātmano
            niṣpattir utpattiḥ" iti tṛtīye/ "vibhāvādīnāṃ saṃyogāj jñānād rasasya jñānaviśeṣātmano
            niṣpattir utpattiḥ" iti caturthe/ vibhāvādīnāṃ saṃbandhād rasasya ratyāder niṣpattir
            āropaḥ iti pañcame/
            vibhāvādibhiḥ kṛtrimair apy akṛtrimatayā gṛhītaiḥ saṃyogād anumānād rasasya ratyāder
            niṣpattir anumitir naṭādau pakṣa iti śeṣaḥ" iti ṣaṣṭhe/ "vibhāvādīnāṃ trayāṇāṃ saṃyogāt
            samudāyād rasaniṣpattī rasapadavyavahāraḥ" iti saptame/ "vibhāvādiṣu samyagyogāc camatkārāt"
            ity aṣṭame/ tad evaṃ paryavasitas triṣu mateṣu sūtravirodhaḥ/
            vibhāvānubhāvavyabhicāriṇām ekasya tu rasāntarasādhāraṇatayā niyatarasavyañjakatānupapatteḥ
            sūtre militānām upādānam/ evaṃ ca prāmāṇike militānāṃ vyañjakatve yatra kvacid ekasmād
            evāsādhāraṇād rasodbodhas tatretaradvayam ākṣepyam/ ato nānaikāntikatvam/ itthaṃ nānājātīyābhiḥ
            śemuṣībhir nānārūpatayāvasito 'pi manīṣibhiḥ paramāhlādāvinābhāvitayā pratīyamānaḥ
            prapañce 'smin raso ramaṇīyatām āvahatīti nirvivādam/
            sa ca--
            "śṛṅgāraḥ karuṇaḥ śānto raudro vīro 'dbhutas tathā/
            hāsyo bhayānakaś caiva bībhatsaś ceti te nava//"
            ity ukter navadhā/ munivacanaṃ cātra mānam/
            kecit tu--
            "śāntasya śamasādhyatvān naṭe ca tadasaṃbhavāt/
            aṣṭāv eva rasā nāṭye na śāntas tatra yujyate//"
            ity āhuḥ/ tac cāpare na kṣamante/ tathā hi-- naṭe śamābhāvād iti hetur asaṃgataḥ/
            naṭe rasābhivyakter asvīkārāt/ sāmājikānāṃ śamavattvena tatra rasodbodhe bādhakābhāvāt/
            na ca naṭasya śamābhāvāt tadabhinayaprakāśakatvānupapattir iti vācyam/ tasya bhayakrodhāder
            apy abhāvena tadabhinayaprakāśakatāyā apy asaṃgatyāpatteḥ/ yadi ca naṭasya krodhāder
            abhāvena vāstavatatkāryāṇāṃ vadhabandhādīnām utpattyasaṃbhave 'pi kṛtrimatatkāryāṇāṃ
            śikṣābhyāsādita utpattau nāsti bādhakam iti nirīkṣyate, tadā prakṛte 'pi tulyam/
            atha nāṭye gītavādyādīnāṃ virodhināṃ sattvāt sāmājikeṣv api viṣayavaimukhyātmanaḥ
            śāntasya katham udreka iti cet, nāṭye śāntarasam abhyupagacchadbhiḥ phalabalāt tadgītavādyādes
            tasmin virodhitāyā akalpanāt/ viṣayacintāsāmānyasya tatra virodhitvasvīkāre tadīyālambanasya
            saṃsārānītyatvasya taduddīpanasya purāṇaśravaṇasatsaṅgapuṇyavanatīrthāvalokanāder
            api viṣayatvena virodhitvāpatteḥ/ ata eva caramādhyāye saṃgītaratnākare--
            "aṣṭāv eva rasā nāṭyeṣv iti kecid acūcudan/
            tadacāru yataḥ kaṃcin na rasaṃ svadate naṭaḥ//"</p>
         
         
         <p>ityādinā nāṭye 'pi śānto raso 'stīti vyavasthāpitam/ yair api nāṭye śānto raso nāstīty
            abhyupagamyate tair api bādhakābhāvān mahābhāratādiprabandhānāṃ śāntarasapradhānatayā
            akhilalokānubhavasiddhatvāc ca kāvye so 'vaśyaṃ svīkāryaḥ/ atra eva "aṣṭau nāṭye rasāḥ
            smṛtāḥ" ity upakramya "śānto 'pi navamo rasaḥ" iti mammaṭabhaṭṭā apy upasamahārṣuḥ/
            amīṣāṃ ca--
            "ratiḥ śokaś ca nirvedakrodhotsāhaś ca vismaya/
            hāso bhayaṃ jugupsā ca sthāyibhāvāḥ kramād amī//"
            rasebhyaḥ sthāyibhāvānāṃ ghaṭāder ghaṭādyavacchinnākāśād iva prathamadvitīyayor matayoḥ,
            satyarajatasyānirvacanīyarajatād iva tṛtīye, viṣayasya (rajatādeḥ) jñānād iva caturthe
            bhedo bodhyaḥ/ tatra ā prabandhaṃ sthiratvād amīṣāṃ bhāvānāṃ
            sthāyitvam/ na ca cittavṛttirūpāṇām eṣām āśuvināśitvena sthiratvaṃ durlabham, vāsanārūpatayā
            sthiratvaṃ tu vyabhicāriṣv atiprasaktam iti vācyam/ vāsanārūpāṇām amīṣāṃ muhurmuhur
            abhivyakter eva sthirapadārthatvāt/ vyabhicāriṇāṃ tu naiva, tadabhivyakter vidyududdyotaprāyatvāt/
            yadāhuḥ--
            "virūddhair aviruddhair vā bhāvair vicchidyate na yaḥ/
            ātmabhāvaṃ nayatyāśu sa sthāyī lavaṇākaraḥ//</p>
         
         
         <p>ciraṃ citte 'vatiṣṭhante saṃbadhyante 'nubandhibhiḥ/
            rasatvaṃ ye prapadyante prasiddhāḥ sthāyino 'tra te//"
            ciram iti vyabhicārivāraṇāya/ anubandhibhir vibhāvādyaiḥ/
            tathā--
            "sajātīyavijātīyair
            atiraskṛtamūrtimān/
            yāvad rasaṃ vartamānaḥ sthāyibhāva udāhṛtaḥ//" iti/
            kecit tu ratyādyanyatamatvaṃ sthāyitvam āhuḥ/ tan na/ ratyādīnām ekasmin prarūḍhe
            'nyasyāprarūḍhasya vyabhicāritvopagamāt/ prarūḍhatvāprarūḍhatve bahvalpavibhāvajatve/
            taduktaṃ ratnākare--
            "ratyādayaḥ sthāyibhāvāḥ syur bhūyiṣṭhavibhāvajāḥ/
            stokaṃ vibhāvair utpannās ta eva vyabhicāriṇaḥ// iti/
            evaṃ ca vīrarase pradhāne krodho, raudre cotsāhaḥ, śṛṅgāre hāso vyabhicārī bhavati,
            nāntarīyakaś ca/ yadā tu pradhānaparipoṣārthaṃ so 'pi bahuvibhāvajaḥ kriyate tadā
            tu rasālaṃkāra ityādi bodhyam/
            tatra--</p>
         
         
         <p class="bold">strīpuṃsayor anyonyālambanaḥ premākhyaś cittavṛttiviśeṣo ratiḥ sthāyibhāvaḥ//</p>
         
         
         <p>gurudevatāputrādyālambanas tu vyabhicārī/</p>
         
         
         <p class="bold">putrādiviyogamaraṇādijanmāvaiklavyākhyaścittavṛttiviśeṣaḥ śokaḥ//</p>
         
         
         <p>strīpuṃsayos tu viyoge jīvitatvajñānadaśāyāṃ vaiklavyapoṣitāyā rater eva prādhānyāc
            chṛṅgāro vipralambhākhyo rasaḥ/ vaiklavyaṃ tu saṃcārimātram/ mṛtatvajñānadaśāyāṃ tu
            ratipoṣitasya vaiklavyasyeti karuṇa eva/ yadā tu saty api mṛtatvajñāne devatāprasādādinā
            punar ujjīvanajñānaṃ kathaṃcit syāt, tadālambanasyātyantikanirāsābhāvāc cirapravāsa
            iva vipralambha eva, na sa karuṇaḥ/ yathā candrāpīḍaṃ prati mahāśvetāvākyeṣu/ kecit
            tu rasāntaram evātra karuṇavipralambhākhyam icchanti/</p>
         
         
         <p class="bold">nityānityavastuvicārajanmā viṣayavirāgākhyo nirvedaḥ//</p>
         
         
         <p>gṛhakalahādijas tu vyabhicāri/</p>
         
         
         <p class="bold">gurubandhuvadhādiparamāparādhajanmā prajvalanākhyaḥ krodhaḥ//</p>
         
         
         <p>ayaṃ ca paravināśādihetuḥ/ kṣudrāparādhajanmā tu paruṣavacanāsaṃbhāṣaṇādihetuḥ/ ayam
            evāmarṣākhyo vyabhicārīti vivekaḥ/</p>
         
         
         <p class="bold">paraparākramadānādismṛtijanmā aunnatyākhya utsāhaḥ//</p>
         
         
         <p class="bold">alaukikavastudarśanādijanmā vikāsākhyo vismayaḥ//</p>
         
         
         <p class="bold">vāgaṅgādivikāradarśanajanmā vikāsākhyo hāsaḥ//</p>
         
         
         <p class="bold">vyāghradarśanādijanmā paramānarthaviṣayako vaiklavyākhyaḥ sa bhayam//</p>
         
         
         <p>paramānarthaviṣayakatvābhāve tu sa eva trāso vyabhicāri/ apare tu autpātikaprabhavas
            trāsaḥ, svāparādhadvārotthaṃ bhayam iti bhayatrāsayor bhedam āhuḥ/</p>
         
         
         <p class="bold">kadaryavastuvilokanajanmā vicikitsākhyaś cittavṛttiviśeṣo jugupsā//</p>
         
         
         <p class="bold">evam eṣāṃ sthāyibhāvānāṃ loke tattannāyakagatānāṃ yānyālambanatayoddīpanatayā vā kāraṇatvena
            prasiddhāni tāny eṣu kāvyanāṭyayor vyajyamāneṣu vibhāvaśabdena vyapadiśyante//</p>
         
         
         <p>vibhāvayantīti vyutpatteḥ/</p>
         
         
         <p class="bold">yāni ca kāryatayā tāny anubhāvaśabdena//</p>
         
         
         <p>anu paścād bhāva utpattir yeṣām/ anubhāvayantīti vā vyutpatteḥ/</p>
         
         
         <p class="bold">yāni saha caranti tāni vyabhicāriśabdena//</p>
         
         
         <p>tatra śṛṅgārasya strīpuṃsāvālambane/ candrikāvasantavividhopavanarahaḥsthānādaya uddīpanavibhāvāḥ/
            tanmukhāvalokanatadguṇaśravaṇakīrtanādayo 'nye sāttvikabhāvāś cānubhāvāḥ/ smṛticintādayo
            vyabhicāriṇaḥ/
            karuṇasya bandhunāśādaya ālambanāni/ tatsambandhigṛhaturagābharaṇadarśanādayas tatkathāśravaṇādayaś
            coddīpakāḥ/ gātrakṣepāśrupātādayo 'nubhāvā glānikṣayamohaviṣādacintautsukyadīnatājaḍatādayo
            vyabhicāriṇaḥ/
            śāntasyānityatvena jñātaṃ jagadālambanam/ vedāntaśravaṇatapovanatāpasadarśanādyuddīpanam/
            viṣayāruciśatrumittrādyaudāsīnyaceṣṭāhānināsāgradṛṣṭyādayo 'nubhāvāḥ/ harṣonmādasmṛtimatyādayo
            vyabhicāriṇaḥ/
            raudrasyāgaskṛtpuruṣādir ālambanam/ tatkṛto 'parādhādir uddīpakaḥ/ vadhabandhādiphalako
            netrāruṇyadantapīḍanaparuṣabhāṣaṇaśastragrahaṇādir anubhāvaḥ/ amarṣavegaugryacāpalādayaḥ
            saṃcāriṇaḥ/
            evaṃ yasyāś cittavṛtter yo viṣayaḥ sa tasyā ālambanam/ nimittāni coddīpakānīti bodhyam/
            tatra śṛṅgāro dvividhaḥ/ saṃbhogo vipralambhaś ca/ rateḥ saṃyogakālāvacchinnatve prathamaḥ/
            viyogakālāvacchinnatve dvitīyaḥ/ saṃyogaś ca na daṃpatyoḥ sāmānādhikaraṇyam/ ekatalpaśayane
            'pīrṣyādisadbhāve vipralambhasyaiva varṇanāt/ evaṃ viyogo 'pi na vaiyadhikaraṇyam/
            doṣasyoktatvāt/ tasmād dvāv imau saṃyogaviyogākhyāv antaḥkaraṇavṛttiviśeṣau/ yat saṃyukto
            viyuktaś cāsmīti dhīḥ/ tatrādyo yathā "śayitā savidhe 'pyanīśvarā" ity atra nirūpitaḥ/
            yat tu citramīmāṃsāyām--</p>
         
         
         <p>"vāgarthāviva saṃpṛktau" ityatra rasadhvaniḥ/
            niratiśayapremaśālitāvyañjanāt" ititaddhvanimārgānākalananibandhanam/ pārvatīparameśvaraviṣayakakaviratau
            pradhāne niratiśayapremṇo guṇībhāvāt/ na hi guṇībhūtasya ratyāde rasadhvanivyapadeśahetutvaṃ
            yuktam/ "bhinno rasādyalaṃkārād alaṃkāryatayā sthitaḥ" iti siddhāntāt/
            dvitīyo yathā--
            "vāco māṅgalikīḥ prayāṇasamaye jalpaty analpaṃ jane
            kelīmandiramārutāyanamukhe vinyastavaktrāmbujā/
            niḥśvāsaglapitādharoparipatadbāṣpārdravakṣoruhā
            bālā lolavilocanā śiva śiva prāṇeśam ālokate//"
            atrāpy ālambanasya nāyakasya, niḥśvāsāśrupātāder anubhāvasya, viṣādacintāvegādeś ca
            vyabhicāriṇaḥ, saṃyogād ratir abhivyajyamānā viyogakālāvacchinnatvād vipralambharasavyapadeśahetuḥ/
            yathā vā--
            "āvirbhūtā yadavādhi madhusyandinī nandasūnoḥ
            kāntiḥ kācin nikhilanayanākarṣaṇe kārmaṇajñā/
            śvāso dīrghas tadavādhi mukhe pāṇḍimā gaṇḍayugme
            śūnyā vṛttiḥ kulamṛgadṛśāṃ cetasi prādurāsīt//"
            yathā vā--
            "nayanāñcalāvamarśaṃ yā na kadācit purā sehe/
            āliṅgitāpi joṣaṃ tasthau sā gantukena dayitena//"</p>
         
         
         <p>ihāpi sahajacāñcalyanivṛttir jaḍatā cānubhāvavyabhicāriṇau/ imaṃ ca pañcavidhaṃ prāñcaḥ
            pravāsādibhir upādhibhir āmananti/ te ca pravāsābhilāṣaviraherṣyāśāpānāṃ viśeṣānupalambhān
            nāsmābhiḥ prapañcitāḥ/
            karuṇo yathā--
            "apahāya sakalabāndhavacintām udvāsya gurukulapraṇayam/
            hā tanaya vinayaśālin katham iva paralokapathiko 'bhūḥ//"
            atra pramītatanaya ālambanam/ tatkālāvacchinnabāndhavadarśanādy uddīpanam/ rodanam
            anubhāvaḥ/ dainyādayaḥ saṃcāriṇaḥ/
            śānto yathā--
            "malayānilakālakūṭayo ramaṇīkuntalabhogibhogayoḥ/
            śvapanātmabhuvor nirantarā mama jātā paramātmani sthitiḥ//"
            atra prapañcaḥ sarvo 'py ālambanam/ sarvatra sāmyam anubhāvaḥ/ matyādayaḥ saṃcāriṇaḥ/
            yady api prathamārdhe uttamādhamayor upakramā dvitīyārdhe 'dhamottamavacanaṃ kramabhaṅgam
            āvahati, tathāpi vaktur brahmātmakatayottamādhamajñānavaikalyaṃ saṃpannam iti dyotanāya
            kramabhaṅgo guṇa eva/
            idaṃ punar nodāhāryam--
            "surasrotasvinyāḥ pulinam adhitiṣṭhan nayanayor
            vidhāyāntarmudrām atha sapadi vidrāvya viṣayān/
            vidhūtāntardhvānto madhuramadhurāyāṃ citi kadā
            nimagnaḥ syāṃ kasyāṃcana navanabhasyāmbudaruci//"
            atrāpi yady api viṣayagaṇālambanaḥ surasrotasvinītaṭādyuddīpito nayananimīlanādibhir
            anubhāvitaḥ sthāyi nirvedaḥ pratīyate, tathāpi
            bhagavadvāsudevālambanāyāṃ kaviratau guṇībhūta iti na śāntarasadhvanivyapadeśahetuḥ/
            idaṃ ca padyaṃ mannirmitāyāṃ bhagavadbhaktipradhānāyāṃ karuṇālaharyām upanibaddham
            iti tatpradhānabhāvaprādhānyam evārhati/ śāntarasānanuguṇaś cāyam ojasvī gumpha iti
            cānudāhāryam evaitat/ pūrvapadye tu "paramātmani sthitiḥ" ity anena tattādrūpyāvagamād
            rater apratipattiḥ/
            raudro yathā--
            "navocchalitayauvanaspharadakharvagarvajvare
            madīyagurukārmukaṃ galitasādhvasaṃ vṛścati/
            ayaṃ patatu nirdayaṃ dalitadṛptabhūbhṛdgala-
            skhaladrudhiraghasmaro mama paraśvadho bhairavaḥ//"
            atra tadānīṃ rāmatvenājñāto gurukārmukabhañjaka ālambanam/ ata eva viśeṣyānupādānam/
            gurudruho nāmagrahaṇānaucityāt, krodhāviṣkārād vā/ dhvaniviśeṣānumito niḥśaṅkadhanurbhaṅga
            uddīpakaḥ/ paruṣoktir anubhāvaḥ/ garvogratvādayaḥ saṃcāriṇaḥ/ eṣā ca dhanurbhaṅgadhvanibhagnasamādher
            bhārgavasyoktiḥ/
            vṛttir apy atra mahoddhatā raudrasya paramaujasvitāṃ paripuṣṇāti/ anyatra gurusmaraṇe
            saty ahaṃbhāvavigamasyāvaśyakatayā prakṛte cājahatsvārthalakṣaṇāmūladhvananena madīyety
            anena garvotkarṣasyaiva prakāśanāt sphuṭaṃ gamyamānena vivekaśunyatvena krodhasyādhikyaṃ
            gamyate/
            idaṃ tu nodāhāryam--
            "dhanurvidalanadhvaniśravaṇatatkṣaṇāvirbhavan
            mahāguruvadhasmṛtiḥ śvasanavegadhūtādharaḥ/
            vilocanaviniḥsaradbahalavisphuliṅgavrajo
            raghupravaram ākṣipañ jayati jāmadagnyo muniḥ//"</p>
         
         
         <p>atrāpy aparādhāspadena raghunandanenālambito dhanurvidalanadhvaniśravaṇenoddīpito
            niḥśvāsanetrajvalanādibhir anubhāvito mahāguruvadhasmṛtigarvogratvādibhiś ca saṃcāritaḥ
            krodho yady api vyajyate, tathāpy asau tatprabhāvavarṇanabījabhūtāyāṃ kaviratau guṇībhūta
            iti na raudrarasadhvanivyapadeśahetuḥ/ kāvyaprakāśagataraudrarasodāharaṇe tu "kṛtam
            anumataṃ dṛṣṭaṃ vā yair idaṃ gurupātakam" iti padye raudrarasavyajanakṣamā nāsti vṛttiḥ,
            atas tatkaver aśaktir eva/
            vīraś caturdhā/ dānadayāyuddhadharmāis tadupādher utsāhasya caturvidhatvāt/
            tatrādyo yathā--
            "kiyad idam adhikaṃ me yaddvijāyārthayitre
            kavacam aramaramaṇīyaṃ kuṇḍale cārpayāmi/
            akaruṇam avakṛttya drākkṛpāṇena niryad-
            bahalarudhiradhāraṃ maulim āvedayāmi//"
            eṣā dvijaveṣāyendrāya kavacakuṇḍaladānodyatasya karṇasya taddānavismitān sabhyān pratyuktiḥ/
            atra yācamāna ālambanam/ tadudīritā stutir uddīpikā/ kavacādivitaraṇaṃ tatra laghutvabuddhyādikaṃ
            cānubhāvaḥ/ me ity arthāntarasaṃkramitavācyadhvanyutthāpito garvaḥ svakīyalokottarapitṛjanyatvādismṛtiś
            ca saṃcāriṇau/ vṛttir apy atra tattadarthānurūpodgamavirāmaśālitayā sahṛdayaikacamatkāriṇī/
            tathā hi--utsāhapoṣakaṃ kavacakuṇḍalārpaṇayor laghutvanirūpaṇaṃ vidhātuṃ pūrvārdhe
            tadanukūlaśithilabandhātmikā/ uttarārdhe tu maulitaḥ prāgvaktṛgatagarvotsāhaparipoṣaṇāyoddhatā/
            tataḥ paraṃ brāhmaṇe savinayatvaṃ prakāśayituṃ tanmūlībhūtaṃ garvarāhityaṃ dhvanayituṃ
            punaḥ śithilaiva/ ata evāvedayāmīty uktam/ na tu dadāmi vitarāmīti vā/
            idaṃ tu nodāharaṇīyam--</p>
         
         
         <p>yasyoddāmadivāniśārthivilasaddānapravāhaprathām
            ākarṇyāvanimaṇḍalāgataviyadbandīndravṛndānanāt/
            īrṣyānirbharaphullaromanikaravyāvalgadūdhaḥsravat-
            pīyūṣaprakaraiḥ surendrasurabhiḥ prāvṛṭpayodāyate//</p>
         
         
         <p>atrendrasabhāmadhyagatasakalanirīkṣakālambanaḥ avanimaṇḍalāgataviṣayavandīndravadanavinirgatarājadānavarṇanoddīpitaḥ,
            ūdhaḥprasnutapīyūṣaprakarair anubhāvitaḥ, asūyādibhiḥ saṃcāribhiḥ paripoṣito 'pi kāmagavīgata
            utsāho rājastutiguṇībhūta iti na rasavyapadeśahetuḥ/
            ata evedam api nodāharaṇam--
            "sābdhidvīpakulācalāṃ vasumatīm ākramya saptāntarāṃ
            sarvāṃ dyām api susmitena hariṇā mandaṃ samālokitaḥ/
            prādurbhūtaparapramodavidaladromāñcitas tatkṣaṇaṃ
            vyānamrīkṛtakaṃdharo 'suravaro mauliṃ puro nyastavān//"
            iha ca bhagavadvāmanālambanaḥ tatkartṛkamandanirīkṣaṇoddīpitaḥ, romāñcādibhir anubhāvitaḥ,
            harṣādibhiḥ poṣitaḥ, utsāho vyajyamāno 'pi guṇaḥ/ prāg anyagatasyeva prakṛte rājagatasyāpi
            tasya rājastutyutkarṣakatvāt/ etena
            "tyāgaḥ saptasamudramudritamahīnirvyājadānāvadhiḥ" iti śrīvatsalāñchanoktam udāharaṇaṃ
            parāstam/ tasya guṇībhūtavyaṅgyatvena rasadhvaniprasaṅge 'nudāharaṇīyatvāt/ nanu "akaruṇam
            avakṛtya-" ity atrāpi pratīyamānasya dānavīrasya karṇastutyaṅgatvāt kathaṃ dhvanitvam
            iti cet, satyam/ atra kaveḥ karṇavacanānuvādamātratātparyakatvena
            karṇastutau tātparyavirahāt/ karṇasya ca mahāśayatvenātmastutau tātparyānupapatteḥ
            stutir avākyārtha eva/ paraṃ tu vīrarasapratyayānantaraṃ tādṛśotsāhena liṅgena svādhikaraṇe
            sānumīyate/ rājavarṇanapadye tu rājastutau tātparyād vākyārthataiva tasyāḥ/
            dvitīyo yathā--
            "na kapota bhavantam aṇv api spṛśatu śyena samudbhavaṃ bhayam/
            idam adya mayā tṛṇīkṛtaṃ bhavadāyuḥkuśalaṃ kalevaram//"
            athavaivaṃ vinyāsaḥ--
            "na kapotakapotakaṃ tava spṛśatu śyena manāg api spṛhā/
            idam adya mayā samarpitaṃ bhavate cārutaraṃ kalevaram//"
            eṣā śiveḥ kapotaṃ śyenaṃ prati coktiḥ/ atra kapota ālambanam/ tadgataṃ vyākulībhavanam
            uddīpanam/ tasya kṛte svakalevarārpaṇam anubhāvaḥ/ na cātra śarīradānapratyayād dānavīradhvanitvāpattir
            iti vācyam/ śyenakapotayor bhakṣyabhakṣakabhāvāpannatvena śibiśarīrasyārthino 'bhāvāt
            tadapratipatteḥ/ śyena śarīranivedanasya kapotaśarīratrāṇopādhikatayā vinimayapadavācyatvāt/
            tṛtīyo yathā--
            "raṇe dīnān devān daśavadana vidrāvya vahati
            prabhāvaprāgalbhyaṃ tvayi tu mama ko 'yaṃ parikaraḥ/
            lalāṭodyajjvālākavalitajagajjālavibhavo
            bhavo me kodaṇḍacyutaviśikhavegaṃ kalayatu//"
            eṣā daśavadanaṃ prati bhagavato rāmasyoktiḥ/ iha bhava ālambanam/ raṇadarśanam uddīpanam/
            daśavadanāvajñānubhāvaḥ/ garvaḥ saṃcārī/ vṛttir atra devānāṃ prastāve tadgatakātaryaprakāśanadvārā
            vīrarasānālambanatvāvagataye 'nuddhataiva/
            daśavadanaprastāve tu devadarpadamanavīratvapratipādanāyoddhatāpi
            tasyāvajñayā rāmagatotsāhānālambanatvena tadālambanasya rasasyāpratyayān na prakarṣavatī/
            bhagavato bhavasya tu paramottamālambanavibhāvatvāt tatprastāve tadālambanasyaujasvino
            vīrarasasya niṣpatteḥ prakṛṣṭoddhatā/
            caturtho yathā--
            "sapadi vilayam etu rājyalakṣmīr upari patantv athavā kṛpāṇadhārāḥ/
            apaharatutarāṃ śiraḥ kṛtānto mama tu matir na manāg apaiti dharmāt//"
            eṣādharmeṇāpi ripur jetavya iti vadantaṃ prati yudhiṣṭhirasyoktiḥ/ atra dharmaviṣaya
            ālambanam/ "na jātu kāmān na bhayān na lobhād dharmaṃ tyajej jīvītasyāpi hetoḥ" ity
            ādivākyālocanam uddīpanam/ śiraśchedādyaṅgīkāro 'nubhāvaḥ/ dhṛtiḥ saṃcāriṇī/ itthaṃ
            vīrarasasya cāturvidhyaṃ prapañcitaṃ prācām anurodhāt/
            vastutas tu bahavo vīrarasasya śṛṅgārasyeva prakārā nirūpayituṃ śakyante/ tathā hi--prācīna
            eva "sapadi vilayam etu" ityādi padye "mama tu matir na manāg apaiti satyāt" iti caramapādavyatyāsena
            padyāntaratāṃ prāpite satyavīrasyāpi saṃbhavāt/ na ca satyasyāpi dharmāntargatatayā
            dharmavīrarasa eva tadvīrasyāpy antarbhāva iti vācyam/ dānadayayor api tadantargatatayā
            tadvīrayor api dharmavīrāt pṛthaggaṇanānaucityāt/
            evaṃ pāṇḍityavīro 'pi pratīyate/
            yathā--
            "api vakti girāṃ patiḥ svayaṃ yadi tāsām adhidevatāpi vā/
            ayam asmi puro hayānanasmaraṇollaṅghitavāṅmayāmbudhiḥ//"
            atra bṛhaspatyādyālambanaḥ sabhādidarśanoddīpito nikhilavidvattiraskārānubhāvito garveṇa
            saṃcāriṇā poṣita utsāho vaktuḥ pratīyate/ nanu cātra yuddhavīratvam/ yuddhatvasya
            vādasādhāraṇasya vācyatvād iti cet/ kṣamāvīre kiṃ brūyāḥ/
            yathā--
            api bahaladahanajālaṃ mūrdhni ripur me nirantaraṃ dhamatu/
            pātayatu vāsidhārām aham aṇumātraṃ na kiṃcid ābhāṣe//"
            kṣamāvata uktir iyam/
            balavīre vā kiṃ samādadhyāḥ/
            yathā--
            "pariharatu dharāṃ phaṇipravīraḥ sukhamayatāṃ kamaṭho 'pi tāṃ vihāya/"
            aham iha puruhūta pakṣakoṇe nikhilam idaṃ jagad aklamaṃ vahāmi//</p>
         
         
         <p>puruhūtaṃ pratyeṣā garutmata uktiḥ/ nanu "api vakti-"pariharatu dharām-" iti padyadvaye
            garva eva notsāhaḥ/ madhyasthapadye tu dhṛtir eva dhvanyate iti bhāvadhvanaya evaite
            na rasadhvanaya iti cet tarhi yuddhavīrādiṣv api garvādidhvanitām eva kiṃ na brūyāḥ/
            rasadhvanisāmānyam eva vā kiṃ na tadvyabhicāradhvananena gatārthayeḥ/ sthāyipratītir
            durapahnavā cet tulyaṃ prakṛte 'pi/ anantaroktapadye tu notsāhaḥ pratīyate/ dayāvīrādiṣu
            pratīyata iti tu rājājñāmātram/
            adbhuto yathā--
            "carācarajagajjālasadanaṃ vadanaṃ tava/
            galadgaganagāmbhīryaṃ vīkṣyāsmi hṛtacetanā//"
            kadācid bhagavato vāsudevasya vadanam ālokitavatyā yaśodāyā iyam uktiḥ/ atra vadanam
            ālambanam/ antargatacarācarajagajjāladarśanam uddīpanam/ hṛtacetanatvam, tena gamyaṃ
            romāñcanetrasphāraṇādi cānubhāvaḥ/ trāsādayo vyabhicāriṇaḥ/ naivātra vidyamānāpi putragatā
            prītiḥ pratīyate/ vyañjakābhāvāt/
            pratītāyāṃ vā tasyāṃ vismayasya guṇatvaṃ na yujyate/ evaṃ kaścin mahāpuruṣo 'yam iti
            bhaktir api tasyāḥ mamāyaṃ bāla iti niścayena pratibandhād utpattam eva neṣṭe/ atas
            tasyām api vismayasya guṇībhāvo na śaṅkyaḥ/
            yat tu sahṛdayaśiromaṇibhiḥ prācīnair
            udāhṛtam--
            "citraṃ mahān eṣa navāvatāraḥ, kva kāntir eṣābhinavaiva bhaṅgiḥ/
            lokottaraṃ dhairyam aho prabhāvaḥ kāpy ākṛtir nūtana eṣa sargaḥ// iti,
            tatredaṃ vaktavyam-- pratīyatāṃ nāmātra vismayaḥ paraṃ tv asau kathaṃkāraṃ adbhutarasa]
            dhvanivyapadeśahetuḥ/ pratipādyamahāpuruṣaviśeṣaviṣayāyāḥ pradhānībhūtāyāḥ stotṛgatabhaktaḥ
            prakarṣakatvenāsya guṇībhūtatvāt/ yathā mahābhārate gītāsu viśvarūpaṃ dṛṣṭavataḥ pārthasya
            "paśyāmi devāṃs tava deva dehe sarvāṃs tathā bhūtaviśeṣasaṃghān" ity ādau vākyasaṃdarbhe/
            itthaṃ cāsya rasālaṃkāratvam ucitam/ bhaktir naivātra pratīyata iti ced daramukulitalocanaṃ
            vidāṃkurvantu sahṛdayāḥ/
            hāsyo yathā--
            "śrītātapādair vihite nibandhe nirūpitā nūtanayuktir eṣā/
            aṅgaṃ gavāṃ pūrvam aho pavitraṃ na vā kathaṃ rāsabhadharmapatnyāḥ//"
            tārkikaputro 'trālambanam/ tadīyā niḥśaṅkoktir uddīpikā/ radanaprakāśādir udvegādayaś
            cānubhāvavyabhicāriṇaḥ/
            atrāhuḥ-
            "ātmasthaḥ parasaṃsthaścety asya bhedadvayaṃ matam/
            ātmastho draṣṭur utpanno vibhāvekṣaṇamātrataḥ//</p>
         
         
         <p>hasantam aparaṃ dṛṣṭvāvibhāvaḥ copajāyate/
            yo 'sau hāsyarasas tajjñaiḥ parasthaḥ parikīrtitaḥ//</p>
         
         
         <p>uttamānāṃ madhyamānāṃ nīcānām apy asau bhavet/
            tryavasthaḥ kathitas tasya ṣaḍbhedāḥ santi cāpare//</p>
         
         
         <p>smitaṃ ca hasitaṃ proktam uttame puruṣe budhaiḥ/
            bhaved vihasitaṃ copahasitaṃ madhyame nare//</p>
         
         
         <p>nīce 'pahasitaṃ cātihasitaṃ parikīrtitam/
            īṣaphullakapolābhyāṃ kaṭākṣair apy analbaṇaiḥ//</p>
         
         
         <p>adṛśyadaśano hāso madhuraḥ smitam ucyate/
            vaktranetrakapolaiś ced utphullair upalakṣitaḥ//</p>
         
         
         <p>kiṃcillakṣitadantaś ca tadā hasitam iṣyate/
            saśabdaṃ madhuraṃ kāyagataṃ vadanarāgavat//</p>
         
         
         <p>ākuñcitākṣi mandraṃ ca vidur vihasitaṃ budhāḥ/
            nikuñcitāṃsaśīrṣaś ca jihmadṛṣṭivilokanaḥ//</p>
         
         
         <p>utphullanāsiko hāso nāmnopahasitaṃ matam/
            asthānajaḥ sāśrudṛṣṭir ākampaskandhamūrdhajaḥ//</p>
         
         
         <p>śārṅgadevena gadito hāso 'pahasitāhvayaḥ/
            sthūlakarṇakaṭudhvāno bāṣpapūraplutekṣaṇaḥ/
            karopagūḍhapārśvaś ca hāso 'tihasitaṃ matam// iti//</p>
         
         
         <p>bhayānako yathā--
            "śyenam ambaratalād upāgataṃ śuṣyadānanabilo vilokayan/
            kampamānatanur ākulekṣaṇāḥ spandituṃ na hi śaśāka lāvakaḥ//"</p>
         
         
         <p>atra śyena ālambanam/ savegāpatanam uddīpanam/ ānanaśoṣādayo 'nubhāvāḥ/ dainyādayaḥ
            saṃcāriṇaḥ/
            bībhatso yathā--
            "nakhair vidāritāntrāṇāṃ śavānāṃ pūyaśoṇitam/
            ānaneṣv anulimpanti hṛṣṭā vetālayoṣitaḥ//"
            śavā ihālambanam/ antravidāraṇādy uddīpanam/ ākṣiptā romāñcanetranimīlanādayo 'nubhāvāḥ/
            āvegādayaḥ saṃcāriṇaḥ/
            nanu ratikrodhotsāhabhayaśokavismayanirvedeṣu prāg udāhṛteṣu yathālambanāśrayayoḥ
            saṃpratyayaḥ na tathā hāse jugupsāyāṃ ca/ tatrālambanasyaiva pratīteḥ/ padyaśrotuś
            ca rasāsvādādhikaraṇatvena laukikahāsajugupsāśrayatvānupapatter iti cet/ satyam/ tadāśrayasya
            draṣṭṛpuruṣaviśeṣasya tatrākṣepyatvāt/ tadanākṣepe tu śrotuḥ svīyakāntāvarṇanapadyād
            iva rasodbodhe bādhakābhāvāt/
            evaṃ saṃkṣepeṇa nirūpitā rasāḥ/ eṣāṃ prādhānye dhvanivyapadeśahetutvam guṇībhāve tu
            rasālaṃkāratvam/ kecit tu "prādhānya evaiṣāṃ rasatvam anyathālaṃkāratvam eva/ rasālaṃkāravyapadeśas
            tv alaṃkāradhvanivyapadeśavat,
            brāhmaṇaśramaṇanyāyāt/ evam asaṃlakṣyakramatāyām eva/ anyathā tu vastumātram" ity
            āhuḥ/ ete cāsaṃlakṣyakramavyaṅgyāḥ sahṛdayena rasavyaktau jhagiti jāyamānāyāṃ vibhāvānubhāvavyabhicārivimarśakramasya
            sato 'pi sūcīśatapattraśatavedhakramasyevālakṣaṇāt, na tv akramavyaṅgyaḥ, vyaktes
            taddhetūnāṃ ca hetuhetumadbhāvāsaṃgatyāpatteḥ/
            atha katham eta eva rasāḥ/ bhagavadālambanasya romāñcāśrupātādibhir anubhāvitasya
            harṣādibhiḥ paripoṣitasya bhāgavatādipurāṇaśravaṇasamaye bhagavadbhaktair
            anubhūyamānasya bhaktirasasya durapahnavatvāt/ bhagavadanurāgarūpā bhaktiś cātra sthāyibhāvaḥ/
            na cāsau śāntarase 'ntarbhāvam arhati/ anurāgasya vairāgyaviruddhatvāt/ ucyate-- bhakter
            devādiviṣayaratitvena bhāvāntargatatayā rasatvānupapatteḥ/
            "ratir devādiviṣayā vyabhicārī tathāñjitaḥ/
            bhāvaḥ proktas tadābhāsā hy anaucityapravartitāḥ//"
            iti hi prācāṃ siddhāntāt/ na ca tarhi kāminīviṣayāyā api rater bhāvatvam astu, ratitvāviśeṣāt/
            astu vā bhagavadbhakter eva sthāyitvam, kāminyādiratīnāṃ ca bhāvatvam vinigamakābhāvāt,
            iti vācyam/ bharatādimunivacanānām evātra rasabhāvatvādivyavasthāpakatvena svātantryayogāt/
            anyathā putrādiviṣayāyā api rateḥ sthāyibhāvatvaṃ kuto na syāt/ na syād vā kutaḥ śuddhabhāvatvaṃ
            jugupsāśokādīnām ity akhiladarśanaṃ vyākulī syāt/ rasānāṃ navatvagaṇanā ca munivacananiyantritā
            bhajyeta, iti yathāśāstram eva jyāyaḥ/
            eteṣāṃ parasparaṃ kair api virodhaḥ/ tatra vīraśṛṅgārayoḥ, śṛṅgārahāsyayoḥ, vīrādbhutayoḥ,
            vīraraudrayoḥ, śṛṅgārādbhutayoś cāvirodhaḥ/ śṛṅgārabībhatsayoḥ śṛṅgārakaruṇayoḥ, vīrabhayānakayoḥ,
            śāntaraudrayoḥ, śāntaśṛṅgārayoś ca virodhaḥ/ atra kavinā prakṛtarasaṃ paripoṣṭukāmena
            tadabhivyañjake kāvye tadviruddharasāṅgānāṃ nibandhanaṃ na kāryam/ yathā hi sati tadabhivyaktau
            viruddhaḥ prakṛtaṃ bādheta/ sundopasundanyāyena vobhayor upahatiḥ syāt/ yadi tu viruddhayor
            api rasayor ekatra samāveśa iṣyate tadā virodhaṃ parihṛtya vidheyaḥ/ tathā hi-- virodhas
            tāvad dvividhaḥ/ sthitivirodho jñānavirodhaś ca/ ādyas
            tadadhikaraṇāvṛttitārūpaḥ/
            dvitīyas tajjñānapratibaddhajñānakatvalakṣaṇaḥ/
            tatrādhikaraṇāntare virodhinaḥ sthāpane prathamo nivartate/ yathā nāyakagatatvena
            vīrarase varṇanīye pratināyake bhayānakasya/ rasapadenātra prakaraṇe tadupādhiḥ sthāyibhāvo
            gṛhyate/ rasasya sāmājikavṛttitvena nāyakādyavṛttitvāt/ advitīyānandamayatvena virodhāsambhavāc
            ca/
            udāharaṇam--
            "kuṇḍalīkṛtakodaṇḍadordaṇḍasya puras tava/
            mṛgārāter iva mṛgāḥ pare naivāvatasthire//"
            rasāntarasyāvirodhinaḥ saṃdhikartur ivāntarāle 'vasthāne dvitīyo 'pi nivartate/ yathā
            mannirmitāyām ākhyāyikāyāṃ kaṇvāśramagatasya śvetaketor maharṣeḥ śāntarasapradhāne
            varṇane prastute "kim idam anākalitapūrvaṃ rūpam, ko 'yam anirvācyo vacanaracanāyā
            madhurimā" ity adbhutasyāntaravasthāpanena varavarṇinīṃ pratyanurāgavarṇane/
            yathā vā--
            "surāṅganābhir āśliṣṭā vyomni vīrā vimānagāḥ/
            vilokante nijān dehān pherunārībhir āvṛtān//"
            atra surāṅganāmṛtaśarīrālambanayoḥ śṛṅgārabībhatsayor antaḥ svargalābhākṣipto vīraraso
            niveśitaḥ/ antarniveśaś ca tadubhayacarvaṇākālāntarvartikālagatacarvaṇākatvam/ tac
            ca prakṛtapadye prathamārdha eva śṛṅgāracarvaṇottaraṃ vīrasya carvaṇād anantaraṃ ca
            dvitīyārdhe bībhatsasyeti sphuṭam eva/ "bhūreṇudigdhān" ity ādi kāvyaprakāśagatapadyakadambetu
            prathamaśrutabībhatsasāmagrīvaśād bībhatsacarvaṇottaraṃ tatsāmagryākṣiptaniḥśaṅkaprāṇatyāgādirūpasāmagrīkasya
            vīrasya carvaṇe śṛṅgāracarvaṇeti
            vivekaḥ/ itthaṃ codāsīnacarvaṇena pratibandhakajñānanivṛttau niṣpratyūhaḥ pratibadhyacarvaṇodaya
            iti phalito 'rthaḥ/ aṅgāṅginoḥ, aṅginy anyasminn aṅgayor vā na virodhaḥ/ aṅgatvānupapattiprasaṅgāt/
            yathā--
            pratyudgatā savinayaṃ sahasā sakhībhiḥ smeraiḥ smarasya sacivaiḥ sarasāvalokaiḥ/
            mām adya mañjuracanair vacanaiś ca bāle hā leśato 'pi na kathaṃ vada satkaroṣi//</p>
         
         
         <p>iyaṃ ca puro nipatitāṃ pramītāṃ nāyikāṃ prati nāyakasyoktiḥ/ iha nāyikālambanā, aśrupātādibhir
            anubhāvair āvegaviṣādādibhiḥ saṃcāribhiś ca vyajyamānā nāyakagatā ratis tulyasāmagryabhivyakte
            prakṛtatvāt pradhānībhūte tadgata eva śoke prakarṣakatvād aṅgam/ yadi tu nāyakagatā
            ratir nātra pratīyate, kiṃ tu niruktasāmagryā śoka eva prakṛtatvād ity āgṛhyate tadā
            nāyakālambanā pratyudgamādyanubhāvitā harṣādibhiḥ poṣitā nāyikāśrayā ratir eva tatrāṅgam
            astu/ nāyikāgatarater nāyakaśokaprakarṣahetutāyāḥ sarvasaṃmatatvāt/ na ca nāyikāyā
            nāśāt tadgatāyā rater asaṃnidhānāt katham aṅgateti vācyam/ saṃnidhānasyāṅgatāyām atantratvena
            smaryamāṇāyās tasyā aṅgatvopapatteḥ/
            aṅgayor yathā--
            "utkṣiptāḥ kabarībharaṃ, vivalitāḥ pārśvadvayaṃ nyakkṛtāḥ
            pādāmbhojayugaṃ ruṣā parihṛtā dūreṇa celāñcalam/
            gṛhṇanti tvarayā bhavatpratibhaṭakṣmāpālavāmabhruvāṃ
            yāntīnāṃ gahaneṣu kaṇṭakacitāḥ ke ke na bhūmīruhāḥ//"
            atra samāsoktyavayavābhyāṃ tarukāmikartṛkaripukāminīkabaryādigrahaṇarūpābhyāṃ prakṛtāprakṛtavyavahārābhyāṃ
            vyaktayoḥ karuṇaśṛṅgārayo rājaviṣayakaratibhāvāṅgatvam/ kiṃ ca prakṛtarasaparipuṣṭim
            icchatā virodhino 'pi rasasya bādhyatvena nibandhanaṃ kāryam eva/ tathā hi sati vairivijayakṛtā
            varṇyasya kāpi śobhā saṃpadyate/ bādhyatvaṃ ca rasasya prabalair virodhino rasasyāṅgair
            vidyamāneṣv api svāṅgeṣu niṣpitteḥ pratibandhaḥ/ vyabhicāriṇo bādhyatvaṃ tu tadīyarasaniṣpattipratibandhamātrāt,
            na tv anabhivyattayā/ ābhivyaktau bādhakābhāvāt/
            na ca virodhyaṅgābhivyatyā pratibandhān nābhivyaktir iti vācyam/ tadvyañjakaśabdārthajñānasamaye
            virodhyaṅgābhivyañjakaśabdārthajñānasyāsaṃnidhānāt/ pratibadhyapratibandhakabhāvakalpane
            mānābhāvāt, bhāvaśabalatāyā ucchedāpatteś ca/ rasaniṣpatteḥ pratibandhas tv anubhavasiddha
            iti tāṃ praty eva virodhyaṅgānāṃ balavatām abhivyakteḥ pratibandhakatvaṃ nyāyyam/
            api ca yatra sādhāraṇaviśeṣaṇamahimnā viruddhayor abhivyaktis tatrāpi virodho nivartate/
            yathā--
            "nitāntaṃ yauvanonmattā gāḍharaktāḥ sadāhave/
            vasundharāṃ samāliṅgya śerate vīra te 'rayaḥ//"
            ittham avirodhasaṃpādanenāpi nibadhyamāno raso rasaśabdena śṛṅgārādiśabdair vā nābhidhātum
            ucitaḥ, anāsvādyatāpatteḥ/ tadāsvādaś ca vyañjanamātraniṣpādya ity uktatvāt/ yatra
            vibhāvādibhir abhivyaktasya rasasya svaśabdenābhidhānaṃ tatra ko doṣa iti cet, vyaṅgyasya
            vācyīkaraṇe sāmānyato vamanākhyadoṣasya vakṣyamāṇatvāt/ āsvādyatāvacchedakarūpeṇa
            pratyayājanakatayā rasasthale vācyavṛtteḥ kāpeyakalpatvena viśeṣadoṣatvāc ca/ evaṃ
            sthāyivyabhicāriṇām api śabdavācyatvaṃ doṣaḥ/ evaṃ vibhāvānubhāvayor asamyakpratyaye
            vilambena pratyaye vā na rasāsvāda iti tayor doṣatvam/ samabalaprabalapratikūlarasāṅgānāṃ
            nibandhanaṃ tu prakṛtarasapoṣaprātīpikam iti doṣaḥ/ prabandhe prakṛtasya prasaṅgāntareṇa
            vicchinnasya punardīpane sāmājikānāṃ na sāmagryeṇa rasāsvāda iti vicchinnadīpanaṃ
            doṣaḥ/ tathā tattadrasaprastāvanānarhe 'vasare prastāvaḥ,
            vicchedānarhe ca vicchedaḥ/ yathā sandhyāvandanadevayajanādidharmavarṇane prasakte
            kayāpi kāminyā saha kasyacitkāmukasyānurāgavarṇane/ yathā ca samupasthiteṣu mahāhavadurmadeṣu
            pratibhaṭeṣu marmabhindi vacanāny udgiratsu nāyakasya saṃdhyāvandanādivarṇane cety
            ubhayam anucitam/
            evam apradhānasya pratināyakāder nānāvidhānāṃ caritānām anekavidhāyāś ca saṃpado nāyakasambandhibhyas
            tebhyo nātiśayo varṇanīyaḥ/ yathā sati varṇayitumiṣṭo nāyakasyotkarṣo na siddhyet/
            tatprayukto rasapoṣaś ca na syāt/ na ca pratināyakotkarṣasya tadabhibhāvakanāyakotkarṣāṅgatvāt
            katham avarṇanīyatvam iti vācyam/ yādṛśasya pratināyakotkarṣavarṇanasya tadabhibhāvakanāyakotkarṣāṅgatāsaṃpādakatvaṃ
            tādṛśasyeṣṭatvāt/ tadvirodhina eva niṣedhyatvāt/ na ca pratipakṣasya prakṛtāpekṣayā
            varṇyamāno 'py utkarṣaḥ svāśrayahantṛtāmātrād eva prakṛtagatam utkarṣam atiśāyayet,
            ato na doṣāvaha iti vācyam/ evaṃ hi sati mahārājaṃ kam api viṣaśarakṣepamātreṇa vyāpāditavato
            varākasya śabarasyeva prakṛtasya nāyakasya na ko 'py utkarṣaḥ syād iti/ tathā rasālambanāśrayayor
            anusaṃdhānam antarāntarā viratā na ced, doṣaḥ/ tadanusaṃdhānādhīnā hi rasapratipattidhārā
            tadananusaṃdhāne viratā syāt/ evaṃ prakṛtarasānupakārakasya vastuno varṇanam api prakṛtarasavirāmahetutvād
            doṣa eva/ anaucityaṃ tu rasabhaṅgahetutvāt pariharaṇīyam/ bhaṅgaś ca pānakādirasādau
            sikatādinipātajanitevāruṃtudatā/ tac ca jātideśakālavarṇāśramavayovasthāprakṛtivyavahārādeḥ
            prapañcajātasya tasya yasya yallokaśāstrasiddham ucitadravyaguṇakriyādi, tadbhedaḥ/
            jātyāder anucitaṃ yathā--gavādes tejobalakāryāṇi parākramādīni, siṃhādeś ca sādhubhāvādīni/
            svarge jarāvyādhyādi, bhūloke sudhāsevanādi/ śiśire jalavihārādīni, grīṣme vahnisevā/
            brāhmaṇasya mṛgayā, bāhujasya pratigrahaḥ, śūdrasya nigamādhyayanam/ brahmacāriṇo
            yateś ca tāmbūlacarvaṇam, dāropasaṃgraḥ/ bālavṛddhayoḥ strīsevanam, yūnaś ca virāgaḥ/
            daridrāṇām āḍhyācaraṇam, āḍhyānāṃ ca daridrācāraḥ/ prakṛtayo divyāḥ,
            adivyāḥ, divyādivyāś ca/ dhīrodāttadhīroddhatadhīralalitadhīraśāntā utsāhakrodhakāminīratinirvedapradhānā
            uttamamadhyamādhamāś ca/ tatra ratyādīnāṃ bhayātiriktasthāyibhāvānāṃ sarvatra samatve
            'pi rateḥ saṃbhogarupāyā manuṣyeṣv ivottamadevatāsu sphuṭīkṛtasakalānubhāvavarṇanam
            anucitam/
            krodhasya ca lokabhasmīkaraṇapaṭor dinarātrivyatyayādyanekāścaryakāriṇo divyeṣv ivādivyeṣu/
            ālambanagatārādhyatvasyānubhāvagatamithyātvasya ca pratītyā rasānullāsāpatteḥ/ na
            ca sādhāraṇīkaraṇād ārādhyatvajñānānutpattir iti vācyam/ yatra sahṛdayānāṃ rasodbodhaḥ
            pramāṇasiddhas tatraiva sādhāraṇīkaraṇasya kalpanāt/ anyathā svamātṛviṣayakasvapitṛrativarṇane
            'pi sahṛdayasya rasodbodhāpatteḥ/ jayadevādibhis tu gītagovindādiprabandheṣu sakalasahṛdayasaṃmato'yaṃ
            samayo madonmattamataṅgajair iva bhinna iti ca tannidarśanenedānīṃtanena tathā varṇayituṃ
            sāṃpratam/ tathā vidyāvayovarṇāśramatapobhir utkṛṣṭaiḥ svato 'pakṛṣṭeṣu na sabahumānena
            vacasā vyavahartavyam/ vyavahartavyaṃ cāpakṛṣṭair utkṛṣṭeṣu/ tatrāpi tatrabhavan bhagavann
            ityādibhiḥ saṃbodhanair munigurudevatāprabhṛtaya eva na rājādayaḥ, jātyottamair dvijair
            eva, nādhamaiḥ śūdrādibhiḥ, parameśvaretyādisaṃbodhanaiś cakravartina eva, na muniprabhṛtayaḥ
            saṃbodhyāḥ/
            tathā nāhuḥ--
            "anaucityād ṛte nānyad rasabhaṅgasya kāraṇam/
            prasiddhaucityabandhas tu rasasyopaniṣatparā//" iti/
            yāvatā tv anaucityena rasasya puṣṭis tāvat tu na vāryate, rasapratikūlasyaiva tasya
            niṣedhyatvāt/ ata eva--
            "brahmann adhyayanasya naiṣa samayas tūṣṇīṃ bahiḥ
            sthīyatāṃ
            svalpaṃ jalpa bṛhaspate jaḍamate naiṣā sabhā vajriṇaḥ/
            vīṇāṃ saṃhara nārada stutikathālāpair alaṃ tumburo
            sītārallakabhallabhagnahṛdayaḥ svastho na laṅkeśvaraḥ//"
            iti kasyacin nāṭakasya padye vipralambhaśṛṅgārāṅgībhūtavīrarasākṣepakaparamaiśvaryaparipoṣakatayā
            sthitadauvārikavacanasya brahmādyadhikṣepaparasyānaucityaṃ na doṣaḥ/ evam eva "ale
            le saddaḥsamuppāḍia hariyakusaggaṃthimayācchamālāpai vittivissambhia bālavihavaṃdaḥkaaṇā
            bamhaṇā" ity ādividūṣakavacane 'pi reśabdādiprayogasya tattathā, hāsyānuguṇatvāt/
            eṣā hi digupadarśitā/ anayā sudhībhir anyad apy ūhyam/
            raseṣu caiteṣu nigaditeṣu mādhuryaujaḥprasādākhyāṃs trīn guṇān āhuḥ/ tatra "śṛṅgāre
            saṃyogākhye yanmādhuryaṃ tato 'tiśayitaṃ karuṇe, tābhyāṃ vipralambhe , tebhyo 'pi
            śānte/ uttarottaram atiśayitāyāś cittadruter jananāt/ saṃyogaśṛṅgārāt karuṇaśāntayos
            tābhyām api vipralambhe" ity apare/ saṃyogaśṛṅgārāt karuṇavipralambhaśānteṣv atiśayitam
            eva na punas tatrāpi tāratamyam" ity anye/ tatra prathamacaramayor matayoḥ "karuṇe
            vipralambhe tacchānte cātiśayānvitam" iti prācāṃ sūtram anukūlam/ tasyottarasūtragatasya
            krameṇeti padasyāpakarṣānapakarṣābhyāṃ vyākhyādvayasya saṃbhavāt/ madhyasthe tu mate
            karuṇaśāntābhyāṃ vipralambhasya mādhuryātiśaye yadi sahṛdayānām anubhavo 'sti sākṣī
            tadā sa pramāṇam/
            vīrabībhatsaraudreṣv ojaso yathottaram atiśayaḥ, uttarottaram atiśayitāyāś cittadīpter
            jananāt/ adbhutahāsyabhayānakānāṃ guṇadvayayogitvaṃ kecid icchanti/ apare tu prasādamātram/
            prasādas tu sarveṣu raseṣu sarvāsu racanāsu ca sādhāraṇaḥ/
            guṇānāṃ caiṣāṃ drutidīptivikāsākhyās tisraś cittavṛttayaḥ krameṇa prayojyāḥ/ tattadguṇaviśiṣṭarasacarvaṇājanyā
            iti yāvat/ evam eteṣu guṇeṣu rasamātradharmeṣu
            vyavasiteṣu madhurā racanā, ojasvī bandha ity ādayo vyavahārā ākāro 'sya śūra ity
            ādivyavahāravad aupacārikā iti mammaṭabhaṭṭādayaḥ/
            ye 'mī mādhuryaujaḥ prasādārasamātradharmatayoktās teṣāṃ rasadharmatve kiṃ mānam?
            pratyakṣam eveti cet, na/ dāhādeḥ kāryād analagatasyoṣṇasparśasya yathā bhinnatayānubhavas
            tathā drutyādicittavṛttibhyo rasakāryebhyo 'nyeṣāṃ rasagataguṇānām ananubhavāt/ tādṛśaguṇaviśiṣṭarasānāṃ
            drutyādikāraṇatvāt kāraṇatāvacchedakatayā guṇānām anumānam iti cet, prātisvikarūpeṇaiva
            rasānāṃ kāraṇatopapattau guṇakalpane gauravāt/ śṛṅgārakaruṇaśāntānāṃ mādhuryavattvena
            drutikāraṇatvaṃ, prātisvikarūpeṇa kāraṇatvakalpanāpekṣayā laghubhūtam iti tu na vācyam/
            pareṇa
            madhuratarādiguṇānāṃ pṛthag drutataratvādi kāryatāratamyaprayojakatayābhyupagamena
            mādhuryavattvena kāraṇatāyā gaḍubhūtatvāt/ itthaṃ ca prātisvikarūpeṇaiva kāraṇatve
            lāghavam/
            kiṃ cātmano nirguṇatayātmarūparasaguṇatvaṃ mādhuryādīnām anupapannam/ evaṃ tadupādhiratyādiguṇatvam
            api, mānābhāvāt, pararītyā guṇe guṇāntarasyānaucityāc ca/ atha śṛṅgāro madhura ity
            ādivyavahāraḥ katham iti cet, evaṃ tarhi drutyādicittavṛttiprayojakatvam, prayojakatāsaṃbandhena
            drutyādikam eva vā mādhuryādikam astu/ vyavahāras tu vājigandhoṣṇetivyavahāravad akṣataḥ/
            prayojakatvaṃ cādṛṣṭādivilakṣaṇaṃ śabdārtharasaracanāgatam eva grāhyam/ ato na vyavahārātiprasaktiḥ/
            tathā ca śabdārthayor api mādhuryāder īdṛśasya sattvād upacāro naiva kalpya iti tu
            mādṛśāḥ/
            jarattarās tu--
            śleṣaḥ prasādaḥ samatā mādhuryaṃ sukumāratā/
            arthavyaktir udāratvam ojaḥkāntisamādhayaḥ//"
            iti daśā śabdaguṇān, daśaiva cārthaguṇān āmananti/ nāmāni punas tāny eva, lakṣaṇaṃ
            tu bhinnam/
            tathā hi--</p>
         
         
         <p class="bold">śabdānāṃ bhinnānām apy ekatvapratibhānaprayojakaḥ saṃhitayaikajātīyavarṇavinyāsaviśeṣo
            gāḍhatvāparaparyāyaḥ śleṣaḥ//</p>
         
         
         <p>yadāhuḥ- "śliṣṭam aspaṣṭaśaithilyam" iti/ yathā--"anavaratavidvaddrumadrohidāridryamādyaddvipoddāmadarpaughavidrāvaṇaprauḍhapañcānanaḥ
            iti/</p>
         
         
         <p class="bold">gāḍhatvaśaithilyābhyāṃ vyutkrameṇa miśraṇaṃ bandhasya prasādaḥ//</p>
         
         
         <p>yathā--
            "kiṃ brūmas tava vīratāṃ vayam amī, yasmin dharākhaṇḍala-
            krīḍākuṇḍalitabhruśoṇanayane dormaṇḍalaṃ paśyasi/
            māṇikyāvalikāntidanturatarair bhūṣāsahastrotsarair
            vindhyāraṇyaguhāgṛhāvaniruhās tatkālam ullāsitāḥ//"
            atra yasminn ityantaṃ śaithilyam, bhruśabdāntaṃ gāḍhatvam, punar nayanetyantaṃ prathamam
            ityādi bodhyam/</p>
         
         
         <p class="bold">upakramād āsamāpte rītyabhedaḥ samatā//</p>
         
         
         <p>yathā vakṣyamāṇamādhuryodāharaṇe/ tatra hy upanāgarikayaivopakramasaṃhārau/</p>
         
         
         <p class="bold">saṃyogaparahrasvātiriktavarṇaghaṭitatve sati pṛthakpadatvaṃ mādhuryam//</p>
         
         
         <p>yathā--
            "nitarāṃ paruṣā sarojamālā na mṛṇālāni vicārapeśalāni/
            yadi komalatā tavāṅgakānām atha kā nāma kathāpi pallavānām//"</p>
         
         
         <p class="bold">aparuṣavarṇaghaṭitatvaṃ sukumāratā//</p>
         
         
         <p>yathā--
            svedāmbusāndrakaṇaśālikapolapālidolāyitaśravaṇakuṇḍalavandanīyā/
            ānandam aṅkurayati smaraṇena kāpi ramyā daśā manasi me madirekṣaṇāyāḥ//"
            atra pūrvārdhe/ uttarārdhe tu mādhuryam api/</p>
         
         
         <p class="bold">jhagiti pratīyamānārthānvayakatvam arthavyaktiḥ//</p>
         
         
         <p>yathā "nitarām" ityādau/</p>
         
         
         <p class="bold">kaṭhinavarṇaghaṭanārūpavikaṭatvalakṣaṇodāratā//</p>
         
         
         <p>yathā--
            "pramodabharatundilapramathadattatālāvalī-
            vinodini vināyake ḍamaruḍiṇḍimadhvānini/
            lalāṭataṭavisphuṭannavakṛpīṭayonicchaṭo
            haṭhoddhatajaṭodbhaṭo gatapaṭo naṭo nṛtyati//"
            "padānāṃ nṛtyatprāyatvaṃ vikaṭatā" iti kāvyaprakāśaṭīkākārā vyācakṣate/ udāharanti
            ca "svacaraṇaviniviṣṭair nūpurair nartakīnāṃ jhaṭiti raṇitam āsīt" ityādi/ tatra teṣām
            etādṛśīṃ vikaṭatvalakṣaṇām udāratām ojasy
            antarbhāvayan kāvyaprakāśakāraḥ katham anukūla iti ta eva jānanti/ na hy atraujaso
            vaipulyena pratibhānam asti/
            "viniviṣṭair nūpurair narta-" ity atra sannapy ojaso lavo na camatkārī/ nāpi tatra
            nṛtyatprāyatvaṃ varṇānām anubhavanti sahṛdayāḥ/ aṃśāntare tu mādhuryam eva/</p>
         
         
         <p class="bold">saṃyogaparahrasvaprācuryarūpaṃ gāḍhatvam ojaḥ//</p>
         
         
         <p>yathā--
            "sāhaṃkārasurāsurāvalikarākṛṣṭabhramanmandara-
            kṣubhyatkṣīradhivalguvīcivalayaśrīgarvasarvaṃkaṣāḥ/
            tṛṣṇātāmyadamandatāpasakulaiḥ sānandam ālokitā
            bhūmībhūṣaṇa bhūṣayanti bhūvanābhogaṃ bhavatkīrtayaḥ//"
            yathā vā "ayaṃ patatu nirdayam" ityādiprāg udāhṛte/</p>
         
         
         <p class="bold">avidagdhavaidikādiprayogayogyānāṃ padānāṃ parihāreṇa prayujyamāneṣu padeṣu lokottaraśobhārūpam
            aujjvalyaṃ kāntiḥ//</p>
         
         
         <p>yathā "nitarām" ityādi prāg udāhṛte/
            <span class="bold">bāndhagāḍhatvaśithilatvayoḥ krameṇāvasthāpanaṃ samādhiḥ//</span></p>
         
         
         <p>anayor eva prācīnair ārohāvarohavyapadeśaḥ kṛtaḥ/ krama eva hi tayoḥ prasādād asya
            bhedakaḥ/ tatra hi tayor vyutkrameṇa vṛtteḥ/
            yathā--
            svarganirgatanirargalagaṅgātuṅgubhaṅgurataraṅgasakhānām/</p>
         
         
         <p>kevalāmṛtamucāṃ vacanānāṃ yasya lāsyagṛham āsyasarojam//"
            atrārohaḥ prathame 'rdhe/ tṛtīyacaraṇe tv avarohaḥ/ gaṅgety ādau mādhuryasya vyañjakeṣu
            varṇeṣu satsv api dīrghasamāsāntaḥpātitayāna tasya prarohaḥ/ uttarārdhe tu so 'pi/
            ete daśa śabdaguṇāḥ/</p>
         
         
         <p class="bold">evaṃ kriyāparamparayā vidagdhaceṣṭitasya tadasphuṭatvasya tadupapādakayukteś ca sāmānādhikaraṇyarūpaḥ
            saṃsargaḥ śleṣaḥ//</p>
         
         
         <p class="bold">yāvad arthakapadatvarūpam arthavaimalyaṃ prasādaḥ//</p>
         
         
         <p>yathā-- "kamalānukāri vadanaṃ kila tasyāḥ" ityādi/ pratyudāharaṇaṃ tu "kamalakāntyanukāri
            vaktram" ityādi /</p>
         
         
         <p class="bold">prakramābhaṅgenārthaghaṭanātmakam avaiṣamyaṃ samatā//</p>
         
         
         <p>yathā--
            "hariḥ pitā harirmātā harirbhrātā hariḥ suhṛt/
            hariṃ sarvatra paśyāmi harer anyan na bhāti me//"
            atra viṣṇur bhrātety ādinirmāṇe prakramabhaṅgātmakaṃ vaiṣamyam/</p>
         
         
         <p class="bold">ekasyā evokter bhaṅgyantareṇa punaḥ kathanātmakam uktivaicitryaṃ mādhuryam//</p>
         
         
         <p>yathā--
            "vidhattāṃ niḥśaṅkaṃ niravadhisamādhiṃ vidhir aho
            sukhaṃ śeṣe śetāṃ harir avīrataṃ nṛtyatu haraḥ/
            kṛtaṃ prāyaścittair alam atha tapodānayajanaiḥ</p>
         
         
         <p>savitrī kāmānāṃ yadi jagati jāgarti bhavatī//"
            atra vidhyādibhir nāsti kim api prayojanam ity eṣo 'rthaḥ samādhividhānādipreraṇārūpeṇoktivaicitryeṇābhihitaḥ/
            anyathānavīkṛtatvāpatteḥ/</p>
         
         
         <p class="bold">akāṇḍe śokadāyitvābhāvarūpam apāruṣyaṃ sukumāratā//</p>
         
         
         <p>yathā-- "tvarayā yāti pāntho 'yaṃ priyāvirahakātaraḥ"/
            "priyāmaraṇakātaraḥ" ity atra tu śokadāyino maraṇaśabdasya sattvāt pāruṣyam/ idaṃ
            cāślīlatādoṣavyāpyam/</p>
         
         
         <p class="bold">vastuno varṇanīyasyāsādhāraṇakriyārūpayor varṇanam arthavyaktiḥ//</p>
         
         
         <p>yathā--
            gurumadhye kamalākṣī kamalākṣeṇa prahartukāmaṃ mām/
            radayantritarasanāgraṃ taralitanayanaṃ nivārayāṃcakre//"
            ayam evedānīṃtanaiḥsvabhāvoktyalaṃkāra iti vyapadiśyate/</p>
         
         
         <p class="bold">"cumbanaṃ dehi me bhārye kāmacāṇḍālatṛptaye" ity ādigrāmyārthaparihāra udāratā//</p>
         
         
         <p class="bold">ekasya padārthasya bahubhiḥ padair abhidhānaṃ, bahūnāṃ caikena, tathaikasya vākyārthasya
            bahubhir vākyaiḥ, bahuvākyārthasyaikavākyenābhidhānaṃ, viśeṣaṇānāṃ sābhiprāyatvaṃ
            ceti pañcavidham ojaḥ//</p>
         
         
         <p>yad āhuḥ--
            padārthe vākyaracanā vākyārthe ca padābhidhā/
            prauḍhir vyāsasamāsau ca sābhiprāyatvam asya ca// iti/
            pūrvārdhapratipādyaṃ dvayaṃ vyāsasamāsau ceti catuṣprakārā prauḍhiḥ, sābhiprāyatvaṃ
            ceti pañcaprakāram oja ity arthaḥ/ prauḍhiḥ pratipādanavaicitryam/
            yathā--
            "sarasijavanabandhuśrīsamārambhakāle
            rajaniramaṇarājye nāśam āśu prayāti/
            paramapuruṣavaktrād udgatānāṃ narāṇāṃ
            madhumadhuragirāṃ ca prādurāsīd vinodaḥ//"
            atroṣasīty ekapadārthasyābhidhānāya prathamacaraṇaḥ/ ity ādyagre 'pi bodhyam/
            "khaṇḍitānetrakañjālimañjurañjanapaṇḍitāḥ/
            maṇḍitākhiladikprāntāś caṇḍāṃśor bhānti bhānavaḥ//"
            atra "yasyāḥ parāṅganāgehāt patiḥ prātargṛhe 'ñcati" iti vākyārthe khaṇḍitāpadābhidhānam/
            "ayācitaḥ sukhaṃ datte yācitaś ca na yacchati/
            sarvasvaṃ cāpi harate vidhir ucchṛṅkhalo nṛṇām//"
            atra daivādhīnaṃ sarvam ity ekasmin vākyārthe nānāvākyaracanātmako vyāsapadavācyo
            vistaraḥ/
            "tapasyato muner vaktrād vedārtham adhigatya saḥ/
            vāsudevaniviṣṭātmā
            viveśa param padam//"
            atra "munis tapasyati", "tadvaktrāt sa vedārtham adhigatavān", "tadanantaraṃ vāsudeve
            parabrahmaṇi manaḥ prāveśayat", "tataś ca mukto 'bhūd" iti vākyārthakalāpaḥ śatṛ-ktvā-bahuvrīhibhis
            tiṅantena cānuvādyavidheyabhāvenaikavākyārthīkṛtaḥ/ sābhiprāyatvaṃ caprakṛtārthapoṣakatā/
            yathā--
            "gaṇikājāmilamukhyānavatā bhavatā batāham api/
            sīdanbhavamarugarte karuṇāmūrte na sarvathopekṣyaḥ//"
            atropekṣābhāve karuṇāmūrtitvaṃ poṣakam/ pāpiṣṭhavāt karuṇāyā abhāve prakṛte 'syāḥ
            saṃpādanāya gaṇikety ādi sīdann iti ca/</p>
         
         
         <p class="bold">dīptarasatvaṃ kāntiḥ//</p>
         
         
         <p>tac ca sphuṭapratīyamānarasatvam/ udāharaṇaṃ ca varṇitam eva rasaprakaraṇe, varṇayiṣyate
            ca/</p>
         
         
         <p class="bold">avarṇitapūrvo 'yam arthaḥ pūrvavarṇitacchāyo veti kaver ālocanaṃ samādhiḥ//</p>
         
         
         <p>jñānasya viṣayatāsaṃbandhenārthaniṣṭhatvād arthaguṇatā/
            ādyo yathā-- "tanayamainākagaveṣaṇa" ityādau, dvitīyas tu prāyaśaḥ sarvatraivety āhuḥ/
            apare tv eṣu guṇeṣu katipayān prāguktais tribhir guṇair vakṣyamāṇadoṣābhāvālaṃkāraiś
            ca gatārthayantaḥ kāṃścid vaicitryamātrarūpatayā, kvacid doṣatayā ca manyamānā na
            tāvataḥ svīkurvanti/ tathā hi-- śleṣodāratāprasādasamādhīnām ojovyañjakaghaṭanāyām
            antarbhāvaḥ/ na ca śleṣodāratayoḥ sarvāṃśe gāḍhabandhātmanor ojovyañjakaghaṭanāntarbhāvo
            'stu nāma, prasādasamādhyos tu
            gāḍhaśithilātmanor aṃśenaujovyañjakāntarbhāve 'py aṃśāntareṇa kutrāntarbhāva iti vācyam/
            mādhuryābhivyañjake prasādābhivyañjake veti suvacatvāt/ mādhuryaṃ tu pareṣām asmadabhyupagatamādhuryavyañjakam
            eva/ evaṃ ca sarvatra vyañjake vyaṅgyaśabdaprayogo bhāktaḥ/ samatā tu sarvatrānucitaiva/
            pratipādyodbhaṭatvānudbhaṭatvābhyāmekasminn eva padye mārgabhedasyeṣṭatvāt/
            yathā--
            "nirmāṇe yadi mārmiko 'si nitarām atyantapākadravan-mṛdvīkāmadhumādhurīmadaparīhāroddhurāṇāṃ
            girām/
            kāvyaṃ tarhi sakhe sukhena kathaya tvaṃ saṃmukhe mādṛśāṃ
            no ced duṣkṛtam ātmanā kṛtam iva svāntād bahir mā kṛthāḥ//"
            atra pūrvārdhe tṛtīyacaraṇe ca lokottaranirmāṇapratipādake yo mārgo na sa caturthacaraṇe
            kadaryakāvyapratipādaka iti vaiṣamyam eva guṇaḥ/ grāmyatvakaṣṭatvayos tyāgāt kāntisaukumāryayor
            gatārthatā/ prasādena cārthavyakter iti/
            arthaguṇeṣv api-- śleṣaḥ ojasa ādyāś catvāro bhedāś ca uktivaicitryamātrarūpā iti
            na guṇāntarbhāvam arhanti/ anyathā pratiślokam arthavaicitryavailakṣaṇyād guṇabhedāpatteḥ/
            anadhikapadatvātmā prasādaḥ, uktivaicitryavapur mādhuryam, apāruṣyaśarīraṃ saukumāryam,
            agrāmyarūpodāratā, vaiṣamyābhāvalakṣaṇā samatā, sābhiprāyatvātmakaḥ pañcama ojasaḥ
            prakāraḥ, svabhāvasphuṭatvātmikārthavyaktiḥ, sphuṭarasatvarūpā kāntiś ca, adhikapadatvānavīkṛtatvāmaṅgalarūpāślīlatvagrāmya-bhagnaprakramāpuṣṭārtharūpāṇāṃ
            doṣāṇāṃ nirākaraṇena svabhāvoktyalaṃkārasya rasadhvanirasavadalaṃkārayoś ca svīkaraṇena
            ca gatārthāni/ samādhis tu kavigataḥ kāvyasya kāraṇaṃ na tu guṇaḥ, pratibhāyā api
            kāvyaguṇatvāpatteḥ/ atas traya eva guṇā iti mammaṭabhaṭṭādayaḥ/
            tatra ṭavargavarjitānāṃ vargāṇāṃ prathamatṛtīyaiḥ śarbhir antasthaiś ca ghaṭitā, naikaṭyena
            prayuktair anusvāraparasavarṇāiḥ śuddhānunāsikaiś ca śobhitā, vakṣyamāṇaiḥ sāmānyato
            viśeṣataś ca niṣiddhaiḥ saṃyogādyair acumbitā, avṛttir muduvṛttirvā racanānupūrvyātmikā
            mādhuryasya vyañjikā/ dvitīyacaturthās tu vargyā guṇasyāsya nānukūlāḥ, nāpi pratikūlāḥ,
            dūratayā saṃniveśitāś cet/ naikaṭyena tu pratikūlā api bhavanti, yadi tadāyatto nānuprāsaḥ/
            anye tu vargasthānāṃ pañcānām apy aviśeṣeṇa mādhuryavyañjakatām āhuḥ/
            udāharaṇam--
            tāṃ tamālatarukāntilaṅghinīṃ kiṃkarīkṛtanavāmbudatviṣam
            svānta me kalaya śāntaye ciraṃ naicikīnayanacumbitāṃ śriyam//"
            yathā vā--
            "svedāmbusāndrakaṇaśālikapolapālir antaḥsmitālasavilokanavandanīyā/
            ānandam aṅkurayati smaraṇena kāpi ramyā daśā manasi me madirekṣaṇāyāḥ//"
            prathame padye 'tiśayoktyalaṃkṛtasya bhagavaddhyānautsukyasya bhagavadviṣayakarater
            vā dhvanyamānāyāḥ śānta eva paryavasānāt tadgatamādhuryasyābhivyañjikā racaneyam/
            dvitīye tu smṛtyupaṣṭabdhaśṛṅgāragatasya/ naikaṭyena dvitīyacaturthavargavarṇaṭavargajihvāmūlīyopadhmānīyavisargasakārabahulair
            varṇāir ghaṭito jhayrephānyataraghaṭitasaṃyogaparahrasvaiś ca naikaṭyena prayuktair
            āliṅgito dīrghavṛttyātmā gumpha ojasaḥ/ asmin patitāḥ prathamatṛtīyavargyā guṇasyāsya
            nānukūlā nāpi pratikūlāḥ saṃyogāghaṭakāś cet/
            tadghaṭakās tv anukūlā eva/ evam anusvāraparasavarṇā api/ yathā-- "ayaṃ patatu nirdayaṃ
            dalitadṛpta-" ity ādau prāgudāhṛte/ śrutamātrā vākyārtham karatalabadaram iva nivedayantī
            ghaṭanā prasādasya/ ayaṃ ca sarvasādhāraṇo guṇaḥ/ udāharaṇāny atra prāyaśo madīyāni
            sarvāṇy eva padyāni/ tathāpi yathā--
            "cintāmīlitamānaso manasijaḥ sakhyo vihīnaprabhāḥ
            prāṇeśaḥ praṇayākulaḥ punar asāv āstāṃ samastā kathā/
            etat tvāṃ vinivedayāmi mama ceduktiṃ hitāṃ manyase
            mugdhe mā kuru mānam ānanam idaṃ rākāpatir jeṣyati//"
            atra sarvāvacchedena prasādābhivyañjakatvam aṃśabhedena tu mādhuryaujobhivyañjakatvam
            api, manasijāntasya mā kurv ādeś ca mādhuryābhivyaktihetutvāt/ sakhya ityāder ojogamakatvāt/
            nanv atra śṛṅgārāśrayasya mādhuryasyābhivyaktaye tadanukūlās tu nāma racanā, ojasas
            tu kaḥ prasaṅgo yad arthaṃ tadanukūlavarṇavinyāsa iti cet/
            nāyikāmānopaśāntaye kṛtānekayatnāyās tadīyaṃ hitam upadiśantyāḥ sakhyāḥ sakrodhatvasya
            vyañjanīyatayā tathāvinyāsasya sāphalyāt/ kiṃ bahunā rasasyaujasvino 'marṣāder bhāvasya
            cāvivakṣāyām api vaktari kruddhatayā prasiddhe vācye vā krūratare ākhyāyikādau prabandhe
            vā, paruṣavarṇaghaṭaneṣyate/ yathā vā--
            vācā nirmalayā sudhāmadhurayā yāṃ nātha śikṣāmadās
            tāṃ svapne 'pi na saṃspṛśāmy aham ahaṃbhāvāvṛto nistrapaḥ/
            ity āgaḥśataśālinaṃ punar api svīyeṣu māṃ bibhratas
            tvatto nāsti dayānidhir yadupate matto na mattaḥ paraḥ//"
            atra guṇāntarāsamānādhikaraṇaḥ prasādaḥ/ idānīṃ
            tattadguṇavyañjanakṣamāyā nirmiteḥ paricayāya sāmānyato viśeṣataś ca varjanīyaṃ kiṃcin
            nirūpyate-- varṇānāṃ svānantaryaṃ sakṛdekapadagatatve kiṃcid aśravyam/ yathā-- "kakubhasurabhiḥ,
            vitatagātraḥ, palalam ivābhāti" ity ādau/ asakṛc ced adhikam// yathā-- "vitatatarastarur
            eṣa bhāti bhūmau"/ evaṃ bhinnapadagatatve 'pi/ yathā-- "śuka karoṣi kathaṃ vijane
            rucim" ity ādau/ asakṛdbhinnapadagatatve tato 'py adhikam/ yathā-- "pika kakubho mukharīkuru
            prakāmam"/ evaṃ svasamānavargyānantaryaṃ sakṛd ekapadagatatve kiṃcid aśravyam/ yathā--
            "vitathas te manorathaḥ"/ asakṛc ced adhikam/ yathā-- "vitathataraṃ vacanaṃ tava pratīmaḥ"/
            evaṃ bhinnapadagatatve/ yathā-- "atha tasya vacaḥ śrutvā" ity ādau/ asakṛd bhinnapadagatatve
            tu tato 'py adhikam/ "atha tathā kuru yena sukhaṃ labhe"/ etac ca vargāṇāṃ prathamadvitīyayos
            tṛtīyacaturthayor ānantaryam/ prathamatṛtīyayor dvitīyatṛtīyayor vānantaryaṃ tu tathā
            nāśrāvyam/ kiṃ tv īṣat, nirmāṇamārmikaikavedyam/ etad apy asakṛc cet tato 'dhikatvāt
            sādhāraṇair api vedyam/ yathā-- "khaga kalānidhir eṣa vijṛmbhate"/ "iti vadati divāniśaṃ
            sa dhanyaḥ"/ pañcamānāṃ madhuratvena svavargyānantaryaṃ na tathā/ yathā-- "tanute
            tanutāṃ tanau"/ svānantaryaṃ tv aśravyam eva/ yathā-- "mama mahatī manasi vyathāvirāsīt"/
            etāni cāśravyatvāni guruvyavāyenāpodyante/ "saṃjāyatāṃ kathaṃkāraṃ kāke kekākalasvanaḥ"/
            yathā vā--
            "yathā yathā tāmarasāyatekṣaṇā mayā sarāgaṃ nitarāṃ niṣevitā/
            tathā tathā tattvakatheva sarvato vikṛṣya mām ekarasaṃ cakāra sā//"
            idaṃ tu dīrghavyavāye/ saṃyogaparavyavāye tu--
            sadā jayānuṣaṅgāṇām aṅgānāṃ saṃgarasthalam/
            raṅgāṅgāṇam ivābhāti tattatturagatāṇḍavaiḥ//</p>
         
         
         <p>idaṃ tu bodhyam-- gurur yayor vyavadhāyakas tayor eva varṇayor ānantaryakṛtam aśravyatvam
            apavadati/ tenātra thakāratakārānantaryakṛtadoṣāpavāde 'pi
            takārathakārānantaryakṛtam aśravyatvam anapoditam eva/ evaṃ tryādīnāṃ saṃyogo 'pi
            prāyeṇāśravyaḥ/ "rāṣṭre tavoṣṭryaḥ paritaś caranti" ity evamādayaḥ śṛutikāṭavabhedā
            anye 'py anubhavānusāreṇa bodhyāḥ/ atha dīrghānantaryaṃ saṃyogasya bhinnapadagatasya
            sakṛd apy aśravyam, asakṛt tu sutarām/
            "hariṇīprekṣaṇā yatra gṛhiṇī na vilokyate/
            sevitaṃ sarvasaṃpadbhir api tadbhavanaṃ vanam//"
            ekapadagatasya tu tathā nāśravyatvam/ yathā-- "jāgratā vicitaḥ panthāḥ śātravāṇāṃ
            vṛthodyamaḥ"/ parasavarṇakṛtasya tu saṃyogasya sarvathā dīrghād
            bhinnapadagatatvābhāvān madhuratvāc cānantaryaṃ na manāg apy aśravyam/ yathā-- "tāṃtamālatarukānti-"
            ity ādipadye/ atra tām ity atra nīm ity atra ca parasavarṇasya pūrvapadabhaktatayā
            na saṃyogo bhinnapadagataḥ/ pratyekaṃ saṃyogasaṃjñeti pakṣe 'pi bhinnapadagataḥ saṃyogo
            na dīrghād avyavahitaparaḥ/ navāmbudety atra tv ekādeśasya padadvayabhaktatayā dīrghād
            bhinnapadagatatve saty avyavahitottaratvaṃ yady api parasavarṇakṛtasaṃyogasya bhavati
            tathāpy atra bhinnapadagatatvam ekapadagatabhinnatvaṃ vivakṣitam ity adoṣaḥ/ asakṛt
            tu sutarām/ yathā-- "eṣāṃ priyā me kva gatā trapākulā"/ idaṃ cāśravyatvaṃ kāvyasya
            paṅgutvam iva pratīyate/
            atha svecchayā saṃdhyakaraṇaṃ sakṛd apy aśravyam/ yathā-- "ramyāṇi indumukhi te kilakiñcitāni/
            pragṛhyatāprayuktaṃ tv asakṛd eva/ aho amī indumukhīvilāsāḥ"/ evam eva ca ya-va-lopaprayuktam
            "apara iṣavaete kāminīnāṃ dṛgantāḥ"/
            kathaṃ tarhi--
            "bhujagāhitaprakṛtayo gāruḍamantrā ivāvanīramaṇa/
            tārā iva turagā iva sukhalīnā mantriṇo bhavataḥ//"
            iti bhavadīyaṃ kāvyam iti ced akṛtvaiva yalopaṃ
            pāṭhān na doṣaḥ/
            evaṃ rorutvasya hali lopasya yaṇguṇavṛddhisavarṇadīrghapūrvarūpādīnāṃ naikaṭyena bāhulyam
            aśravyatāhetuḥ/ evam ime sarve 'py aśravyabhedāḥ kāvyasāmānye varjanīyāḥ/
            atha viśeṣato varjanīyāḥ/ tatra madhuraraseṣu ye viśeṣato varjanīyā anupadaṃ vakṣyante
            ta evaujasviṣv anukūlāḥ, ye cānukūlatayoktās te pratikūlā iti sāmānyato nirṇayaḥ/
            madhuraraseṣu dīrghasamāsaṃ jhayghaṭitasaṃyogaparahrasvasya visarjanīyādeśasakārajihvāmūlīyopadhmānīyānāṃ
            ṭavargajhayāṃ rephahakārānyataraghaṭitasaṃyogasya halāṃ la-ma-na-bhinnānāṃ svātmanā
            saṃyogasya jhaydvayaghaṭitasaṃyogasya cāsakṛtprayogaṃ naikaṭyena varjayet/ savarṇajhaydvayaghaṭitasaṃyogasya
            śarbhinnamahāprāṇaghaṭitasaṃyogasya sakṛd apīti saṃkṣepaḥ/
            dīrghasamāso yathā--
            "lolālakāvalivalannayanāravinda-līlāvaśaṃvaditalokavilocanāyāḥ/
            sāyāhani praṇayino bhavanaṃ vrajantyāś ceto na kasya harate gatir aṅganāyāḥ//"
            jhayghaṭitasaṃyogaparahrasvānāṃ prācuryaṃ naikaṭyena yathā--
            "hīrasphuradradanaśubhrimaśobhi kiṃ ca sāndrāmṛtaṃ vadanam eṇavilocanāyāḥ/
            vedhā vidhāya punar uktam ivendubimbaṃ dūrīkaroti na kathaṃ viduṣāṃ vareṇyaḥ//"
            atra bhriśabdaparyantaṃ śṛṅgārānanuguṇam/ śiṣṭaṃ tu ramaṇīyam/ uttarārdhe kakāratakārarūpajhaydvayasaṃyogasya
            sattve 'pi prācuryābhāvān na doṣaḥ/ yadi tu "dantāṃśukāntam aravindaramāpahāri
            sāndrāmṛtam, ity ādi kriyate tadā sarvam eva ramaṇīyam/
            visargaprācuryaṃ yathā--
            sānurāgās sānukampāś caturāś śītalāḥ/
            haranti hṛdayaṃ hanta kāntāyās svāntavṛttayaḥ//</p>
         
         
         <p>atra śakāradvayasaṃyogāntaṃ pūrvārdhaṃ mādhuryānanuguṇam/
            jihvāmūlīprācuryaṃ yathā--
            "kalitakuliśaghātāẖ ke 'pi khelanti vātāḥ kuśalam iha kathaṃ vā jāyatāṃ jīvite me/
            ayam api bata guñjannāli mākandamaulau culukayati madīyāṃ cetanāṃ cañcarīkaḥ//"
            atra dvitīyajihvāmūlīyaparyantam ananuguṇaṃ mādhuryasya/ yadi ca "kathaya katham ivāśā
            jāyatāṃ jīvite me malayabhujagavāntā vānti vātāḥ kṛtāntāḥ" iti vidhīyate, tathā nāyaṃ
            doṣaḥ/
            upadhmānīyaprācuryaṃ yathā--
            "alakāḫ phaṇiśāvatulyaśīlā nayanāntāḫ paripuṅkhiteṣu līlāḥ/
            capalopamitā khalu svayaṃ yā bata loke sukhasādhanaṃ kathaṃ sā//"
            atra dvāv upadhmānīyāv eva na śāntānuguṇau/
            ṭavargajhayāṃ prācuryaṃ yathā--
            "vacane tava yatra mādhurī sā hṛdi pūrṇā karuṇā ca komale 'bhūt/
            adhunā hariṇākṣi hā kathaṃ vā kaṭutā tatra kaṭhoratāvirāsīt//"
            adhunā sakhi tatra hā kathaṃ vā gatir anyaiva vilokyate guṇānām" iti tv anuguṇam/
            rephaghaṭitasaṃyogasyāsakṛt prayogo yathā--
            tulām anālokya nijām akharvaṃ gaurāṅgi garvaṃ na kadāpi kuryāḥ/
            lasanti nānāphalabhāravatyo latāḥ kiyatyo gahanāntareṣu//</p>
         
         
         <p>yadi tu "tulām anālokya mahītale 'smin" iti nirmīyate tathā sādhu/
            halāṃ la-ma-na-bhinnānāṃsvātmanā saṃyogasyāsakṛt prayogo yathā-- "vigaṇayya me nikāyyaṃ
            tām anuyāto 'si naiva tannyāyyam/" la-ma-nānāṃ svātmanā saṃyogas tu na tathā pāruṣyam
            āvahati/yathā--
            "iyam ullasitā mukhasya śobhā pariphullaṃ nayanāmbujadvayaṃ te/
            jaladālim ayaṃ jagadvitanvan kalitaḥ kvāpi kim āli nīlameghaḥ//"
            jhaydvayaghaṭitasaṃyogasya yathā--
            "ā sāyaṃ salilabhare savitāram upāsya sādaraṃ tapasā/
            adhunābjena manāk tava mānini tulanā mukhasyāptā//"
            atra dvitīyārdham aramyam/ "sarasijakulena saṃprati bhāmini te mukhatulādhigatā" iti
            tu sādhu/
            savarṇa jhaydvayaghaṭitasaṃyogasya sakṛt prayogo yathā--
            ayi mandasmitamadhuraṃ vadanaṃ tanvaṅgi yadi manāk kuruṣe/
            adhunaiva kalaya śamitaṃ rākāramaṇasya hanta sāmrājyam//</p>
         
         
         <p>nanv atra
            kakāradvayasaṃyogasya halghaṭitasvātmasaṃyogatvenaiva niṣedhāt ka-khasaṃyogasya mahāprāṇasaṃyoganiṣedhaviṣayatvāt
            tṛtīyasaṃyogasya cāsaṃbhavāt savarṇajhaydvayasaṃyoganiṣedho niravakāśa iti cet, na/
            sakṛt prayogaviṣayatvenāsya pārthakyāt/ ānyathā "manāk kuruṣe" iti nirdoṣaṃ syāt/
            mahāprāṇaghaṭitasaṃyogo yathā--
            "ayi mṛgamadabinduṃ cedbhāle bāle samātanuṣe/"
            uttarārdhaṃ tu prācīnam eva/
            evaṃ tvapratyayaṃ, yaṅantāni, yaṅalugantāny anyāni ca śābdikapriyāṇy api madhurarase
            na prayuñjīta/ evaṃ vyaṅgyacarvaṇātiriktayojanāviśeṣāpekṣānāpātato 'dhikacamatkāriṇo
            'nuprāsanicayān yamakādīṃś ca saṃbhavato 'pi kavir na nibadhnīyāt/ yato hi te rasacarvaṇāyām
            anantarbhavantaḥ sahṛdayahṛdayaṃ svābhimukhaṃ vidadhānā rasaparāṅmukhaṃ vidadhīran/vipralambhe
            tu sutarām/ yato madhuratamatvenāsya nirmalasitānirmitapānakarasasyeva tanīyān api
            svātantryam āvahan padārthaḥ sahṛdayahṛdayāruṃtudatayāna sarvathaiva sāmānādhikaraṇyam
            arhati/
            yad āhuḥ--
            "dhvanyātmabhūte śṛṅgāre yamakādinibandhanam/
            śaktāv api pramāditvaṃ vipralambhe viśeṣataḥ//"
            ye tu punar akliṣṭatayānunnataskandhatayā ca na pṛthag bhāvanām apekṣante, kiṃ tu
            rasacarvaṇāyām eva susukhaṃ gocarīkartuṃ śakyāḥ, na teṣām anuprāsādīnāṃ tyāgo yuktaḥ/
            yathā--
            "kastūrikātilakam
            āli vidhāya sāyaṃ smerānanā sapadi śīlaya saudhamaulim/
            prauḍhiṃ bhajantu kumudāni mudām udārām ullāsayantu parito harito mukhāni//"
            ittham ete prasaṅgato madhurarasābhivyañjikāyāṃ racanāyāṃ saṃkṣepeṇa nirūpitā doṣāḥ/
            "ebhir viśeṣaviṣayaiḥ sāmānyair api ca dūṣaṇai rahitā/
            mādhuryabhārabhaṅgurasundarapadavarṇavinyāsā//</p>
         
         
         <p>vyutpattim udgirantī nirmātur yā prasādayutā/
            tāṃ vibudhā vaidarbhīṃ vadanti vṛttiṃ gṛhītaparipākām//</p>
         
         
         <p>asyām udāhṛtāny eva kiyanty api padyāni/
            yathā vā--
            "āyātaiva niśā niśāpatikaraiḥ kīrṇaṃ diśām antaraṃ
            bhāminyo bhavaneṣu bhūṣaṇagaṇair ullāsayanti śriyam/
            vāme mānam apākaroṣi na manāg adyāpi roṣeṇa te
            hā hā bālamṛṇālato 'py atitamāṃ tanvī tanus tāmyati//"
            asyāś ca rīter nirmāṇe kavinā nitarām avahitena bhāvyam/ anyathā tu paripākabhaṅgaḥ
            syāt/ yathāmarukakavipadye--
            "śūnyaṃ vāsagṛhaṃ vilokya śayanād utthāya kiṃcicchanair
            nidrāvyājam upāgatasya suciraṃ nirvarṇya patyur mukham/
            vistrabdhaṃ paricumbya jātapulakām ālokya gaṇḍasthalīṃ
            lajjānamramukhī priyeṇa hasatā bālā ciraṃ cumbitā//"
            atrotthāya kiṃcicchanair ity atra savarṇajhaydvayasaṃyogas tatrāpi naikaṭyeneti sutarām
            aśravyaḥ/ evaṃ
            jhayghaṭitasaṃyogaparahrasvasyāpi/ tathā śanair nidrety atra, nirvarṇya patyur mukham
            ity atra ca rephaghaṭitasaṃyogasya, jhayghaṭitasaṃyogaparahrasvasya ca prācuryam/
            vistrabdham ity atra mahāprāṇaghaṭitasya, lajjety atra svātmasavarṇajhaydvayaghaṭitasya,
            mukhī priyeṇety atra bhinnapadagatadīrghānantarasya saṃyogasya, tathā ktvāpratyayasya
            pañcakṛtvaḥ, lokateś ca dhātor dviḥ prayogaḥ kaver nirmāṇasāmagrīdāridryaṃ prakāśayati/
            ity alaṃ parakīyakāvyavimarśanena/ iti saṃkṣepeṇa nirūpitā rasāḥ/
            atha bhāvadhvanir nirūpyate/ atha kiṃ bhāvatvam/ vibhāvānubhāvabhinnatve sati rasavyañjakatvam
            iti cet, rasakāvyavākye 'tivyāptyāpatteḥ/ arthadvārā śabdasyāpi vyañjakatvāt/ dvārāntaranirapekṣatvena
            vyañjakatve viśeṣite tv asaṃbhavaḥ prasajyeta/ bhāvasyāpi bhāvanādvāraiva vyañjakatvāt,
            bhāvanāyām ativyāptyāpatteś ca/ ata eva ca vibhāvānubhāvabhinnatvasyeva śabdabhinnatvasyāpi
            tadviśeṣaṇatve na nistāraḥ/ pradhānadhvanyamānabhāve rasavyañjakatābhāvād avyāptyāpatteś
            ca/
            na ca tatrāpi prānte raso 'bhivyajyata eveti vācyam, bhāvadhvanivilopaprasaṅgāt/ bhāvacamatkāraprakarṣād
            bhāvadhvanitvam/ rasas tu tatra vyajyamāno 'py acamatkāritvān na dhvanivyapadeśahetur
            ity api na śakyaṃ vaditum/ camatkārarahitarasavyaktau mānābhāvāt/ rase hi dharmigrāhakamānenānandāṃśāvinābhāvasya
            prāg evāvedanāt/
            astu vā prādhānyena dhvanyamānasyāpi bhāvasya prānte rasābhivyañjakatvam/ tathāpi
            deśakālavayovasthādinānāpadārthaghaṭite padyavākyārthe tathāpy ativyāptiḥ/ tasya vibhāvānubhāvabhinnatve
            sati rasābhivyañjakatvāt/ nāpi rasābhivyañjakacarvaṇāviṣayacittavṛttitvaṃ tattvam/bhāvādicarvaṇāyām
            atiprasaṅgavāraṇāya carvaṇāviṣayeti cittavṛttiviśeṣaṇam iti vācyam/
            kālāgurudravaṃ sā hālāhalavadvijānatī nitarām/
            api nīlotpalamālāṃ bālā vyālāvaliṃ kilāmunate//</p>
         
         
         <p>ityatra
            hālāhalasadṛśatvaprakārajñāne ativyāpteḥ/ tasya vipralambhānubhāvatvena rasābhivyañjakacarvaṇāviṣayatvāt,
            cittavṛttitvāc ca/ nāpy akhaṇḍam/ tattve mānābhāvāt/ atrocyate--</p>
         
         
         <p class="bold">vibhāvādivyajyamānaharṣādyanyatamatvaṃ tattvam//</p>
         
         
         <p>yad āhuḥ-- "vyabhicāryañjito bhāvaḥ" iti/
            harṣādīnāṃ ca sāmājikagatānām eva sthāyibhāvanyāyenābhivyaktiḥ/ sāpi rasanyāyeneti
            kecit/ vyaṅgyāntaranyāyenetyapare manyante/ vibhāvānubhāvau cātra vyañjakau/ na tv
            ekasmin vyābhicāriṇi dhvanyamāne vyabhicāryantaraṃ vyañjakatayāvaśyam apekṣyate, tasyaiva
            prādhānyāpatteḥ/ vastutas tu prakaraṇādivaśāt prādhānyam anubhavati kasmiṃś cid bhāve
            tadīyasāmagrīvyaṅgyatvena nāntarīyakatayā tanimānam āvahato vyabhicāryantarasyāṅgatve
            'pi na kṣatiḥ/ yathā garvādāv amarṣasya, amarṣādau vā garvasya/ na caivaṃ sati guṇībhūtavyaṅgyatvāpattiḥ/
            pṛthagvibhāvānubhāvābhivyaktasyaiva (bhāvasya), guṇībhūtavyaṅgyavyapadeśahetutvāt/
            ata eva nāntarīyakasya bhāvasya dhvananaṃ bhavati/ anyathā garvādidhvaner uccheda
            eva bhavet/
            vibhāvas tv atra vyabhicāriṇo nimittakāraṇasāmānyam/ na tu rasasyeva sarvathaivālambanoddīpane
            apekṣite/ yadi tu kvacit saṃbhavatas tadā na vāryete/
            harṣādayas tu--</p>
         
         
         <p class="bold">harṣasmṛtivrīḍāmohadhṛtiśaṅkāglānidainyacintāmadaśramagarvanidrāmativyādhitrāsasuptavibodhāmarṣāvahitthogratonmādamaraṇavitarkaviṣādautsukyāvegajaḍatālasyāsūyāpasmāracapalatāḥ/
            pratipakṣakṛtadhikkārādijanmā nirvedaś ceti trayastriṃśad vyabhicāriṇaḥ/ gurudevanṛpaputrādiviṣayā
            ratiś ceti catustriṃśat/</p>
         
         
         <p>etena vātsalyākhyaṃ putrādyālambanaṃ rasāntaram iti parāstam/ ucchṛṅkhalatāyā munivacanaparāhatatvāt/</p>
         
         
         <p>tatra</p>
         
         
         <p class="bold">iṣṭaprāptyādijanmā sukhaviśeṣo harṣaḥ//</p>
         
         
         <p>tad uktam--
            "devabhartṛgurusvāmiprasādaḥ priyasaṃgamaḥ/
            manorathāptir aprāpyamanoharadhanāgamaḥ/
            tathotpattiś ca putrāder vibhāvo yatra jāyate/
            netravaktraprasādaś ca priyoktiḥ pulakodgamaḥ//</p>
         
         
         <p>aśrusvedādayaś cānubhāvā harṣaṃ tam ādiśet//" iti/
            udāharaṇam--
            "avadhau divasāvasānakāle bhavanadvāri vilocane dadhānā/
            avalokya samāgataṃ tadā mām atha rāmā vikasanmukhī babhūva//"
            atrāvadhikāle priyāgamanaṃ vibhāvaḥ/ mukhavikāso 'nubhāvaḥ/</p>
         
         
         <p class="bold">saṃskārajanyaṃ jñānaṃ smṛtiḥ//</p>
         
         
         <p>yathā--
            "tanmañju mandahasitaṃ śvasitāni tāni sā vai kalaṅkavidhurā madhurānanaśrīḥ/
            adyāpi me hṛdayam unmadayanti hanta sāyaṃtanāmbujasahodaralocanāyāḥ//"
            cintāviśeṣo 'tra vibhāvaḥ/ bhrūnnatigātraniścalatvādaya ākṣepagamyā anubhāvāḥ/ yady
            apy atrāsyā eva smṛteḥ saṃcāriṇyāḥ, nāyikārūpasya vibhāvasya, hantapadagamyasya hṛdayavaikalyarūpānubhāvasya
            saṃyogād vipralambharasābhivyakte rasadhvanitvaṃ śakyate vaktum tathāpi smṛter evātra
            puraḥsphūrtikatvāc camatkāritvāc ca taddhvanitvam
            uktam/
            tadāder buddhisthaprakārāvacchinne śaktir iti naye buddheḥ śakyatāvacchedakānugamakatayā
            na vācyatāsaṃsparśaḥ/ buddhisthatvaṃ śakyatāvacchedakam iti naye 'pi smṛtitvena smṛter
            vyaktivedyataiva/ tasyāś cātra vākyavedyatve 'pi padasyaiva kurvadrūpatvāt padadhvaniviṣayatvam/
            etena bhāvānāṃ padavyaṅgatve na vaicitryam iti parāstam/ sāyaṃtanāmbujopamānena nayanayor
            uttarottarādhikanimīlanonmukhatvadhvananadvārā tasyā ānandamagnatāprakāśaḥ/
            "darānamatkaṃdharabandham īṣannimīlitasnigdhavilocanābjam/
            analpaniḥśvāsabharālasāṅgaṃ smarāmi saṅgaṃ ciram aṅganāyāḥ//"
            ity atra smṛtir na bhāvaḥ, svaśabdena nivedanād avyaṅgyatvāt/ nāpi smaraṇālaṃkāraḥ,
            sādṛśyāmūlakatvāt/ sādṛśyamūlakasyaiva smaraṇasyālaṃkāratvam, anyasya tu vyañjitasya
            bhāvatvam iti siddhāntāt/ kiṃ tu vibhāva eva sundaratvāt kathaṃcid rasaparyavasāyī/</p>
         
         
         <p class="bold">strīṇāṃ puruṣamukhāvalokanādeḥ puṃsāṃ ca pratijñābhaṅgaparābhavāder utpanno vaivarṇyādhomukhatvādikāraṇībhūtaś
            cittavṛttiviśeṣo vrīḍā//</p>
         
         
         <p>yathā--
            "kucakalaśayugāntarmāmakīnaṃ nakhāṅkaṃ
            sapulakatanu mandaṃ mandam ālokamānā/
            vinihitavadanaṃ māṃ vīkṣya bālā gavākṣe
            cakitanatanatāṅgī sadma sadyo viveśa//</p>
         
         
         <p>atra priyasya darśanaṃ, tena nāyikākartṛkatatkucāntarvartipriyanakhakṣatāvalokanajanyaharṣāvedakatatpulakāder
            darśanaṃ ca vibhāvaḥ/ sadyaḥ sadanapraveśo
            'nubhāvaḥ/
            yathā vā--
            "niruddhya yāntīṃ tarasā kapotīṃ kūjatkapotasya puro dadāne/
            mayi smitārdraṃ vadanāravindaṃ sā mandamandaṃ namayāṃbabhūva//"
            pūrvatra trāsa ivātrāpi harṣo leśatayā sannapi vrīḍāyā anuguṇa eva/ priyakartṛkaṃ
            kapotasyāgre kapotyāḥ samarpaṇaṃ vibhāvaḥ/ vadananamanam anubhāvaḥ/</p>
         
         
         <p class="bold">bhayaviyogādiprayojyā vastutattvānavadhāriṇī cittavṛttir mohaḥ/</p>
         
         
         <p>"avasthāntaraśabalitā sā tathā" iti tu navyāḥ/
            udāharaṇam--
            "viraheṇa vikalahṛdayā vilapantī dayita dayiteti/
            āgatam api taṃ savidhe paricayahīneva vīkṣate bālā//"
            atra kāntaviyogo vibhāvaḥ/ indriyavaikalyaṃ lajjādyabhāvaś cānubhāvaḥ/
            yathā vā--
            "śuṇḍādaṇḍaṃ kuṇḍalīkṛtya kūle kallolinyāḥ kiṃcid ākuñcitākṣaḥ/
            naivākarṣaty ambu naivāmbujāliṃ kāntāpetaḥ kṛtyaśūnyo gajendraḥ//"</p>
         
         
         <p class="bold">lobhaśokabhayādijanitopaplavanivāraṇakāraṇībhūtaś cittavṛttiviśeṣo dhṛtiḥ//</p>
         
         
         <p>udāharaṇam--
            "saṃtāpayāmi hṛdayaṃ dhāvaṃ dhāvaṃ dharātale kim aham/
            asti mama
            śirasi satataṃ nandakumāraḥ prabhuḥ paramaḥ//"
            atra vivekaśrutasaṃpattyādir vibhāvaḥ/ cāpalādyupaśamo 'nubhāvaḥ/ nanu cottarārdhe
            cintā nāstīti vastuno 'bhivyakteḥ katham asya dhṛtibhāvadhvanitvam iti cet, tasya
            dhṛtyupayogitayaivābhivyakteḥ/</p>
         
         
         <p class="bold">kim aniṣṭaṃ mama bhaviṣyatīty ākāraś cittavṛttiviśeṣaḥ śaṅkā//</p>
         
         
         <p>udāharaṇam--
            "vidhivañcitayā mayā na yātaṃ sakhi saṃketaniketanaṃ priyasya/
            adhunā bata kiṃ vidhātukāmo mayi kāmo nṛpatiḥ punar na jāne//"
            atra rājāparādho vibhāvaḥ/ mukhavaivarṇyādaya ākṣepyā anubhāvāḥ/ iyaṃ tu bhayādyutpādanena
            kampādikāriṇī, na tu cintā/</p>
         
         
         <p class="bold">ādhivyādhijanyabalahāniprabhavo vaivarṇyaśithilāṅgatvadṛgbhramaṇādihetur duḥkhaviśeṣo
            glāniḥ/</p>
         
         
         <p>yathā--
            "śayitā śaivalaśayane suṣamāśeṣā navendulekheva/
            priyam āgatam api savidhe satkurute madhuravīkṣaṇair eva//"
            atra priyaviraho vibhāvaḥ/ madhuravīkṣaṇair evety evakāreṇa bodhyamānā pratyudgamacaraṇanipatanāśleṣādīnāṃ
            nivṛttir anubhāvaḥ/ na cātra śramaḥ śaṅkyaḥ, kāraṇābhāvāt/ kecit tu vyādhyādiprabhavabalanāśaṃ
            glānim āhuḥ/ teṣāṃ mate cittavṛttyātmakeṣu bhāveṣu nāśarūpāyā glāneḥ kathaṃ samāveśa
            iti dhyeyam/ yady api "balasyāpacayo glānir ādhivyādhisamudbhavaḥ" iti lakṣaṇavākyād
            apacayaśabdena nāśa eva pratiyate, tathāpi prāg uktānupapattyā balanāśajanyaṃ duḥkham
            eva balāpacayaśabdena
            vivakṣitam/</p>
         
         
         <p class="bold">duḥkhadāridryāparādhādijanitaḥ svāpakarṣabhāṣaṇādihetuś cittavṛttiviśeṣo dainyam//</p>
         
         
         <p>udāharaṇam--
            "hatakena mayā vanāntare vanajākṣī sahasā vivāsitā/
            adhunā mama kutra sā satī patitasyeva parā sarasvatī//"
            sītāṃ parityaktavato bhagavataḥ śrīrāmabhadrasyeyam uktiḥ/ atra sītāparityāgarūpo
            'parādhas tajjanyaṃ duḥkhaṃ vā vibhāvaḥ/ patitasāmyarūpasvāpakarṣabhāṣaṇam anubhāvaḥ/
            yad āhuḥ--
            "cintautsukyān manastāpād daurgatyāc ca vibhāvataḥ/
            anubhāvāt tu śiraso 'bhyāvṛtter gātragauravāt//</p>
         
         
         <p>dehopaskaraṇatyāgād dainyaṃ bhāvaṃ vibhāvayet//" iti/
            "daurgatyāder anaujasyaṃ dainyaṃ malinatādikṛt/" iti ca/
            atra hatakena mayā vivāsitā na tu vidhinety etasyārthasya patitopamayaiva paripoṣaḥ,
            na tu śūdrādyupamayā/ yataḥ śūdrasya jātyaiva śrutidaurlabhyaṃ vidhinā kṛtam/ patitasya
            tu brāhmaṇāder vidhinā śrutisulabhatve svabhāvena kṛte 'pi tenaiva tathāvidhaṃ pāpam
            ācaratā svataḥ śrutir dūrīkṛteti tasya patitena sāmyam, tasyāś ca śrutyety upamālaṃkāro
            dainyam evālaṃkurute/ tathā mayeti seti copādānalakṣaṇāmūladhvanibhyāṃ kṛtaghnatvakṛtajñātvanirdayatvadayāvatītvādyanekadharmaprakāśanadvārā
            tad eva paripoṣyate, seti smṛtyā ca leśataḥ pratīyamānayā/</p>
         
         
         <p class="bold">iṣṭāprāptyaniṣṭaprāptyādijanitā dhyānāparaparyāyā vaivarṇyabhūlekhanādhomukhatvādihetuś
            cittavṛttiviśeṣaś cintā//</p>
         
         
         <p>yad āhuḥ--
            "vibhāvā yatra dāridryam aiśvaryabhraṃśanaṃ tathā/
            iṣṭārthāpahṛtiḥ śaśvacchvāsocchvāsāv adhomukham//</p>
         
         
         <p>saṃtāpaḥ smaraṇaṃ caiva kārśyaṃ dehānupaskṛtiḥ/
            adhṛtiś cānubhāvāḥ syuḥ sā cintā parikīrtitā//</p>
         
         
         <p>vitarko 'syāḥ kṣaṇe pūrve pāścāttye vopajāyate//" iti/
            "dhyānaṃ cintā hitānāpteḥ saṃtāpādikarī matā/" iti ca/
            udāharaṇam-
            "adharadyutir astapallavā mukhaśobhā śaśikāntilaṅghinī/
            akṛtapratimā tanuḥ kṛtā vidhinā kasya kṛte mṛgīdṛśaḥ//"
            atra tadaprāptir vibhāvaḥ/ anutāpādaya ākṣepyā anubhāvāḥ/ na cātrautsukyadhvanir iti
            vācyam/ kasya kṛtaity anirdhāritadharmyālambanāyāś cintāyā eva pratīyamānatayā sato
            'py autsukyasyaitadvākyena prādhānyenā 'bodhanāt/</p>
         
         
         <p class="bold">madyādyupayogajanmā ullāsākhyaḥ śayanahasitādihetuś cittavṛttiviśeṣo madaḥ//</p>
         
         
         <p>yadāhuḥ--
            "saṃmohānandasaṃdoho mado madyopayogajaḥ/" iti/ tatrottame puruṣe svāpo 'nubhāvaḥ/
            madhyame hasitagāne/ nīce tu rodanaparuṣoktyādi/ ayaṃ madas trividhaḥ, taruṇamadhyamādhamabhedāt/
            avyaktāsaṃgatavākyaiḥ sukumāraskhaladgatyā ca yo 'bhinīyate sa ādyāḥ/ bhujākṣepaskhalitaghūrṇitādibhir
            madhyamaḥ/ gatibhaṅgasmṛtināśahikkācchardyābhir adhamaḥ/</p>
         
         
         <p>udāharaṇam--
            "madhurataraṃ smayamānaḥ svasminn evālapañ śanaiḥ kim api/
            kokanadayaṃs trilokīm ālambanaśūnyam īkṣate kṣībaḥ//"
            atra mādakadravyasevanaṃ vibhāvaḥ/ avyaktālāpādy anubhāvaḥ/ atra mattasvabhāvavarṇanasya
            tanniṣṭhamadavyañjanārthatvān madabhāva eva pradhānam iti na svabhāvoktyalaṃkārasyaprādhānyam,
            api tu taddhvanyupaskārakatvam eva/
            idaṃ vā punar udāharaṇam--
            "madhurasān madhuraṃ hi tavādharaṃ taruṇi madvadane viniveśaya/
            mama gṛhāṇa kareṇa karāmbujaṃ papapatāmi hahā bhabhabhūtale//"
            atrāpi sa eva vibhāvaḥ/ adhikavarṇoccāraṇādir anubhāvaḥ/ pūrvārdhagatā grāmyoktir
            uttarārdhe ca taruṇīkare 'mbujopameyatayā nirūpaṇīye svakarasya tadupameyatayā nirūpaṇaṃ
            ca madam eva poṣayataḥ/</p>
         
         
         <p class="bold">bahutaraśārīravyāpārajanmā niḥśvā sāṅgasaṃmardanidrādikāraṇībhūtaḥ khedaviśeṣaḥ śramaḥ//</p>
         
         
         <p>yad ahuḥ--
            "adhvavyāyāmasevādyair vibhāvair anubhāvakaiḥ/
            gātrasaṃvāhanair āsya saṃkocair aṅgamoṭanaiḥ//</p>
         
         
         <p>niḥśvāsairjṛmbhitair mandaiḥ pādotkṣepaiḥ śramo mataḥ//" iti/
            "śramaḥ khedo 'dhvagatyāder nidrāśvāsādikṛnmataḥ/" iti ca/
            ayaṃ ca saty api bale jāyate, śārīravyāpārād eva ca jāyate, na tu glāniḥ/ ato glāneḥ
            śramasya bhedaḥ/
            udāharaṇam--
            "vidhāya sā madvadanānukūlaṃ kapolamūlaṃ hṛdaye śayānā/
            cirāya citre likhiteva tanvī na spandituṃ mandam api kṣamāsīt//"
            atra viparītasuratarūpaḥ śārīravyāpāro vibhāvaḥ/ spandarāhityaśayanādayo 'nubhāvāḥ/
            na cātra nidrābhāvadhvananena gatārthateti śaṅkyam/ suṣuptau hi jñānarāhityenaiva
            yatnarāhityān mandam api spandituṃ na kṣamāsīd ity asyānatiprayojanakatvāpatteḥ, śīṅābhihitatayā
            tasyā vyaṅgyatvānupapatteś ca/ śrame tv ānuguṇyam ucitam/</p>
         
         
         <p class="bold">rūpadhanavidyādipratyuktātmotkarṣajñānādhīnaparāvahelanaṃ garvaḥ//</p>
         
         
         <p>udāharaṇam--
            "ā mūlād ratnasānor malayavalayitād ā ca kūlāt payodher
            yāvantaḥ santi kāvyapraṇayanapaṭavas te viśaṅkaṃ vadantu/
            mṛdvīkāmadhyaniryanmasṛṇarasajharīmādhurībhāgyabhājāṃ
            vācām ācāryatāyāḥ padam anubhavituṃ ko 'sti dhanyo madanyaḥ//"
            atra svakīyakavitāyā ananyasādhāraṇatājñānaṃ vibhāvaḥ/ parādhikṣepaparaitādṛśavākyaprayogo
            'nubhāvaḥ/ imaṃ cāsūyāpi leśataḥ puṣṇāti/ utsāhapradhāno gūḍhagarvo hi vīrarasadhvaniḥ,
            ayaṃ tu garvapradhāna iti tasmād asya viśeṣaḥ/ tathā hi vīrarasaprasaṅge prāg udāhṛte
            "yadi vakti-"ityādi padye gīṣpatināgirām adhidevatayāpi sākam ahaṃ vadiṣyāmīti vacanenābhivyaktasyotsāhasya
            paripoṣakatayā sthitaḥ sarvebhyaḥ paṇḍitebhyo 'ham adhika iti garvaḥ, na tu prakṛtapadya
            iva nāsty eva mahītale madanya iti sphuṭoditena solluṇṭhavacanenānubhāvena prādhānyena
            pratīyamānaḥ/</p>
         
         
         <p class="bold">śramādiprayojyaṃ cetaḥsaṃmīlanaṃ nidrā//</p>
         
         
         <p>netranimīlanagātraniṣkriyatvādayo 'syā anubhāvāḥ/
            udāharaṇam--
            "sā madāgamanabṛṃhitatoṣā jāgareṇa gamitākhiladoṣā/
            bodhitāpi bubudhe madhūpair na prātar ānanajasaurabhalubdhaiḥ//"
            rātrijāgaraṇaśramo 'tra vibhāvaḥ/ madhupair bodhābhāvo 'nubhāvaḥ/</p>
         
         
         <p class="bold">śāstrādivicārajanyam arthanirdhāraṇaṃ matiḥ//</p>
         
         
         <p>atra niḥśaṅkatadarthānuṣṭhānasaṃśayocchedādayo 'nubhāvāḥ/
            udāharaṇam--
            "nikhilaṃ jagad eva naśvaraṃ punar asmin nitarāṃ kalevaram/
            atha tasya kṛte kiyānayaṃ kriyate hanta mayā pariśramaḥ//"
            "śarīram etajjalabudbudopamam" ityādiśāstraparyālocanam atra vibhāvaḥ/ hantapadagamyā
            svanindā rājasevādiviratir vitṛṣṇatā cānubhāvaḥ/ jhagiti mater eva camatkārād dhvanivyapadeśahetutā,
            na śāntasya, vilambena pratiteḥ/</p>
         
         
         <p class="bold">rogavirahādiprabhavo manastāpo vyādhiḥ//</p>
         
         
         <p>gātraśaithilyaśvāsādayo 'trānubhāvāḥ/
            yadāhuḥ--
            "ekaikaśo dvandvaśo vā trayāṇāṃ vā prakopataḥ/
            vātapittakaphānāṃ syur vyādhayo ye jvarādayaḥ//</p>
         
         
         <p>iha tatprabhavo bhāvo vyādhir ity abhidhīyate//"
            udāharaṇam--
            "hṛdaye kṛtaśaivalānuṣaṅgā muhur aṅgāni yatas tataḥ kṣipantī/
            tadudantapare mukhe sakhīnām atidīnām iyam ādadhāti dṛṣṭim//"
            viraho 'tra vibhāvaḥ/ aṅgakṣepādir anubhāvaḥ/</p>
         
         
         <p class="bold">bhīror ghorasattvadarśanasphūrjathuśravaṇādijanmā cittavṛttiviśeṣas trāsaḥ//</p>
         
         
         <p>anubhāvāś cāsya romāñcakampastambhabhramādayaḥ/
            yadāhuḥ--
            "autpātikair manaḥ kṣepas trāsaḥ kampādikārakaḥ/"
            udāharaṇam--
            "ālīṣu kelīrabhasena bālā muhur mamālāpam upālapantī/"
            ārād upākarṇya giraṃ madīyāṃ saudāminīyāṃ suṣamā mayāsīt//</p>
         
         
         <p>atra patyā svavacanākarṇanaṃ vibhāvaḥ/ palāyanam anubhāvaḥ/ na cātra lajjāyā vyaṅgyatvam
            āśaṅkanīyam/ śaiśavenaiva tasyā nirāsāt/
            idaṃ vā viviktam udāharaṇam--
            "mā
            kuru kaśāṃ karābje karuṇāvati kampate mama svāntam/
            khelan na jātu gopair amba vilambaṃ kariṣyāmi//"
            eṣā bhagavato līlāgopakiśorasyoktiḥ/</p>
         
         
         <p class="bold">nidrāvibhāvotthajñānaṃ suptam//</p>
         
         
         <p>svapna iti yāvat/ asyānubhāvaḥ pralāpādiḥ/ netranimīlanādayas tu nidrāyā evānubhāvā
            na tv asya, anidaṃjanyatvāt/ yat tu prācīnaiḥ "asyānubhāvā nibhṛtagātranetranimīlanaṃ"
            ityādy uktaṃ tadanyathāsiddhānām api teṣām etadbhāvavyāpakatvād iti dhyeyam/
            udāharaṇam--
            "akaruṇa mṛṣābhāṣāsindho vimuñca mamāñcalaṃ
            tava paricitaḥ snehaḥ samyaṅ mayety anubhāṣiṇīm/
            aviralagaladbāṣpāṃ tanvīṃ nirastavibhūṣaṇāṃ
            ka iha bhavatīṃ bhadre nidre vinā vinivedayet//"
            eṣā pravāsagatasya svapne 'pi priyām evaṃbhāṣiṇīṃ dṛṣṭavato nidrāṃ prati kasyacid
            uktiḥ/ yady apy evaṃbhūtāyāḥ priyatamāvasthāyā nivedanena nidre mama bhavatyā mahānupakāraḥ
            kṛta iti vastu, vipralambhaśṛṅgāraś cātra pratītipatham avatarati, tathāpi puraḥsphūrtikatayā
            svapnadhvananam atrodāhṛtaṃ, na prānte tayor dhvananaṃ niroddhum īṣṭe/</p>
         
         
         <p class="bold">nidrānāśottaraṃ jāyamāno bodho vibodhaḥ//</p>
         
         
         <p>nidrānāśaś ca tatpūrtisvapnāntabalavacchabdasparśādibhir jāyata iti ta evātra vibhāvāḥ/
            akṣimardanagātramardanādayo 'nubhāvāḥ/
            tatra
            saṃkṣepeṇodāharaṇam--
            "nitarāṃ hitayādya nidrayā me bata yāme carame niveditāyāḥ/
            sudṛśo vacanaṃ śṛṇomi yāvan mayi tāvat pracukopa vārivāhaḥ//"
            atra garjitaśravaṇaṃ vibhāvaḥ/ priyāvacanaśravaṇollāsanāśo 'nubhāvas tūnneyaḥ/ kecid
            avidyādhvaṃsajanyam apy amum āmananti/ teṣāṃ mate--
            "naṣṭo mohaḥ smṛtir labdhā tvatprasādān mayācyuta/
            sthito 'smi gatasaṃdehaḥ kariṣye vacanaṃ tava//"
            iti gītāpadyam udāhāryam/ na tu vārivāhaviṣayāyā asūyāyā evātra vākyārthateti śaṅkyam/
            vibodhapratītau hi satyāṃ tasminn anaucityāvagame saty anucitavibodhajanakatvena vārivāhe
            'sūyāyā vilambena pratīteḥ, paramukhanirīkṣakatvāt/ syād api tasyā api prādhānyam,
            yadi vārivāhe niṣkaruṇatvādibodhakaṃ kiṃcid api syāt/ nāpi svapnasya, vārivāhanādena
            tannāśasyaiva pratipatteḥ/ astu vā svapnabhāvapraśamenāsūyayā ca sahāsya saṃkaraḥ/
            idaṃ tu nodāhāryam--
            "gāḍham āliṅgya sakalāṃ yāminīṃ saha tasthuṣīm/
            nidrāṃ vihāya sa prātar āliliṅgātha cetanām//"
            vibodhasya cetanāpadavācyatvāt/ yathā kaścit satyapratijño dvābhyāṃ nāyikābhyāṃ dvau
            kālāv upabhogārthaṃ dattvā yathocite kāla ekām upabhujya kālakantare pravṛtte tāṃ
            vihāyāparāṃ bhuṅkte, tathaivāyaṃ rātrau nidrāṃ prātaś cetanām iti samāsokter eveha
            prakāśanāt/</p>
         
         
         <p class="bold">parakṛtāvajñādinānāparādhajanyo maunavākpāruṣyādikāraṇībhūtaś cittavṛttiviśeṣo 'marṣaḥ//</p>
         
         
         <p>prāgvat
            kāraṇānāṃ kāryāṇāṃ ca krameṇa vibhāvānubhāvatvam/
            udāharaṇam--
            "vakṣojāgraṃ pāṇināmṛṣya dūre yātasya drāgānanābjaṃ priyasya/
            śoṇāgrābhyāṃ bhāminī locanābhyāṃ joṣaṃ joṣam joṣam evāvatasthe//"
            iha tv ākasmikastanāgrasparśo vibhāvaḥ/ nayanāruṇyanirnimeṣanirīkṣaṇe anubhāvau/
            nanu krodhāmarṣayoḥ sthāyisaṃcāriṇor bhāvayoḥ kiṃ bhedakam iti cet, viṣayatāvailakṣaṇyam
            eveti gṛhāṇa/ tatra tu gamakaṃ jhaṭiti paravināśādau pravṛttir vacanavaimukhyādikaṃ
            ceti kāryavailakṣaṇyam/</p>
         
         
         <p class="bold">vrīḍādibhir nimittair harṣādyanubhāvānāṃ gopanāya janito bhāvaviśeṣo 'vahittham//</p>
         
         
         <p>taduktam--
            "anubhāvapidhānārthe 'vahitthaṃ bhāva ucyate/
            tadvibhāvyaṃ bhayavrīḍādhārṣṭyakauṭilyagauravaiḥ//"
            yathā--
            "prasaṅge gopānāṃ guruṣu mahimānaṃ yadupater
            upākarṇya svidyatpulakitakapolā kulavadhūḥ/
            viṣajvālājālaṃ jhagiti vamataḥ pannagapateḥ
            phaṇāyāṃ sāścaryaṃ kathayatitarāṃ tāṇḍavavidhim//</p>
         
         
         <p>atra
            vrīḍā vibhāvaḥ/ tādṛśakāliyakathāprasaṅgo 'nubhāvaḥ/ evaṃ bhayādiprayojyam apy udāhāryam/</p>
         
         
         <p class="bold">adhikṣepāpamānādiprabhavā kim asya karomītyādyākārā cittavṛttir ugratā//</p>
         
         
         <p>yadāhuḥ--
            "nṛpāparādho 'saddoṣakīrtanaṃ coradhāraṇam/
            vibhāvāḥ syur atho bandho vadhas tāḍanabhanabhartsane//</p>
         
         
         <p>ete yatrānubhāvās tadaugryaṃ nirdayatātmakam//" iti/
            yathā--
            "avāpya bhaṅgaṃ khalu saṃgarāṅgaṇe nitāntam aṅgādhipater amaṅgalam/
            paraprabhāvaṃ mama gāṇḍivaṃ dhanur vinindatas te hṛdayaṃ na kampate//"
            eṣā karṇena parābhūtaṃ gāṇḍivaṃ nindantaṃ yudhiṣṭhiraṃ prati dhanaṃjayasyoktiḥ/ yudhiṣṭhirakartṛkā
            gāṇḍivanindātra vibhāvaḥ/ vadhecchānubhāvaḥ/ na cāmarṣogratayor nāsti bheda iti vācyam/
            prāg udāhṛte 'marṣadhvanāv ugratāyā apratīteḥ/ nāpy asau krodhaḥ/ tasya sthāyitvenāsyāḥ
            saṃcāriṇītvenaiva bhedāt/</p>
         
         
         <p class="bold">vipralambhamahāpattiparamānandādijanmā 'nyasminn anyāvabhāsa unmādaḥ//</p>
         
         
         <p>śuktirajatādijñānavyāvṛttaye janmāntam/
            udāharaṇam--
            "akaruṇahṛdaya priyatama muñcāmi tvām itaḥ paraṃ nāham/
            ity ālapati karāmbujam ādāyālījanasya vikalā sā//"
            eṣā
            pravāsagataṃ svanāyikāvṛttāntaṃ pṛcchantaṃ nāyakaṃ prati kasyāścit saṃdeśahāriṇyā
            uktiḥ/ priyaviraho 'tra vibhāvaḥ/ asaṃbaddhoktir anubhāvaḥ/ unmādasya vyādhāv antarbhāve
            saṃbhavaty api pṛthag upādānaṃ vyādhyantarāpekṣayā vaicitryaviśeṣasphoraṇāya/</p>
         
         
         <p class="bold">rogādijanyā mūrchārūpā maraṇaprāgavasthā maraṇam//</p>
         
         
         <p>na cātra prāṇaviyogātmakaṃ mukhyaṃ maraṇam ucitaṃ grahītum/ cittavṛttyātmakeṣu bhāveṣu
            tasyāprasakteḥ/ bhāveṣu ca sarveṣu kāryasahavartitayā śarīraprāṇasaṃyogasya hetutvāt/
            udāharaṇam--
            "dayitasya guṇānanusmarantī śayane saṃprati yā vilokitāsīt/
            adhunā khalu hanta sā kṛśāṅgī giram aṅgīkurute na bhāṣitāpi//"
            priyaviraho 'tra vibhāva/ vacanavirāmo 'nubhāvaḥ/ hantapadasyātrātyantam upakārakatvād
            vākyavyaṅgyo 'py ayaṃ bhāvaḥ padavyaṅgyatām āvahati/ etena bhāvasya padavyaṅgyatāyāṃ
            nātyantaṃ vaicitryam iti parāstam/
            dayitasya guṇān anusmarantīty anena vyajyamānaṃ "caramāvasthāyām api tasyā dayitaguṇavismaraṇaṃ
            nābhūd" iti vastu, vipralambhasya śokasya vā caramam abhivyaktasya poṣakam/ ayaṃ ca
            bhāvaḥ svavyañjakavākyottaravartinā vākyāntareṇa saṃdarbhaghaṭakena nāyikādeḥ pratyujjīvanavarṇane
            vipralambhasya, anyathā tu karuṇasya poṣaka iti vivekaḥ/ kavayaḥ punar amuṃ prādhānyena
            na varṇayanti, amaṅgalaprāyatvāt/</p>
         
         
         <p class="bold">saṃdehādyanantaraṃ jāyamāna ūho vitarkaḥ//</p>
         
         
         <p>sa ca niścayānukūlaḥ/
            "yadi sā mithilendranandinī nitarām eva na vidyate bhuvi/</p>
         
         
         <p>atha me katham asti jīvitaṃ na vinālambanam āśritasthitiḥ//"
            svātmani bhagavato rāmasyaiṣoktiḥ/ bhuvi sītāsti na veti saṃdeho 'tra vibhāvaḥ/ bhrūkṣepaśiroṅgulinartanam
            ākṣiptam anubhāvaḥ/ na cāsau cinteti śakyaṃ vaditum, cintāyā niyamena niścayaṃ pratyaprayojakatvāt/
            kiṃ bhaviṣyati kathaṃ bhaviṣyatīty ādy ākārāyāś cintāyāḥ, idam itthaṃ bhavitum arhati
            prāyaśa ityākārasya vitarkasya viṣayavailakṣaṇyopalambhāc ca/ na vinetyādinokto 'rthāntaranyāso
            'py asminn evānukūlaḥ/</p>
         
         
         <p class="bold">iṣṭāsiddhirājagurvādyaparādhādijanyo 'nutāpo viṣādaḥ//</p>
         
         
         <p>udāharaṇam--
            "bhāskarasūnāv astaṃ yāte jāte ca pāṇḍavotkarṣe/
            duryodhanasya jīvita katham iva nādyāpi niryāsi//"
            atra svāpakarṣaparotkarṣayor darśanaṃ vibhāvaḥ/ jīvitaniryāṇāśaṃsā, tadākṣiptaṃ vadananamanādi
            cānubhāvaḥ/ asminn eva ca viṣādadhvanau duryodhanasyety arthāntarasaṃkramitavācyadhvanir
            anugrāhakaḥ/ na cātra trāsabhāvadhvanitvaṃ śakyam, paravīrasya duryodhanasya trāsaleśasyāpyayogāt/
            nāpi cintādhvanitvam, yuddhvā mariṣyāmīti tasya vyavasāyāt/ nāpi dainyadhvanitvam,
            sakalasainyakṣaye 'pi vipadas tenāgaṇanāt/ na vā vīrarasadhvanitvam, maraṇasya śaraṇīkaraṇe
            parāpakarṣajīvitasyotsāhasyābhāvāt/
            idaṃ punar atra nodāhāryam--
            "ayi pavanarayāṇāṃ nirdayānāṃ hayānāṃ
            ślathaya gatim ahaṃ no saṃgaraṃ draṣṭum īhe/
            śrutivivaram amī me dārayanti prakupyad
            bhujaganibhabhujānāṃ bāhujānāṃ ninādāḥ//</p>
         
         
         <p>atra trāsasyaiva pratīyamānatvena
            viṣādasyāpratīteḥ/ leśatayā pratitau vā trāsa evānuguṇyaucityena dhvanivyapadeśāyogyatvāt/</p>
         
         
         <p class="bold">adhunaivāsya lābho mamāstv itīcchā autsukyam//</p>
         
         
         <p>iṣṭavirahādir atra vibhāvaḥ/ tvarācintādayo 'nubhāvāḥ/
            yadāhuḥ--
            "saṃjātam iṣṭavirahād uddīptaṃ priyasaṃsmṛteḥ/
            nidrayā tandrayā gātragauraveṇa ca cintayā//</p>
         
         
         <p>anubhāvitam ākhyātam autsukyaṃ bhāvakovidaiḥ//" iti/
            udāharaṇam--
            "nipatadbāṣpasaṃrodham uktacāñcalyatārakam/
            kadā nayananīlābjam ālokeya mṛgīdṛśaḥ//"</p>
         
         
         <p class="bold">anarthātiśayajanitā cittasya saṃbhramākhyā vṛttir āvegaḥ//</p>
         
         
         <p>udāharaṇam--
            "līlayā vihitasindhubandhana so 'yam eti raghuvaṃśanandanaḥ/
            darpadurvilasito daśānanaḥ kutra yāmi nikaṭe kulakṣayaḥ//</p>
         
         
         <p>eṣā svātmani mandodaryā uktiḥ/ raghunandanāgamanam atra vibhāvaḥ/
            kutra yāmīty etad vyaṅgyaḥ sthairyābhāvo 'nubhāvaḥ/ na cātra cintā prādhānyena vyajyata
            iti śakyate vaktum, kutra yāmīti sphuṭaṃ pratītena sthairyābhāvenodvegasyeva cintāyā
            apratyāyanāt/ paraṃ tv āvegacarvaṇāyāṃ tatparipoṣakatayā guṇatvena cintāpi viṣayībhavati/</p>
         
         
         <p class="bold">cintotkaṇṭhābhayaviraheṣṭāniṣṭadarśanaśravaṇādijanyāvaśyakartavyārthapratisaṃdhānavikalā
            cittavṛttir jaḍatā//</p>
         
         
         <p>iyaṃ ca mohāt pūrvataḥ parataś ca jāyate/
            yad āha--
            "kāryāviveko jaḍatā pasyataḥ śṛṇvato 'pi vā/
            tadvibhāvāḥ priyāniṣṭadarśanaśravaṇe rujā//</p>
         
         
         <p>anubhāvās tv amī tūṣṇīṃ bhāvavismaraṇādayaḥ/
            sā pūrvaṃ parato vā syān mohād iti vidāṃ matam//"
            udāharaṇam--
            "yad avadhi dayito vilocanābhyāṃ sahacari daivavaśena dūrato 'bhūt/
            tad avadhi śithilīkṛto madīyair atha karaṇaiḥ praṇayo nijakriyāsu//"
            priyaviraho 'tra vibhāvaḥ/ karaṇaiś cakṣuḥśravaṇādibhiḥ kriyāsu tattatpramitiṣu praṇayasya
            śithilīkaraṇam anubhāvaḥ/ mohe cakṣurādibhiś cākṣuṣāder ajananam, iha
            tu prakāraviśeṣavaiśiṣṭyena bāhulyenājananam iti tasmād asya viśeṣaḥ/ ata evodāharaṇe
            śithilīkṛta ity uktam, na tu tyakta iti/</p>
         
         
         <p class="bold">atitṛptigarbhavyādhiśramādijanyā cetasaḥ kriyānunmukhatālasyam//</p>
         
         
         <p>atra ca nāsāmarthyam/ nāpi kāryākāryavivekaśūnyatvam/ tena kāryākaraṇarūpasyānubhāvasya
            tulyatve 'pi glāner jaḍatāyāś cāsya bhedaḥ/
            udāharaṇam--
            "nikhilāṃ
            rajanīṃ priyeṇa dūrād upayātena vibodhitā kathābhiḥ/
            adhikaṃ na hi pārayāmi vaktuṃ sakhi mā jalpa tavāyasī rasajñā//"
            eṣā hi priyāgamanadvitīyadivase muhurniśāvṛttāntaṃ pṛcchantīṃ sakhīṃ prati rajanijāgaraṇajanitālasyāyāḥ
            kasyāścid uktiḥ/ atra rajanijāgaraṇaṃ vibhāvaḥ/ adhikasaṃbhāṣaṇābhāvo 'nubhāvaḥ/ jaḍatāyāṃ
            mohāt pūrvavartitvam uttaravartitvaṃ vā niyatam, na tv atrety aparo viśeṣaḥ/ gopanīyaviṣayatvād
            yadi kathābhir ity avivakṣitavācyaṃ tadā śramo 'stu paripoṣakaḥ/ śramajanye hy ālasye
            śramasya poṣakatāyā avāryatvāt/ atitṛptyādijanite tv ālasye śramād viviktaviṣayatvaṃ
            bodhyam/</p>
         
         
         <p class="bold">parotkarṣadarśanādijanyaḥ paranindādikāraṇībhūtaś cittavṛttiviśeṣo 'sūyā//</p>
         
         
         <p>imām evāsahanādiśabdair vyavaharanti/
            yathā--
            "kutra śaivaṃ dhanur idaṃ kva cāyaṃ prākṛtaḥ śiśuḥ/
            bhaṅgas tu sarvasaṃhartrā kālenaiva vinirmitaḥ//"
            eṣā bhagnaharakārmukasya bhagavato rāmasya parākramam asahamānānāṃ tatratyānāṃ rājñām
            uktiḥ/ atra ca śrīmaddāśarathibalasya sarvotkṛṣṭatāyā darśanaṃ vibhāvaḥ/ prākṛtaśiśupadagamyā
            nindā anubhāvaḥ/
            "tṛṣṇālolavilocane kalayati prācīṃ cakoravraje
            maunaṃ muñcati kiṃ ca kairavakule kāme dhanur dhunvati/
            māne mānavatījanasya sapadi prasthātukāme 'dhūnā
            dhātaḥ kiṃ nu vidhau vidhātum ucito dhārādharāḍambaraḥ//"
            atrāpi yady api tadīyocchṛṅkhalatādidarśanajanyā anucitakāritvarūpanindāprakāśānubhāvitā
            kavigatā vidhātrālambanāsūyā vyajyata iti śakyate vaktum, tathāpi kāryakāraṇayos tulyatvād
            abhivyaktenāmarṣeṇa śabalitaivāsau
            na viviktatayā pratiyate/ nahi vidhātur aparādha iva bhagavato rāmasyāparādho 'sti
            yena kaver iva vīrāṇām apy amarṣo 'bhivyajyeta/ svabhāvo hi mahonnatakriyāniṣpādanaṃ
            vīrāṇām/ atrāprastutacandravṛttāntena prastutarājakumārādivṛttāntasya dhvananān nāsty
            asūyādhvanitvam iti tu na vācyam/ ekadhvaner dhvanyantarāvirodhitvāt/ anyathā mahāvākyadhvaner
            avāntaravākyadhvanibhiḥ, teṣāṃ ca padadhvanibhiḥ saha sāmānādhikaraṇyaṃ kutrāpi na
            syāt/</p>
         
         
         <p class="bold">viyogaśokabhayajugupsādīnām atiśayād grahāveśādeś cotpanno vyādhiviśeṣo 'pasmāraḥ//</p>
         
         
         <p>vyādhitvenāsya kathane 'pi viśeṣākāreṇa punaḥ kathanaṃ bībhatsabhayānakayor asyaiva
            vyādher aṅgatvaṃ nānyasyeti sphoraṇāya/ vipralambhe tu vyādhyantarasyāpi ca/ udāharaṇam--
            "harim āgatam ākarṇya mathurām antakāntakam/
            kampamānaḥ śvasan kaṃso nipapāta mahītale//"
            atra bhayaṃ vibhāvaḥ/ kampaniḥśvāsapatanādayo 'nubhāvāḥ/</p>
         
         
         <p class="bold">amarṣādijanyavākpāruṣyādikāraṇībhūtā cittavṛttiś capalatā//</p>
         
         
         <p>yad āhu--
            "amarṣaprātikūlyerṣyārāgadveṣāś ca matsaraḥ/
            iti yatra vibhāvāḥ syur anubhāvas tu bhartsanam//</p>
         
         
         <p>vākpāruṣyaṃ prahāraś ca tāḍanaṃ vadhabandhane/
            taccāpalam
            anālocya kāryakāritvam iṣyate//" iti/
            udāharaṇam--
            "ahitavrata pāpātman maivaṃ me darśayānanam/
            ātmānaṃ hantum icchāmi yena tvam asi bhāvitaḥ//"
            eṣā bhagavadanuraktivighaṭanopāyam apaśyataḥ prahlādaṃ prati hiraṇyakaśipor uktiḥ/
            bhagavaddveṣotthāpitaḥ putradveṣo 'tra vibhāvaḥ/ ātmavadhecchā paruṣavacanaṃ cānubhāvaḥ/
            na cāmarṣa evātra vyajyata iti vācyam/
            sadaiva bhagavadanurāgiṇi prahlāde hiraṇyakaśipor amarṣasya cirakālasaṃbhṛtatvenātmavadhecchāyā
            idaṃprathamatānupapatteḥ/
            idaṃprathamakāryasya cedaṃprathamakāraṇaprayojyatayā prācīnacittavṛttivilakṣaṇāyā
            eva capalatākhyacittavṛtteḥ siddheḥ/ na cāmarṣaprakarṣa evātmavadhecchādikāraṇam abhivyajyatām
            iti vācyam/ prakarṣasyāpi svābhāvikavilakṣaṇalakṣaṇatāyā āvaśyakatayā tasyaiva capalatāpadārthatvāt/
            nīcapuruṣeṣv
            <span class="bold">ākrośanādhikṣepavyādhitāḍanadāridryeṣṭavirahaparasaṃpaddarśanādibhiḥ, uttameṣu tv
               avajñādibhir janitā viṣayadveṣākhyā rodanadīrghaśvāsadīnamukhatādikāriṇī cittavṛttir
               nirvedaḥ/</span></p>
         
         
         <p>udāharaṇam--
            "yadi lakṣmaṇa sā mṛgekṣaṇā na madīkṣāsaraṇiṃ sameṣyati/
            amunā jaḍajīvitena me jagatā vā viphalena kiṃ phalam//"
            nityānityavastuvivekajanyatvābhāvān nāsau rasavyapadeśahetuḥ/
            devādiviṣayā ratir yathā--
            "bhavaddvāri
            krudhyajjayavijayadaṇḍāhatidalat-
            kirīṭās te kīṭā iva vidhimahendraprabhṛtayaḥ/
            vitiṣṭhante yuṣman nayanaparipātotkalikayā
            varākāḥ ke tatra kṣapitamura nākādhipatayaḥ//"
            atrāpamānasahanabhagavaddvāraniṣevaṇabhagavatkaṭākṣapātābhilāṣādibhir brahmādigatā
            bhagavadālambanā ratir nābhivyajyate, api tu bhagavadaiśvaryam avāṅmanasagocara iti
            cet tathāpi tādṛśabhagavadaiśvaryavarṇanānubhāvitayā kavigatabhagavadālambanaratyā
            dhvanitvam akṣatam eva/
            idaṃ vodāharaṇam--
            "na dhanaṃ na ca rājyasaṃpadaṃ na hi vidyām idam ekam arthaye/
            mayi dhehi manāg api prabho karuṇābhaṅgitaraṅgitāṃ dṛśam//"
            atra dhanādyapekṣāśūnyasya bhagavaddṛgantapātābhilāṣo hi bhagavaty atyantānuraktiṃ
            vyanakti/ evaṃ saṃkṣepeṇa nirūpitā bhāvāḥ//</p>
         
         
         <p>atha katham asya saṃkhyāniyamaḥ/ mātsaryodvegadambherṣyāvivekanirṇayaklaibyakṣamākutukotkaṇṭhāvinayasaṃśayadhārṣṭyādīnām
            api tatra tatra lakṣyeṣu darśanāt iti cet, na/ ukteṣv evaiṣām antarbhāveṇa saṃkhyāntarānupapatteḥ/
            asūyāto mātsaryasya, trāsād udvegasya, avahitthākhyād bhāvād dambhasya, amarṣād īrṣyāyāḥ,
            mater vivekanirṇayayoḥ, dainyāt klaibyasya, dhṛteḥ kṣamāyāḥ, autsukyāt kutukotkaṇṭhayoḥ,
            lajjāyā vinayasya, tarkāt saṃśayasya, cāpalād dhārṣṭyasya ca vastutaḥ sūkṣme bhede
            'pi nāntarīyakatayā tadanatiriktasyaivādhyavasāyāt/ munivacanānupālanasya saṃbhava
            ucchṛṅkhalatāyā anaucityāt/ eṣu ca saṃcāribhāveṣu madhye kecana keṣāṃcana vibhāvā
            anubhāvāś ca
            bhavanti/
            tathā hi-- īrṣyāyā nirvedaṃ prati vibhāvatvam, asūyāṃ prati cānubhāvatvam/ cintāyā
            nidrāṃ prati vibhāvatvam, autsukyaṃ prati cānubhāvatetyādi svayam ūhyam/
            atha rasābhāsaḥ-- tatra</p>
         
         
         <p class="bold">anucitavibhāvālambanatvaṃ rasābhāsatvam//</p>
         
         
         <p>vibhāvādāv anaucityaṃ punar lokānāṃ vyavahārato vijñeyam/ yatra teṣām ayuktam iti
            dhīr iti kecid āhuḥ/ tad apare na kṣamante/ munipatnyādiviṣayakaratyādeḥ saṃgrahe
            'pi bahunāyakaviṣayāyā anubhayaniṣṭhāyāś ca rater asaṃgrahāt/ tatra vibhāvagatasyānaucityasyābhāvāt/
            tasmād anaucityena ratyādir viśeṣaṇīyaḥ/ itthaṃ cānucitavibhāvālambanāyā bahunāyakaviṣayāyā
            anubhayaniṣṭhāyāś ca saṃgraha iti/ anaucityaṃ ca prāgvad eva/ tatra rasādyābhāsatvaṃ
            rasatvādinā na samānādhikaraṇam/ nirmalasyaiva rasāditvāt/ "hetvābhāsatvam iva hetutvena"
            ity eke/ "na hy anucitatvenātmahāniḥ, api tu sadoṣatvād ābhāsavyavahāraḥ/ aśvābhāsādivyavahāravat"
            ity apare/
            udāharaṇam--
            "śatenopāyānāṃ katham api gataḥ saudhaśikharaṃ
            sudhāphenasvacche rahasi śayitāṃ puṣpaśayane/
            vibodhya kṣāmāṅgīṃ cakitanayanāṃ smeravadanāṃ
            saniḥśvāsaṃ śliṣyaty ahaha sukṛtī rājaramaṇīm//"
            atrālambanam anucitapraṇayā rājaramaṇī/ rahorajanyādy uddīpanam/ sāhasena rājāntaḥpure
            gamanam, prāṇeṣūpekṣā, niḥśvāsāśleṣādayaś cānubhāvāḥ/ śaṅkādayaḥ saṃcāriṇaḥ/ niṣiddhālambanakatvāc
            cāsyā rateḥ, ābhāsatvaṃ rasasya/ na cātra cakitanayanām ity anena parapuruṣasparśatrāsābhivyaktyā
            rater anubhayaniṣṭhatety ābhāsatāhetur vācyaḥ/
            asyāś ca cirāya tasminn āsaktāyā antaḥpure parapuruṣāgamanasyātyantam asaṃbhāvanayā
            ka eṣa māṃ bodhayatīty ādāv ucita eva trāsaḥ/ anantaraṃ ca paricayābhivyaktyā so 'yaṃ
            matpriyo madarthaṃ prāṇān api tṛṇīkṛtyāgata iti jñānād utpannaṃ harṣam abhivyañjayat
            smeravadanām iti viśeṣaṇaṃ ratiṃ tadīyām api vyanakti/ paraṃ tu prādhānyaṃ nāyakaniṣṭhāyā
            eva rateḥ, sakalavākyārthatvāt/
            yathā vā--
            "bhavanaṃ karuṇāvatī viśantī gamanājñālavalābhalālaseṣu/
            taruṇeṣu vilocanābjamālām atha bālā pathi pātayāṃbabhūva//</p>
         
         
         <p>atra kutaś cid āgacchantyāḥ pathi tadīyarūpayauvanagṛhītamānasair yuvabhir anugamyamānāyāḥ
            kasyāś cid bhavanapraveśasamaye nijasevāsārthakyavijñānāya gamanājñāpanarūpalābhalālaseṣu
            teṣu paramapariśramasmaraṇasaṃjātakaruṇāyā gamanājñādānanivedakasya vilocanāmbujamālāparikṣepasyānubhāvasya
            varṇanād abhivyajyamānā ratir bahuvacanena bahuviṣayā gamyata iti bhavaty ayam api
            rasābhāsaḥ/
            yathā vā--
            "bhujapañjare gṛhītā navapariṇītā vareṇa vadhūḥ/
            tatkālajālapatitā bālakuraṅgīva vepate nitarām//"
            atra rater navavadhvā manāg apy asparśād anubhayaniṣṭhatvenābhāsatvam/
            yathā coktam--
            "upanāyakasaṃsthāyāṃ munigurupatnīgatāyāṃ ca/
            bahunāyakaviṣayāyāṃ ratau tathānubhayaniṣṭhāyām//" iti/
            atra muniguruśabdayor upalakṣaṇaparatayā rājāder api
            grahaṇam/
            athātra kiṃ vyaṅgyam--
            "vyānamrāś calitāś caiva sphāritāḥ paramākulāḥ/
            pāṇḍuputreṣu pāñcālyāḥ patanti prathamā dṛśaḥ//"
            atra vyānamratayā dharmātmatāprayojyaṃ yudhiṣṭhire sabhaktitvam, calitatayā sthūlākāratāprayojyaṃ
            bhīmasene satrāsatvam, sphāritatayā alaukikaśauryaśravaṇaprayojyam arjune saharṣatvam,
            paramākulatayā paramasaundaryaprayojyaṃ nakulasahadevayor autsukyaṃ ca vyañjayantībhir
            dṛgbhiḥ pāñcālyā bahuviṣayāyā rater abhivyañjanād rasābhāsa eveti navyāḥ/ prāñcas
            tv apariṇetṛbahunāyakaviṣayatve rater ābhāsatety āhuḥ/ tatra śṛṅgārarasa iva śṛṅgārābhāso
            'pi dvividhaḥ/ saṃyogavipralambhabhedāt/ saṃyogābhāsas tv anupadam evodāhṛtaḥ/
            vipralambhābhāso yathā--
            "vyatyastaṃ lapati kṣaṇaṃ kṣaṇam atho maunaṃ samālambate
            sarvasmin vidadhāti kiṃ ca viṣaye dṛṣṭi nirālambanām/
            śvāsaṃ dīrgham urīkaroti na manāg aṅgeṣu dhatte dhṛtiṃ
            vaidehīkamanīyatākavalito hā hanta laṅkeśvaraḥ//"
            atra sītālambaneyaṃ laṅkeśagatā vipralambharatir anubhayaniṣṭhatayā jagadgurupatnīviṣayakatayā
            cābhāsatāṃ gatā, vyatyastaṃ lapatīty ādibhir uktibhir vyajyamānair unmādaśramamohacintāvyādhibhis
            tathaivābhāsatāṃ gataiḥ prādhānyena paripoṣyamāṇā dhvanivyapadeśahetuḥ/ evaṃ kalahaśīlakuputrādyālambanatayā
            vītarāgādiniṣṭhatayā ca varṇyamānaḥ śokaḥ, brahmavidyānadhikāricāṇḍālādigatatvena
            ca nirvedaḥ, kadaryakātarādigatatvena pitrādyālambanatvena vā krodhotsāhau, aindrajālikādyālambanatvena
            ca vismayaḥ, gurvādyālambanatayā ca hāsaḥ,
            mahāvīragatatvena bhayam, yajñīyapaśuvasāsṛṅmāṃsādyālambanatayā varṇyamānā jugupsā
            ca rasābhāsāḥ/ vistṛtibhayāc cāmī nehodāhṛtāḥ sudhībhir unneyāḥ/
            evam evānucitaviṣayā bhāvābhāsāḥ/
            yathā--
            sarve 'pi vismṛtipathaṃ viṣayāḥ prayātā
            vidyāpi khedakalitā vimukhībabhūva/
            sā kevalaṃ hariṇaśāvakalocanā me
            naivāpayāti hṛdayād adhidevateva//</p>
         
         
         <p>gurukule vidyābhyāsasamaye tadīyakanyālāvaṇyagṛhītamānasasyānyasya vā kasya cid apratiṣiddhagamanāṃ
            smarato deśāntaraṃ gatasyeyam uktiḥ/ atra ca svātmatyāgātyāgābhyāṃ srakcandanādiṣu
            viṣayeṣu, cirasevitāyāṃ vidyāyāṃ ca kṛtaghnatvam, asyāṃ ca lokottaratvam abhivyajyamānaṃ
            vyatirekavapuḥsmṛtim eva puṣṇātīti saiva pradhānam/ evaṃ ca tyāgābhāvagataṃ sārvadikatvaṃ
            vyañjayanty adhidevatopamāpi/ eṣā cānucitaviṣayakatvād anubhayaniṣṭhatvāc ca bhāvābhāsaḥ/
            yadi punar iyaṃ tatpariṇetur evoktis tadā bhāvadhvanir eva//</p>
         
         
         <p>atha bhāvaśāntiḥ--</p>
         
         
         <p class="bold">bhāvasya prāguktasvarūpasya śāntir nāśaḥ//</p>
         
         
         <p>sa cotpattyavacchinna eva grāhyaḥ, tasyaiva sahṛdayacamatkāritvāt/
            udāharaṇam--
            "muñcasi nādyāpi ruṣaṃ bhāmini mudirālirudiyāya/
            iti tanvyāḥ pativacanair apāyi nayanābjakoṇaśoṇaruciḥ//"
            iha tādṛśapriyavacanaśravaṇaṃ vibhāvaḥ/ nayanakoṇagataśoṇarucer nāśaḥ,
            tadabhivyaktaḥ prasādo vānubhāvaḥ/ utpattikālāvacchinno roṣanāśo vyaṅgyaḥ/
            tathā--</p>
         
         
         <p class="bold">bhāvodayo bhāvasyotpattiḥ//</p>
         
         
         <p>udāharaṇam--
            "vīkṣya vakṣasi vipakṣakāminīhāralakṣma dayitasya bhāminī/
            aṃsadeśavalayīkṛtāṃ kṣaṇād ācakarṣa nijabāhuvallarīm//"
            atrāpi dayitavakṣogatavipakṣakāminīhāralakṣmadarśanaṃ vibhāvaḥ/ priyāṃsadeśavalayīkṛtanijabāhulatākarṣaṇam
            anubhāvaḥ/ roṣodayo vyaṅgyaḥ/ yady āpi bhāvaśāntau bhāvāntarodayasya, bhāvodaye vā
            pūrvaṃ bhāvaśānter āvaśyakatvān nānayor vivikto vyavahārasya viṣayaḥ, tathāpi dvayor
            ekatra camatkāravirahāt, camatkārādhīnatvāc ca vyavahārasya, asti viṣayavibhāgaḥ/
            evam--</p>
         
         
         <p class="bold">bhāvasaṃdhir anyonyānabhibhūtayor anyonyābhibhavanayogyayoḥ sāmānādhikaraṇyam//</p>
         
         
         <p>udāharaṇam--
            "yauvanodgamanitāntaśaṅkitāḥ śīlaśauryabalakāntilobhitāḥ/
            saṃkucanti vikasanti rāghave jānakīnayananīrajaśriyaḥ//"
            atra bhagavaddāśarathigatasya lokottarayauvanodgamasya, tādṛśasyaiva śīlaśauryādeś
            ca darśanaṃ vibhāvaḥ/ nayanagatasaṃkocavikāsāv anubhāvaḥ/ vrīḍautsukyayoḥ saṃdhir
            vyaṅgyaḥ/
            tathā--
            bhāvaśabalatvaṃ
            bhāvānāṃ bādhyabādhakabhāvam āpannānām udāsīnānāṃ vā vyāmiśraṇam//</p>
         
         
         <p>ekacamatkṛtijanakajñānagocaratvam iti yāvat/
            udāharaṇam--
            "pāpaṃ hanta mayā hatena vihitaṃ kītāpi yady āpitā,
            sā mām indumukhī vinā bata vane kiṃ jīvitaṃ dhāsyati/
            ālokeya kathaṃ mukhāni kṛtināṃ kiṃ te vadiṣyanti māṃ
            rājyaṃ yātu rasātalaṃ punar idaṃ na prāṇituṃ kāmaye//"
            atra matyasūyāviṣādasmṛtivitarkavrīḍāśaṅkānirvedānāṃ prāguktasvasvavibhāvajanmanāṃ
            śabalatā/ yat tu kāvyaprakāśaṭīkākāraiḥ "uttarottareṇa bhāvena pūrvapūrvabhāvopamardaḥ
            śabalatā" ity abhyadhītaya, tan na/ "paśyet kaścic cala capala re kā tvarāhaṃ kumārī
            hastālambaṃ vitara hahahā vyutkramaḥ kvāsi yāsi" ity atra śaṅkāsūyādhṛtismṛtiśramadainyamatyautsukyānām
            upamardaleśaśūnyatve 'pi śabalatāyā rājastutiguṇatvena pañcamollāse mūlakṛtaiva nirūpaṇāt/
            svottaraviśeṣaguṇena jāyamānas tu nāśo na vyaṅgyaḥ/ na vopamardapadavācyaḥ, nāpi camatkārī
            tasmāt/
            "nārikelajalakṣīrasitākadalamiśraṇe/
            vilakṣaṇo tathāsvādo bhāvānāṃ saṃhatau tathā//"
            atredaṃ bodhyam-- ya ete bhāvaśāntyudayasaṃdhiśabalatādhvanaya udāhṛtās te 'pi bhāvadhvanaya
            eva/ vidyamānatayā carvyamāṇeṣv ivotpattyavacchinnatvavinaśyadavasthatvasaṃdhīyamānatvaparasparasamānādhikaraṇatvaiḥ
            prakāraiś carvyamāṇeṣu bhāveṣv eva prādhānyasyaucityāt, camatkṛtes tatraiva viśrānteḥ/
            yady apy utpattivināśasaṃdhiśabalatānāṃ tatsaṃbandhināṃ bhāvānāṃ ca
            samānāyāṃ carvaṇāviṣayatāyāṃ na prādhānyaṃ vinigantuṃ śakyate, tathāpi sthitau bhāveṣu
            pradhānatāyāḥ kḷptatvāt, bhāvaśāntyādiṣv api teṣv eva śāntipratiyogitvādibhir vyajyamāneṣu
            tasyāḥ kalpayitum aucityāt/ kiṃ ca yadi bhāvaśāntyādau bhāvo na pradhānam, kiṃ tu
            tadupasarjanakaśāntyādir evety abhyupeyate tadā vyajyamānabhāveṣv abhihitatatpraśamādiṣu
            kāvyeṣu bhāvapraśamādidhvanitvaṃ na syāt/
            tathā hi--
            "uṣasi pratipakṣanāyikāsadanād antikam añcati priye/
            sudṛśo nayanābjakoṇayor udiyāya tvarayāruṇadyutiḥ//"
            atrotpūrvakeṇaitinā bhāvodayasya vācyatayaiva pratyāyanāt/ (nanu)udayasya vācyatve
            'pi bhāvasyāvācyatvād dhanitvaṃ sustham iti cet, pradhānasya vyapadeśānaupayikatve
            'pradhānakṛtavyapadeśānupapatteḥ/ asmanmate tūtpatter vācyatve 'py utpattyavacchinnasyāmarṣasya
            pradhānasyāvācyatvād yukta eva bhāvodayadhvanivyapadeśaḥ/ evaṃ vyajyamānabhāvapratiyogikasya
            praśamasya vācyatve bhāvaśāntidhvanitvaṃ na syāt/ yathā--
            "kṣamāpaṇaikapadayoḥ padayoḥ patati priye/
            śemuḥ sarojanayanānayanāruṇakāntayaḥ//"
            nanu śabdavācyānāṃ praśamādīnām aruṇakāntyaivānvayāt aruṇakāntipraśamāder eva vācyatvaṃ
            paryavasitam, na tu tādṛśapraśamādivyaṅgyasya roṣapraśamādeḥ, vyaṅgyavyañjakabhedasyāvaśyakatvāt/
            na cāruṇyavyaṅgyaroṣasyaiva vācyībhūtapraśamādyanvaya iti vācyam/ vācyavyaṅgyapratītyor
            ānupūrvyeṇa siddhatayā vācyānvayabodhavelāyāṃ
            vācyaiḥ saha vyaṅgyānvayānupapatteḥ/ anyathā "sudṛśo nayanābjakoṇayoḥ" ity asyānvayo
            na syāt/ maivam/ evam api--
            "nirvāsayantīṃ dhṛtim aṅganānāṃ śobhāṃ harer eṇadṛśo dhayantyāḥ/
            cirāparādhasmṛtimāṃsalo 'pi roṣaḥ kṣaṇaprāghuṇiko babhūva//"
            ityādāv api bhāvapraśamadhvanitvāpatteḥ, bhāvasya vācyatve 'pi pradhānasya tatpraśamasya
            vyaṅgyatvāt/ ubhayor apy avācyatvam apekṣitam iti cet, prāguktapadyadvaye śamatvodayatvābhyāṃ
            śamodayayor vācyatvād anudāharaṇatvāpatteḥ/ iṣṭāpattis tu sahṛdayānām anucitaiva/
            tasmād bhāvapraśamādiṣv api prādhānyena bhāvānām eva camatkāritvam, praśamādes tūpasarjanatvam
            ato na tasya vācyatādoṣaḥ/ idaṃ punar bhāvadhvanibhyo bhāvaśāntyādidhvanīnāṃ camatkāravailakṣaṇye
            nidānam-- yad ekatra carvaṇāyāṃ bhāveṣu sthityavacchinnāmarṣāditvam, amarṣāditvam
            eva vā prakāraḥ/ anyatra tu praśamāvasthatvādir apīti/ rasasya tu sthāyimūlakatvāt
            praśamāder asaṃbhavaḥ, saṃbhave vā na camatkāraḥ, iti na sa vicāryate/
            so 'yaṃ nigaditaḥ sarvo 'pi ratyādilakṣaṇo vyaṅgyaprapañcaḥ sphuṭe prakaraṇe jhagiti
            pratiteṣu vibhāvānubhāvavyabhicāriṣu sahṛdayatamena pramātrā sūkṣmeṇaiva samayeta
            pratīyata iti hetuhetumatoḥ paurvāparyakramasyālakṣaṇād alakṣyakramo vyapadiśyate/
            yatra tu vicāravedyaṃ prakaraṇam, unneyā vā vibhāvādayas tatra sāmagrīvilambādhīnaṃ
            camatkṛter māntharyam iti saṃlakṣyakramo 'py eṣa bhavati/ yathā-- "talpagatāpi ca
            sutanuḥ" iti prāg udāhṛte padye "saṃprati" ity etadarthāvagatir vilambena/ na khalu
            dharmigrāhakamānasiddhaṃ ratyādidhvaner alakṣyakramavyaṅgyatvam/ ata eva lakṣyakramaprasaṅge--
            "evaṃvādini devarṣau pārśve pitur adhomukhī/
            līlākamalapatrāṇi gaṇayāmāsa pārvatī/"
            ity atra
            kumārīsvābhāvyād apy adhomukhatvaviśiṣṭasya līlākamalapattragaṇanasyopapattyā manāgvilambena
            nāradakṛtavivāhādiprasaṅgavijñānottaraṃ vrīḍāyāś camatkaraṇāl lakṣyakramo 'yaṃ dhvaniḥ"
            iti prāhur ānandavardhanācāryāḥ/ rasabhāvādir artho dhvanyamāna eva, na vācyaḥ/ tathāpi
            na sarvo 'lakṣyakramasya viṣayaḥ" iti cābhinavaguptapādācāryāḥ/ syād etat, yady ayaṃ
            rasādiḥ saṃlakṣyakramasya viṣayaḥ syāt/ anuraṇanabhedagaṇanaprastāve "arthaśaktimūlasya
            dvādaśabhedāḥ" ity abhinavaguptoktiḥ, "tenāyaṃ dvādaśātmakaḥ" iti mammaṭoktiś ca na
            saṃgaccheta, vastvalaṃkārātmanā dvividhena vācyena svataḥsaṃbhavitvakaviprauḍhokti-niṣpannatvakavinibaddhavaktṛprauḍhoktiniṣpannatvais
            tribhir upādhibhis traividhyam āpannena ṣaḍātmanā vastvalaṃkārayor iva rasāder apy
            abhivyañjanād aṣṭādaśatvaprasaṅgāt/
            atrocyate-- prakaṭair vibhāvānubhāvavyabhicāribhir alakṣyakramatayaiva vyajyamāno
            ratyādiḥ sthāyibhāvo rasībhavati, na saṃlakṣyakramatayā/ rasībhāvo hi nāma jhagiti
            jāyamānālaukikacamatkāraviṣayasthāyitvam/ saṃlakṣyakramatayā vyajyamānasya ratyādes
            tu vastumātrataiva, na rasāditvam iti teṣām āśayasya varṇanena na taduktīnāṃ virodhaḥ/
            upapattis tv arthe 'smin vicāraṇīyā/ rasabhāvādir artha ity atra rasādiśabdo ratyādiparaḥ/
            taditthaṃ nirūpitasyāsya rasādidhvaniprapañcasya padavarṇaracanāvākyaprabandhaiḥ padaikadeśair
            avarṇātmakai rāgādibhiś cābhivyaktim āmananti/ tatra vākyagatānāṃ padānāṃ sarveṣām
            api svārthopasthitidvārā vākyārthajñānopāyatve samāne 'pi kurvadrūpatayā camatkārāyogavyavacchinnatvena
            kasyacid eva dhvanivyapadeśahetutvam/ yathā "mandam ākṣipati" ity atra mandam ity
            asya/ racanāvarṇānāṃ tu padavākyāntargatatvena vyañjakatāvacchedakakoṭipraviṣṭatvam
            eva na tu vyañjakatvam iti yady api suvacam, tathāpi padavākyaviśiṣṭaracanātvena,
            racanāviśiṣṭapadavākyatvena vā vyañjakatvam iti vinigamanāviraheṇa ghaṭādau daṇḍacakrādeḥ
            kāraṇatvasyeva pratyekam eva vyañjakatāyāḥ siddhir iti prāñcaḥ/</p>
         
         
         <p>varṇaracanāviśeṣāṇāṃ mādhuryādiguṇābhivyañjakatvam eva na rasābhivyañjakatvam, gauravān
            mānābhāvāc ca/ na hi guṇyabhivyañjanaṃ vinā guṇābhivyañjakatvaṃ nāstīty asti niyamaḥ,
            indriyatraye vyabhicārāt/ itthaṃ ca svasvavyañjakopanītānāṃ guṇināṃ guṇānām udāsīnānāṃ
            ca yathā parasparopaśleṣeṇaudāsīnyena vā tattatpramitigocaratā tathā rasānāṃ tadguṇānāṃ
            cābhivyāktiviṣayateti tu navyāḥ/ udāharaṇaṃ tu "tāṃ tamāla" ityādi prāg uktam eva
            vākyasya vyañjakatāyām api "āvirbhūtā yad avadhi" ityādi ca/ prabandhasya tu yogavāsiṣṭharāmāyaṇe
            śāntakaruṇayoḥ, ratnāvalyādīni ca śṛṅgārasya vyañjakatvān nidarśanāni prasiddhāni/
            mannirmitāś ca pañja laharyo bhāvasya/ padaikadeśasya ca "nikhilam idaṃ jagad aṇḍakaṃ
            vahāmi" iti karūpataddhito vīrarasasya prāg evodāhṛtaḥ/ evaṃ rāgādibhir api vyaṅgyatve
            sahṛdayahṛdayam eva pramāṇam/ evam eṣāṃ rasādīnāṃ prādhānyena nirūpitāny udāharaṇāni/
            guṇībhāve tu vakṣyante, nāmāni ca/ tatra prādhānya evaiṣāṃ rasāditvam, anyathā tu
            ratyāditvam eva/ nāmani rasapadaṃ tu ratyādiparam ity eke/ asty eva rasāditvaṃ, kiṃ
            tu na dhvanivyapadeśahetutvam ity apare//</p>
         
         </div>
   </body>
</html>