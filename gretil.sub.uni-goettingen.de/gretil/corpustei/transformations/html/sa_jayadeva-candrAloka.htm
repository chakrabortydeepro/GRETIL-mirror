<!DOCTYPE html><html xmlns="http://www.w3.org/1999/xhtml">
   <head>
      <meta http-equiv="Content-Type" content="text/html; charset=UTF-8" />
      <meta name="viewport" content="width=device-width, initial-scale=1.0" />
      <title>Jayadeva: Candrāloka (GRETIL)
	</title>
      <style>@font-face {
    font-family: LinuxLibertineDisplay0Regular, times, serif;
    src: url(fonts/LinLibertine_DR.woff);
}
* {box-sizing: border-box;}
body {background-color: #FFFFFF; font-family: 'LinuxLibertineDisplayORegular'; font-weight: normal; font-style: normal; font-size: 18px; padding: 20px 100px 20px; width: 1600px;}

ul {list-style: circle;}

ul.dash {list-style: none; margin-left: .5em; padding-left: .5em;}
ul.dash > li:before {display: inline-block; content: "–"; width: 1em; margin-left: 0em;}

a:link {color: black; text-decoration: underline;}
a:visited {color: black; text-decoration: underline;}
a:hover {color: black; text-decoration: none;}
a:active {color: black; text-decoration: underline;}

p {padding-left: .5em; padding-right: .5em;}

h4 {margin-bottom: 0px;}
mark {background-color: #FFFFCC;}
q:before {content: "»";}
q:after {content: "«";}

.noindent {padding: 0px;}
.comm {padding-left: 1em; padding-right: 1em;}
.app {width: 80%; text-align: right; font-size: 14px; padding-left: 1em;}
.lem {display:inline-block;}
.ref {font-size: 14px; padding: inherit;}
.lb {font-weight: bold; font-size: 14px;}
.lb:before {content: "["}
.lb:after {content: "]"}
.pb {font-weight: bold; font-size: 14px;}
.pb:before {content: " ["}
.pb:after {content: "] "}
.note {font-weight: bold; font-size: 14px;}
.note:before {content: " ["}
.note:after {content: "] "}
.subhead {font-weight: bold; font-size: 14px;}
.appnote {font-size: 14px;}
.appnote:before {content: " ["}
.appnote:after {content: "] "}
.hi {font-style: italic}
.sic:before {content: "†"}
.sic:after {content: "†"}
.corr {color: #008000;}
.supplied {color: #1E90FF;}
.surplus {color: #ff3333;}
.unclear {color: #D2B48C;}

/* custom renditions */
.b, .bf, .textbf, .bold {font-weight: bold}
.i, .it, .textit, .italic {font-style: italic}
.u, .underline {text-decoration: underline}
.blue {color: #0000e6;}
.red {color: #b30000;}

.row:after {content: ""; display: table; clear: both;}
.column {float: left; width: 50%; padding-left: .5em; padding-right: .5em;}
.analysis {font-size: 14px; color: #0066ff; padding-left: .5em; padding-right: .5em; padding-top: .1em;}
.analysis:before {content: "["}
.analysis:after {content: "]"}

div.wapp:hover  span.lem {background-color: #FFFFCC;}

@media screen and (max-width: 800px) {
    body {font-size: 16px;}
    .column {width: 100%;}
    .analysis {width: 100%;}
}

@media screen and (max-width: 1200px) {
    body {padding: 10px;}
    .app {width: 90%;}
}

@media only screen and (max-width: 1600px) {
    body {width: auto; padding: 20px;}
}

#toc_container {background: #f9f9f9 none repeat scroll 0 0; border: 1px solid #aaa; display: table; font-size: 95%; margin-bottom: 1em; padding: 1em; width: auto;}
.toc_title {font-weight: 700; text-align: center;}	  
#toc_container li, #toc_container ul, #toc_container ul li{list-style: outside none none !important; padding-left: .5em;}
</style>
   </head>
   <body>
      <h1>Jayadeva: Candrāloka</h1>
      <h2>Header</h2>
      <p>
         This file is an html transformation of <a href="http://gretil.sub.uni-goettingen.de/gretil/corpustei/sa_jayadeva-candrAloka.xml">sa_jayadeva-candrAloka.xml</a> with a rudimentary header. For a more extensive header please refer to the source
         file.
         </p>
      <p class="noindent"><b>Data entry: </b>Réginald Beyaert</p>
      <p class="noindent"><b>Contribution: </b>Réginald Beyaert</p>
      <p class="noindent"><b>Date of this version: </b>2020-07-31</p>
      <h4>
         <if test="fileDesc/sourceDesc/@xml:id" id=""></if>
         	  Source:
         	</h4>
      <ul class="dash">
         <li>the thesis by Réginald Beyaert (forthcoming).</li>
      </ul>
      <p class="noindent"><b>Publisher: </b>Göttingen Register of Electronic Texts in Indian Languages (GRETIL), SUB Göttingen</p>
      <h4>Licence:</h4>
      <p>This e-text was provided to GRETIL in good faith that no copyright rights have been
         infringed.
         	 If anyone wishes to assert copyright over this file, please contact the GRETIL management
         at gretil(at)sub(dot)uni-goettingen(dot)de.
         	 The file will be immediately removed pending resolution of the claim.</p>
      <p><a href="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International
            License.</a></p>
      <p class="noindent"><b>Interpretive markup: </b>none</p>
      <h4>Notes:</h4>
      <notesStmt xmlns="http://www.tei-c.org/ns/1.0">
         	
         <p xmlns="http://www.w3.org/1999/xhtml">This file has been created by mass conversion of GRETIL's Sanskrit corpus from <a href="http://gretil.sub.uni-goettingen.de/gretil/1_sanskr/5_poetry/1_alam/jaycndau.htm">jaycndau.htm</a>. Due to the heterogeneity of the sources the header markup might be suboptimal. For
            the sake of transparency the header of the legacy file is documented in the &lt;note&gt; element below:</p>
         	
         <p xmlns="http://www.w3.org/1999/xhtml">
            	 Jayadeva (alias Piyusavarsa): Candraloka
            <br />Based on the thesis by Réginald Beyaert (forthcoming)
            <br />
            <br />Input by Réginald Beyaert, revised by Pierre-Sylvain Filliozat
            <br />
            <br />STRUCTURE OF REFERENCES:
            <br />JCand_nn.nn = JayadevaCandrāloka_mayūkha.verse
            <br />
            <br />TEXT WITH PADA MARKERS
            	</p>
         </notesStmt>
      <h4>Revisions:</h4>
      <ul class="dash">
         <li>2020-07-31: TEI encoding by mass conversion of GRETIL's Sanskrit corpus</li>
      </ul>
      <hr />
      <h2>Text</h2>
      <div xml:lang="sa-Latn">
         
         
         <h3>pīyuṣavarṣaśrījayadevakavikṛtaḥ
            <br />candrālokaḥ</h3>
         
         
         <p id="JCand_1.1">
            uccairasyati mandatāmarasatāṃ jāgratkalaṅkairavadhvaṃsaṃ hastayate ca yā sumanasām ullāsinī mānase <br />
            dhṛṣṭodyanmadanāśanārcir amalā lokatrayīdarśikā sā netratritayīva khaṇḍaparaśor vāgdevatā dīvyatu //
             <span class="ref">JCand_1.1</span></p>
         
         
         <p id="JCand_1.2">
            haṃ ho cinmayacittacandramaṇayaḥ saṃvardhayadhvaṃ rasān re re svairiṇi nirvicārakavite māsmat prakāśībhava <br />
            ullāsāya vicāravīcinicayālaṅkāravārām nidheś candrālokamayaṃ svayaṃ vitanute pīyūṣavarṣaḥ kṛtī //
             <span class="ref">JCand_1.2</span></p>
         
         
         <p id="JCand_1.3">
            yuktyāsvādyalasadrasaikavasatiḥ sāhityasārasvatakṣīrāmbhodhir agādhatām upadadhat sevyaḥ samāśrīyatām <br />
            śrīr asmād upadeśakauśalamayaṃ pīyūṣam asmājjagaj jāgradbhāsurapadmakeśarayaśaḥśītāṃśur asmād budhāḥ //
             <span class="ref">JCand_1.3</span></p>
         
         
         <p id="JCand_1.4">
            taṃ pūrvācāryasūryoktijyotiḥ stomodgamaṃ stumaḥ <br />
            yaṃ prastūya prakāśante madguṇās trasareṇavaḥ //
             <span class="ref">JCand_1.4</span></p>
         
         
         <p id="JCand_1.5">
            nāśaṅkanīyam eteṣāṃ matam etena dūṣyate <br />
            kiṃ tu cakṣur mṛgākṣīṇāṃ kajjaleneva bhūṣyate //
             <span class="ref">JCand_1.5</span></p>
         
         
         <p id="JCand_1.6">
            pratibhaiva śrutābhyāsasahitā kavitāṃ prati <br />
            hetur mṛdambusambaddhā bījamālā latāmiva //
             <span class="ref">JCand_1.6</span></p>
         
         
         <p id="JCand_1.7">
            nirdoṣā lakṣaṇavatī sarītir guṇabhūṣaṇā <br />
            sālaṃkārarasānekavṛttir vāk kāvyanāmabhāk //
             <span class="ref">JCand_1.7</span></p>
         
         
         <p id="JCand_1.8">
            aṅgīkaroti yaḥ kāvyaṃ śabdārthāv analaṃkṛtī <br />
            asau na manyate kasmād anuṣṇam analaṃ kṛtī //
             <span class="ref">JCand_1.8</span></p>
         
         
         <p id="JCand_1.9">
            vibhaktyutpattaye yogyaḥ śāstrīyaḥ śabda iṣyate <br />
            rūḍhayaugikatanmiśraiḥ prabhedaiḥ sa punas tridhā //
             <span class="ref">JCand_1.9</span></p>
         
         
         <p id="JCand_1.10">
            avyaktayoganiryogayogābhāsais tridhādimaḥ <br />
            te ca vṛkṣādibhūvādimaṇḍapādyā yathākramam //
             <span class="ref">JCand_1.10</span></p>
         
         
         <p id="JCand_1.11">
            śuddhatanmūlasaṃbhinnaprabhedair yaugikas tridhā <br />
            te ca bhrāntisphuratkāntikaunteyādisvarūpiṇaḥ //
             <span class="ref">JCand_1.11</span></p>
         
         
         <p id="JCand_1.12">
            tanmiśro 'nyonyasāmānyaviśeṣaparivartanāt <br />
            nīradhiḥ paṅkajaṃ saudhaḥ sāgaro bhūruhaḥ śaśī //
             <span class="ref">JCand_1.12</span></p>
         
         
         <p id="JCand_1.13">
            kṣīranīradhir ākāśapaṅkajaṃ tena siddhayati <br />
            vibhaktyantaṃ padaṃ vākyaṃ tadvyūho 'rthasamāptitaḥ //
             <span class="ref">JCand_1.13</span></p>
         
         
         <p id="JCand_1.14">
            yuktārthatāṃ tāṃ ca vinā khaṇḍavākyaṃ sa iṣyate <br />
            vākyaṃ ca khaṇḍavākyaṃ ca padam ekam api kvacit //
             <span class="ref">JCand_1.14</span></p>
         
         
         <p id="JCand_1.15">
            dhūmavattvād iti yathā devety āmantraṇaṃ yathā <br />
            vākyāny ekārthaviśrāntāny āhur vākyakadambakam //
             <span class="ref">JCand_1.15</span></p>
         
         
         <p id="JCand_1.16">
            mahādevaḥ satrapramukhamakhavidyaikacaturaḥ sumitrā tadbhaktipraṇihitamatir yasya pitarau <br />
            anenāsāv ādyaḥ sukavijayadevena racite ciraṃ candrāloke sukhayatu mayūkhaḥ sumanasaḥ //
             <span class="ref">JCand_1.16</span></p>
         
         
         <p id="JCand_2.1">
            syāc ceto viśatā yena sakṣatā ramaṇīyatā <br />
            śabde 'rthe ca kṛtonmeṣaṃ doṣam udghoṣayanti tam //
             <span class="ref">JCand_2.1</span></p>
         
         
         <p id="JCand_2.2">
            bhavec chrutikaṭur varṇaḥ śravaṇodvejane paṭuḥ <br />
            saṃvidrate vyākaraṇaviruddhaṃ cyutasaṃskṛti //
             <span class="ref">JCand_2.2</span></p>
         
         
         <p id="JCand_2.3">
            aprayuktaṃ daivatādiśabde puṃlliṅgatādikam <br />
            asamarthaṃ tu hantyādeḥ prayogo gamanādiṣu //
             <span class="ref">JCand_2.3</span></p>
         
         
         <p id="JCand_2.4">
            sa hanti hanta kāntāre kāntaḥ kuṭilakuntalaḥ <br />
            nihatārthaṃ lohitādau śoṇitādiprayogataḥ //
             <span class="ref">JCand_2.4</span></p>
         
         
         <p id="JCand_2.5">
            vyanakty anucitārthaṃ yat padam āhus tadeva tat <br />
            iyam adbhutaśākhyagrakelikautukavānarī //
             <span class="ref">JCand_2.5</span></p>
         
         
         <p id="JCand_2.6">
            nirarthakaṃ tuhītyādi pūraṇaikaprayojanam <br />
            arthe vidadhadityādau dadhadādyam avācakam //
             <span class="ref">JCand_2.6</span></p>
         
         
         <p id="JCand_2.7">
            dhatte nabhastalaṃ bhāsvān aruṇaṃ taruṇaiḥ karaiḥ <br />
            ekākṣaraṃ vinā bhūbhrūkṣmādikaṃ khatalādivat //
             <span class="ref">JCand_2.7</span></p>
         
         
         <p id="JCand_2.8">
            aślīlaṃ trividhaṃ vrīḍājugupsāmaṅgalātmanā <br />
            āhlādasādhanaṃ vāyuḥ kāntānāśe bhavet katham //
             <span class="ref">JCand_2.8</span></p>
         
         
         <p id="JCand_2.9">
            syād dvyartham iha sandigdhaṃ nadyāṃ yānti patatriṇaḥ <br />
            syād apratītaṃ śāstraikagamyaṃ vītānumādivat //
             <span class="ref">JCand_2.9</span></p>
         
         
         <p id="JCand_2.10">
            śithilaṃ śayane lilye maccitaṃ te śaśiśriyi <br />
            mastapiṣṭakaṭīloṣṭagallādi grāmyam ucyate //
             <span class="ref">JCand_2.10</span></p>
         
         
         <p id="JCand_2.11">
            neyārthaṃ lakṣaṇātyantaprasarād amanoharam <br />
            himāṃśor hāradhikkārajāgare yāmikāḥ karāḥ //
             <span class="ref">JCand_2.11</span></p>
         
         
         <p id="JCand_2.12">
            kliṣṭam artho yadīyo 'rthaśreṇiniḥśreṇim ṛcchati <br />
            haripriyāpitṛvadhūpravāhapratimaṃ vacaḥ //
             <span class="ref">JCand_2.12</span></p>
         
         
         <p id="JCand_2.13">
            avimṛṣṭavidheyāṃśaḥ samāsapihite vidhau <br />
            viśanti viśikhaprāyāḥ kaṭākṣāḥ kāmināṃ hṛdi //
             <span class="ref">JCand_2.13</span></p>
         
         
         <p id="JCand_2.14">
            aparādhīna ityādi viruddhamatikṛn matam <br />
            anyasaṅgatam uttuṅgahāraśobhipayodharau //
             <span class="ref">JCand_2.14</span></p>
         
         
         <p id="JCand_2.15">
            rasādyanucite varṇe pratikūlākṣaraṃ viduḥ <br />
            na mām aṅgada jānāsi rāvaṇaṃ raṇadāruṇam //
             <span class="ref">JCand_2.15</span></p>
         
         
         <p id="JCand_2.16">
            yasminn upahato lupto visarga iha tat tathā <br />
            kusandhiḥ paṭav āgaccha visandhir nṛpatī imau //
             <span class="ref">JCand_2.16</span></p>
         
         
         <p id="JCand_2.17">
            hatavṛttam anukto 'pi chandodoṣaś cakāsti cet <br />
            viśālalocane! paśyā-mbaraṃ tārātaraṅgitam //
             <span class="ref">JCand_2.17</span></p>
         
         
         <p id="JCand_2.18">
            nyūnaṃ tvatkhaḍgasaṃbhūtayaśaḥpuṣpaṃ nabhastaṭam <br />
            adhikaṃ bhavataḥ śatrūn daśaty asilatāphaṇī //
             <span class="ref">JCand_2.18</span></p>
         
         
         <p id="JCand_2.19">
            kathitaṃ punaruktā vāk śyāmābjaśyāmalocanā <br />
            vikṛtaṃ dūravivṛtair aiyaruḥ kuñjarāḥ puram //
             <span class="ref">JCand_2.19</span></p>
         
         
         <p id="JCand_2.20">
            patatprakarṣaṃ hīnānuprāsāditve yathottaram <br />
            gambhīrārambhadambholipāṇir eṣaḥ samāgataḥ //
             <span class="ref">JCand_2.20</span></p>
         
         
         <p id="JCand_2.21">
            samāptapunarāttaṃ syād eṣa pīyūṣabhājanam <br />
            netrānandī tuṣārāṃśur udety ambudhibāndhavaḥ //
             <span class="ref">JCand_2.21</span></p>
         
         
         <p id="JCand_2.22">
            ardhāntarapadāpekṣi krīḍānṛtyeṣu sasmitam <br />
            moghārambhaṃ stumaḥ śambhum ardharambhoruvigraham //
             <span class="ref">JCand_2.22</span></p>
         
         
         <p id="JCand_2.23">
            abhavanmatayogaḥ syān na ced abhimato 'nvayaḥ <br />
            yena baddho 'mbudhir yasya rāmasyānucarā vayam //
             <span class="ref">JCand_2.23</span></p>
         
         
         <p id="JCand_2.24">
            dviṣāṃ sampadam ācchidya yaḥ śatrūn samapūrayat <br />
            asthānasthasamāsaṃ na vidvajjanamanoramam //
             <span class="ref">JCand_2.24</span></p>
         
         
         <p id="JCand_2.25">
            mithaḥ pṛthagvākyapadaiḥ saṃkīrṇaṃ yat tad eva tat <br />
            vaktreṇa bhrājate rātriḥ kāntā candreṇa rājate //
             <span class="ref">JCand_2.25</span></p>
         
         
         <p id="JCand_2.26">
            brahmāṇḍaṃ tvadyaśaḥpūragarbhitaṃ bhūmibhūṣaṇa <br />
            ākarṇaya payaḥpūrṇasuvarṇakalaśāyate //
             <span class="ref">JCand_2.26</span></p>
         
         
         <p id="JCand_2.27">
            bhagnaprakramam ārabdhaśabdanirvāhahīnatā <br />
            akramaḥ kṛṣṇa pūjyante tvām anabhyarcya devatāḥ //
             <span class="ref">JCand_2.27</span></p>
         
         
         <p id="JCand_2.28">
            amatārthāntaraṃ mukhye 'mukhyenārthe virodhakṛt <br />
            tyaktahāram uraḥkṛtvā śokenāliṅgitāṅganā //
             <span class="ref">JCand_2.28</span></p>
         
         
         <p id="JCand_2.29">
            apuṣṭārtho viśeṣye cen na viśeṣo viśeṣaṇāt <br />
            viśanti hṛdayaṃ kāntākaṭākṣāḥ khañjanatviṣaḥ //
             <span class="ref">JCand_2.29</span></p>
         
         
         <p id="JCand_2.30">
            kaṣṭaḥ spaṣṭāvabodhārtham akṣamo vācyasannibhaḥ <br />
            vyāhataś cedvirodhaḥ syān mithaḥ pūrvāparārthayoḥ //
             <span class="ref">JCand_2.30</span></p>
         
         
         <p id="JCand_2.31">
            sahasrapatramitraṃ te vaktraṃ kenopamīyate <br />
            kutastatropamā yatra punaruktaḥ sudhākaraḥ //
             <span class="ref">JCand_2.31</span></p>
         
         
         <p id="JCand_2.32">
            duṣkramagrāmyasandigdhās trayo doṣāḥ kramād amī <br />
            tvadbhaktaḥ kṛṣṇa! gaccheyaṃ narakaṃ svargam eva vā //
             <span class="ref">JCand_2.32</span></p>
         
         
         <p id="JCand_2.33">
            ekaṃ me cumbanaṃ dehi tava dāsyāmi kañcukam <br />
            brūta kiṃ sevyatāṃ candramukhīcandrakirīṭayoḥ //
             <span class="ref">JCand_2.33</span></p>
         
         
         <p id="JCand_2.34">
            anaucityaṃ kīrtilatāṃ taraṅgayati yaḥ sadā <br />
            prasiddhyā vidyayā vāpi viruddhaṃ dvividhaṃ matam //
             <span class="ref">JCand_2.34</span></p>
         
         
         <p id="JCand_2.35">
            nyasteyaṃ paśya kandarpapratāpadhavaladyutiḥ <br />
            ketakī śekhare śambhor dhatte candrakalātulām //
             <span class="ref">JCand_2.35</span></p>
         
         
         <p id="JCand_2.36">
            sāmānyaparivṛttiḥ syāt kuṇḍalacchavivigrahā <br />
            viśeṣaparivṛttiḥ syād vanitā mama cetasi //
             <span class="ref">JCand_2.36</span></p>
         
         
         <p id="JCand_2.37">
            tathā sahacarācāruviruddhānyonyasaṃgatī <br />
            dhvāṅkṣāḥ santaś ca tanayaṃ svaṃ paraṃ ca na jānate //
             <span class="ref">JCand_2.37</span></p>
         
         
         <p id="JCand_2.38">
            sarojanetra putrasya mukhendum avalokaya <br />
            pālayiṣyati te gotram asau narapurandaraḥ //
             <span class="ref">JCand_2.38</span></p>
         
         
         <p id="JCand_2.39">
            pade tadaṃśe vākyāṃśe vākye vākyakadambake <br />
            yathānusāram abhyūhed doṣān śabdārthasaṃbhavān //
             <span class="ref">JCand_2.39</span></p>
         
         
         <p id="JCand_2.40">
            doṣam āpatitaṃ svānte prasarantaṃ viśṛṅkhalam <br />
            nivārayati yas tredhā doṣāṅkuśam uśanti tam //
             <span class="ref">JCand_2.40</span></p>
         
         
         <p id="JCand_2.41">
            doṣe guṇatvaṃ tanute doṣatvaṃ vā nirasyati <br />
            bhavantam athavā doṣaṃ nayaty atyājyatāmasau //
             <span class="ref">JCand_2.41</span></p>
         
         
         <p id="JCand_2.42">
            mukhaṃ candraśriyaṃ dhatte śvetaśmaśrukarāṅkuraiḥ <br />
            atra hāsyarasoddeśe grāmyatvaṃ guṇatāṃ gatam //
             <span class="ref">JCand_2.42</span></p>
         
         
         <p id="JCand_2.43">
            tava dugdhābdhisaṃbhūteḥ kathaṃ jātā kalāṅkitā <br />
            kavīnāṃ samayād vidyāviruddho 'doṣatāṃ gataḥ //
             <span class="ref">JCand_2.43</span></p>
         
         
         <p id="JCand_2.44">
            dadhāra gaurī hṛdaye devaṃ himakarāṅkitam <br />
            atra śleṣodayān naiva tyājyaṃ hīti nirarthakam //
             <span class="ref">JCand_2.44</span></p>
         
         
         <p id="JCand_2.45">
            mahādevaḥ satrapramukhamakhavidyaikacaturaḥ sumitrā tadbhaktipraṇihitamatir yasya pitarau <br />
            dvitīyas tenāsau sukavijayadevena racite ciraṃ candrāloke sukhayatu mayūkhaḥ sumanasaḥ //
             <span class="ref">JCand_2.45</span></p>
         
         
         <p id="JCand_3.1">
            alpākṣarā vicitrārthakhyātir akṣarasaṃhatiḥ <br />
            uṣākāntenānugataḥ śūraḥ śaurir ayaṃ punaḥ //
             <span class="ref">JCand_3.1</span></p>
         
         
         <p id="JCand_3.2">
            śobhā khyātāpi yaddoṣo guṇakīrtyā niṣidhyate <br />
            mudhā nindanti saṃsāraṃ kaṃsārir yatra pūjyate //
             <span class="ref">JCand_3.2</span></p>
         
         
         <p id="JCand_3.3">
            abhimāno vicāraś ced ūhitārthaniṣedhakṛt <br />
            indur yadi kathaṃ tīvraḥ sūryo yadi kathaṃ niśi //
             <span class="ref">JCand_3.3</span></p>
         
         
         <p id="JCand_3.4">
            hetus tyaktvā bahūn pakṣān yuktyaikasyāvadhāraṇam <br />
            nendur nārko 'yam aurvāgniḥ sāgarād utthito dahan //
             <span class="ref">JCand_3.4</span></p>
         
         
         <p id="JCand_3.5">
            pratiṣedhaḥ prasiddhānāṃ kāraṇānām anādaraḥ <br />
            na yuddhena bhruvoḥ spande-naiva vīrā nipātitāḥ //
             <span class="ref">JCand_3.5</span></p>
         
         
         <p id="JCand_3.6">
            niruktaṃ syān nirvacanaṃ nāmnaḥ satyaṃ tathānṛtam <br />
            īdṛśaiś caritai rājan satyaṃ doṣākaro bhavān //
             <span class="ref">JCand_3.6</span></p>
         
         
         <p id="JCand_3.7">
            syān mithyādhyavasāyaś ced asatī sādhyasādhane <br />
            candrāṃśusūtragrathitāṃ nabhaḥpuṣpasrajaṃ vaha //
             <span class="ref">JCand_3.7</span></p>
         
         
         <p id="JCand_3.8">
            siddhiḥ khyāteṣu cen nāma kīrtyate tulyatoktaye <br />
            yuvām eveha vikhyātau tvaṃ balair jaladhir jalaiḥ //
             <span class="ref">JCand_3.8</span></p>
         
         
         <p id="JCand_3.9">
            yuktir viśeṣasiddhiś ced vicitrārthāntarānvayāt <br />
            navas tvaṃ nīradaḥ ko 'pi svarṇair varṣasi yan muhuḥ //
             <span class="ref">JCand_3.9</span></p>
         
         
         <p id="JCand_3.10">
            kāryaṃ phalopalambhaś ced vyāpārād vastuto 'tha vā <br />
            asāv udeti śītāṃśur mānacchedāya subhruvām //
             <span class="ref">JCand_3.10</span></p>
         
         
         <p id="JCand_3.11">
            ityādi lakṣaṇaṃ bhūri kāvyasyāhur maharṣayaḥ <br />
            svarṇabhrājiṣṇubhālatvaprabhṛtīva mahībhujaḥ //
             <span class="ref">JCand_3.11</span></p>
         
         
         <p id="JCand_3.12">
            mahādevaḥ satrapramukhamakhavidyaikacaturaḥ sumitrā tadbhaktipraṇihitamatir yasya pitarau <br />
            tṛtīyas tenāsau sukavijayadevena racite ciraṃ candrāloke sukhayatu mayūkhaḥ sumanasaḥ //
             <span class="ref">JCand_3.12</span></p>
         
         
         <p id="JCand_4.1">
            śleṣo vighaṭamānārthaghaṭamānatvavarṇanam <br />
            sa tu śābdaḥ sajātīyaiḥ śabdair bandhaḥ sukhāvahaḥ //
             <span class="ref">JCand_4.1</span></p>
         
         
         <p id="JCand_4.2">
            ullasattanutāṃ nīte 'nante pulakakaṇṭakaiḥ <br />
            bhītayā mānavatyaiva śriyāśliṣṭaṃ hariṃ stumaḥ //
             <span class="ref">JCand_4.2</span></p>
         
         
         <p id="JCand_4.3">
            yasmād antaḥsthitaḥ sarvaḥ svayam artho 'vabhāsate <br />
            salilasyeva sūktasya sa prasāda iti smṛtaḥ //
             <span class="ref">JCand_4.3</span></p>
         
         
         <p id="JCand_4.4">
            samatālpasamāsatvaṃ varṇādyais tulyatātha vā <br />
            śyāmalā komalā bālā ramaṇaṃ śaraṇaṃ gatā //
             <span class="ref">JCand_4.4</span></p>
         
         
         <p id="JCand_4.5">
            samādhir arthamahimā lasadghanarasātmanā <br />
            syād antarviśatā yena gātramaṅkuritaṃ satām //
             <span class="ref">JCand_4.5</span></p>
         
         
         <p id="JCand_4.6">
            mādhuryaṃ punaruktasya vaicitryaṃ cārutāvaham <br />
            vayasya paśya paśyāsyāś cañcalaṃ locanāñcalam //
             <span class="ref">JCand_4.6</span></p>
         
         
         <p id="JCand_4.7">
            ojaḥ syāt prauḍhir arthasya saṃkṣepo vātibhūyasaḥ <br />
            ripuṃ hatvā yaśaḥ kṛtvā tvadasiḥ kośam āviśat //
             <span class="ref">JCand_4.7</span></p>
         
         
         <p id="JCand_4.8">
            saukumāryam apāruṣyaṃ paryāyaparivartanāt <br />
            sa kathāśeṣatāṃ yātaḥ samāliṅgya marutsakham //
             <span class="ref">JCand_4.8</span></p>
         
         
         <p id="JCand_4.9">
            udāratā tu vaidagdhyam agrāmyatvāt pṛthaṅmatā <br />
            mānaṃ muñca priye kiṃcil locanāntam udañcaya //
             <span class="ref">JCand_4.9</span></p>
         
         
         <p id="JCand_4.10">
            śṛṅgāre ca prasāde ca kāntyarthavyaktisaṃgrahaḥ <br />
            amī daśa guṇāḥ kāvye puṃsi śauryādayo yathā //
             <span class="ref">JCand_4.10</span></p>
         
         
         <p id="JCand_4.11">
            tilakādyam iva strīṇāṃ vidagdhahṛdayaṅgamam <br />
            vyatiriktam alaṅkāraṃ prakṛter bhūṣaṇaṃ girām //
             <span class="ref">JCand_4.11</span></p>
         
         
         <p id="JCand_4.12">
            vicitralakṣaṇo nyāso nirvāhaḥ prauḍhir aucitī <br />
            śāstrāntararahasyoktiḥ saṃgraho dik pradarśitā //
             <span class="ref">JCand_4.12</span></p>
         
         
         <p id="JCand_4.13">
            mahādevaḥ satrapramukhamakhavidyaikacaturaḥ sumitrā tadbhaktipraṇihitamatir yasya pitarau <br />
            caturthas tenāsau sukavijayadevena racite ciraṃ candrāloke sukhayatu mayūkhaḥ sumanasaḥ //
             <span class="ref">JCand_4.13</span></p>
         
         
         <p id="JCand_5.1">
            śabdārthayoḥ prasiddhyā vā kaveḥ prauḍhivaśena vā <br />
            hārādivad alaṅkāraḥ sanniveśo manoharaḥ //
             <span class="ref">JCand_5.1</span></p>
         
         
         <p id="JCand_5.2">
            svaravyañjanasaṃdohavyūhāmandohadohadā <br />
            gaur jagajjāgradutsekā chekānuprāsabhāsurā //
             <span class="ref">JCand_5.2</span></p>
         
         
         <p id="JCand_5.3">
            āvṛttavarṇasampūrṇaṃ vṛttyanuprāsavad vacaḥ <br />
            amandānandasandohasvacchandāspadamandiram //
             <span class="ref">JCand_5.3</span></p>
         
         
         <p id="JCand_5.4">
            lāṭānuprāsabhūr bhinnā-bhiprāyā punaruktatā <br />
            yatra syān na punaḥ śatror garjitaṃ taj jitaṃ jitam //
             <span class="ref">JCand_5.4</span></p>
         
         
         <p id="JCand_5.5">
            ślokasyārdhe tadardhe vā varṇāvṛttir yadi dhruvā <br />
            tadā matā matimatāṃ sphuṭānuprāsatā satām //
             <span class="ref">JCand_5.5</span></p>
         
         
         <p id="JCand_5.6">
            upameyopamānādāv arthānuprāsa iṣyate <br />
            candanaṃ khalu govindacaraṇadvandvavandanam //
             <span class="ref">JCand_5.6</span></p>
         
         
         <p id="JCand_5.7">
            punaruktapratīkāśaṃ punaruktārthasannibham <br />
            aṃśukāntaṃ śaśī kurvann ambarāntam upaity asau //
             <span class="ref">JCand_5.7</span></p>
         
         
         <p id="JCand_5.8">
            āvṛttavarṇastabakaṃ stavakandāṅkuraṃ kaveḥ <br />
            yamakaṃ prathamā dhuryamādhuryavacaso viduḥ //
             <span class="ref">JCand_5.8</span></p>
         
         
         <p id="JCand_5.9">
            kāvyavitpravaraiścitraṃ khaḍgabandhādi lakṣyate <br />
            teṣv ādyam ucyate ślokadvayīsajjanarañjikā //
             <span class="ref">JCand_5.9</span></p>
         
         
         <p id="JCand_5.10">
            kāminīva bhavet khaḍgalekhā cārukarālikā <br />
            kāśmīrasekā raktāṅgī śatrukaṇṭhāntikāśritā //
             <span class="ref">JCand_5.10</span></p>
         
         
         <p id="JCand_5.11">
            upamā yatra sādṛśyalakṣmīr ullasati dvayoḥ <br />
            hṛdaye khelator uccais tanvaṅgīstanayoriva //
             <span class="ref">JCand_5.11</span></p>
         
         
         <p id="JCand_5.12">
            upamānopameyatve yatraikasyaiva jāgṛtaḥ <br />
            indur indurivetyādau bhaved evam ananvayaḥ //
             <span class="ref">JCand_5.12</span></p>
         
         
         <p id="JCand_5.13">
            paryāyeṇa dvayos tac ced upameyopamā matā <br />
            dharmo 'rtha iva pūrṇaśrīr artho dharma iva tvayi //
             <span class="ref">JCand_5.13</span></p>
         
         
         <p id="JCand_5.14">
            vikhyātasyopamānasya yatra syād upameyatā <br />
            indur mukham ivetyādau syāt pratīpopamā tadā //
             <span class="ref">JCand_5.14</span></p>
         
         
         <p id="JCand_5.15">
            upamāne tu līlādipadāḍhye lalitopamā <br />
            tvannetrayugalaṃ dhatte līlāṃ nīlāmbujanmanoḥ //
             <span class="ref">JCand_5.15</span></p>
         
         
         <p id="JCand_5.16">
            anekasyārthayugmasya sādṛśyaṃ stabakopamā <br />
            śrito 'smi caraṇau viṣṇor bhṛṅgas tāmarasaṃ yathā //
             <span class="ref">JCand_5.16</span></p>
         
         
         <p id="JCand_5.17">
            syāt saṃpūrṇopamā yatra dvayor api vidheyatā <br />
            padmānīva vinidrāṇi netrāṇy āsann aharmukhe //
             <span class="ref">JCand_5.17</span></p>
         
         
         <p id="JCand_5.18">
            yatropamānacitreṇa sarvathāpy uparajyate <br />
            upameyamayī bhittis tatra rūpakam iṣyate //
             <span class="ref">JCand_5.18</span></p>
         
         
         <p id="JCand_5.19">
            samānadharmayuksādhyāropāt sopādhirūpakam <br />
            utsiktakṣitibhṛllakṣyapakṣacchedapurandaraḥ //
             <span class="ref">JCand_5.19</span></p>
         
         
         <p id="JCand_5.20">
            pṛthakkathitasādṛśyaṃ dṛśyaṃ sādṛśyarūpakam <br />
            ullasatpañcaśākhas te rājate bhujabhūruhaḥ //
             <span class="ref">JCand_5.20</span></p>
         
         
         <p id="JCand_5.21">
            syād aṅgayaṣṭirityevaṃvidham ābhāsarūpakam <br />
            aṅgayaṣṭidhanurvallītyādi rūpitarūpakam //
             <span class="ref">JCand_5.21</span></p>
         
         
         <p id="JCand_5.22">
            pariṇāmo 'nayor yasminn abhedaḥ paryavasyati <br />
            kāntena pṛṣṭā rahasi maunam evottaraṃ dadau //
             <span class="ref">JCand_5.22</span></p>
         
         
         <p id="JCand_5.23">
            bahubhirbahudhollekhād ekasyollekhitā matā <br />
            strībhiḥ kāmaḥ priyaiś candraḥ kālaḥ śatrubhir aikṣi saḥ //
             <span class="ref">JCand_5.23</span></p>
         
         
         <p id="JCand_5.24">
            atathyam āropayituṃ tathyāpāstir apahnutiḥ <br />
            nāyaṃ sudhāṃśuḥ kiṃ tarhi vyomagaṅgāsaroruham //
             <span class="ref">JCand_5.24</span></p>
         
         
         <p id="JCand_5.25">
            paryastāpahnutir yatra dharmamātraṃ niṣidhyate <br />
            nāyaṃ sudhāṃśuḥ kiṃ tarhi sudhāṃśuḥ preyasīmukham //
             <span class="ref">JCand_5.25</span></p>
         
         
         <p id="JCand_5.26">
            bhrāntāpahnutir anyasya śaṅkayā tathyanirṇaye <br />
            tāpaṃ tanoti sotkampaṃ jvaraḥ kiṃ na sakhi smaraḥ //
             <span class="ref">JCand_5.26</span></p>
         
         
         <p id="JCand_5.27">
            chekāpahnutir anyasya śaṅkayā tathyanihnave <br />
            prajalpan matpade lagnaḥ kāntaḥ kiṃ na hi nūpuraḥ //
             <span class="ref">JCand_5.27</span></p>
         
         
         <p id="JCand_5.28">
            kaitavāpahnutir vyakte vyājādyair nihnave padaiḥ <br />
            niryānti smaranārācāḥ kāntādṛkpātakaitavāt //
             <span class="ref">JCand_5.28</span></p>
         
         
         <p id="JCand_5.29">
            utprekṣonnīyate yatra hetvādir nihnutiṃ vinā <br />
            tvanmukhaśrīkṛte nūnaṃ padmair vairāyate śaśī //
             <span class="ref">JCand_5.29</span></p>
         
         
         <p id="JCand_5.30">
            ivādikapadābhāve gūḍhotprekṣāṃ pracakṣate <br />
            yatkīrtir vibhramaśrāntā viveśa svarganimnagām //
             <span class="ref">JCand_5.30</span></p>
         
         
         <p id="JCand_5.31">
            syāt smṛtibhrāntisaṃdehais tad evālaṃkṛtitrayam <br />
            paṅkajaṃ paśyatas tasyā mukhaṃ me gāhate manaḥ //
             <span class="ref">JCand_5.31</span></p>
         
         
         <p id="JCand_5.32">
            ayaṃ pramattamadhupas tvanmukhaṃ veda paṅkajam <br />
            paṅkajaṃ vā sudhāṃśur vety asmākaṃ tu na nirṇayaḥ //
             <span class="ref">JCand_5.32</span></p>
         
         
         <p id="JCand_5.33">
            mīlitaṃ bahusādṛśyād bhedavac cen na lakṣyate <br />
            raso nālakṣi lākṣāyāś caraṇe sahajāruṇe //
             <span class="ref">JCand_5.33</span></p>
         
         
         <p id="JCand_5.34">
            sāmānyaṃ yadi sādṛśyād bheda eva na lakṣyate <br />
            padmākarapraviṣṭānāṃ mukhaṃ nālakṣi subhruvām //
             <span class="ref">JCand_5.34</span></p>
         
         
         <p id="JCand_5.35">
            hetoḥ kuto 'pi vaiśiṣṭyāt sphūrtir unmīlitaṃ matam <br />
            lakṣitāny udite candre padmāni ca mukhāni ca //
             <span class="ref">JCand_5.35</span></p>
         
         
         <p id="JCand_5.36">
            anumānaṃ ca kāryādeḥ kāraṇādyavadhāraṇam <br />
            asti kiñcid yadanayā māṃ vilokya smitaṃ manāk //
             <span class="ref">JCand_5.36</span></p>
         
         
         <p id="JCand_5.37">
            arthāpattiḥ svayaṃ sidhyet padārthāntaravarṇanam <br />
            sa jitas tvanmukhenenduḥ kā vārtā sarasīruhām //
             <span class="ref">JCand_5.37</span></p>
         
         
         <p id="JCand_5.38">
            syāt kāvyaliṅgaṃ vāgartho nūtanārthasamarthakaḥ <br />
            jito 'si manda kandarpa maccitte 'sti trilocanaḥ //
             <span class="ref">JCand_5.38</span></p>
         
         
         <p id="JCand_5.39">
            alaṅkāraḥ parikaraḥ sābhiprāye viśeṣaṇe <br />
            sudhāṃśukalitottaṃsas tāpaṃ haratu vaḥ śivaḥ //
             <span class="ref">JCand_5.39</span></p>
         
         
         <p id="JCand_5.40">
            sābhiprāye viśeṣye tu bhavet parikarāṅkuraḥ <br />
            caturṇāṃ puruṣārthānāṃ dātā devaś caturbhujaḥ //
             <span class="ref">JCand_5.40</span></p>
         
         
         <p id="JCand_5.41">
            akramātiśayoktiś ced yugapat kāryakāraṇe <br />
            āliṅganti samaṃ deva jyāṃ śarāś ca parāś ca te //
             <span class="ref">JCand_5.41</span></p>
         
         
         <p id="JCand_5.42">
            atyantātiśayoktis tatpaurvāparyavyatikrame <br />
            agre māno gataḥ paścād anunītā priyeṇa sā //
             <span class="ref">JCand_5.42</span></p>
         
         
         <p id="JCand_5.43">
            capalātiśayoktis tu kārye hetuprasaktije <br />
            yāmīti priyapṛṣṭāyā valayo 'bhavad ūrmikā //
             <span class="ref">JCand_5.43</span></p>
         
         
         <p id="JCand_5.44">
            sambandhātiśayoktiḥ syāt tadabhāve 'pi tadvacaḥ <br />
            paśya saudhāgrasaṃsaktaṃ vibhāti vidhumaṇḍalam //
             <span class="ref">JCand_5.44</span></p>
         
         
         <p id="JCand_5.45">
            bhedakātiśayoktiś ced ekasyaivānyatocyate <br />
            aho anyaiva lāvaṇyalīlā bālākucasthale //
             <span class="ref">JCand_5.45</span></p>
         
         
         <p id="JCand_5.46">
            rūpakātiśayoktiś ced rūpyaṃ rūpakamadhyagam <br />
            paśya nīlotpaladvandvān niḥsaranti śitāḥ śarāḥ //
             <span class="ref">JCand_5.46</span></p>
         
         
         <p id="JCand_5.47">
            prauḍhoktis tadaśaktasya tacchaktatvāvakalpanam <br />
            kalindajātīraruhāḥ śyāmalāḥ saraladrumāḥ //
             <span class="ref">JCand_5.47</span></p>
         
         
         <p id="JCand_5.48">
            sambhāvanaṃ yadītthaṃ syād ity ūhonyaprasiddhaye <br />
            siktaṃ sphaṭikakumbhāntaḥsthitiśvetīkṛtair jalaiḥ <br />
            mauktikaṃ cel latāṃ sūte tatpuṣpais te samaṃ yaśaḥ //
             <span class="ref">JCand_5.48</span></p>
         
         
         <p id="JCand_5.49">
            vāñchitād adhikaprāptir ayatnena praharṣaṇam <br />
            dīpam uddyotayed yāvat tāvad abhyudito raviḥ //
             <span class="ref">JCand_5.49</span></p>
         
         
         <p id="JCand_5.50">
            iṣyamāṇaviruddhārthasamprāptis tu viṣādanam <br />
            dīpam uddyotayed yāvat tāvan nirvāṇa eva saḥ //
             <span class="ref">JCand_5.50</span></p>
         
         
         <p id="JCand_5.51">
            kriyādibhir anekasya tulyatā tulyayogitā <br />
            saṅkucanti sarojāni svairiṇīvadanāni ca <br />
            prācīnācalacūḍāgracumbibimbe sudhākare //
             <span class="ref">JCand_5.51</span></p>
         
         
         <p id="JCand_5.52">
            prastutāprastutānāṃ ca tulyatve dīpakaṃ matam <br />
            medhāṃ budhaḥ sudhām indur bibharti vasudhāṃ bhavān //
             <span class="ref">JCand_5.52</span></p>
         
         
         <p id="JCand_5.53">
            āvṛtte dīpakapade bhaved āvṛttidīpakam <br />
            dīptyāgnir bhāti bhātīnduḥ kāntyā bhāti ravis tviṣā //
             <span class="ref">JCand_5.53</span></p>
         
         
         <p id="JCand_5.54">
            vākyayor arthasāmānye prativastūpamā matā <br />
            tāpena bhrājate sūraḥ śūraś cāpena rājate //
             <span class="ref">JCand_5.54</span></p>
         
         
         <p id="JCand_5.55">
            ced bimbapratibimbatvaṃ dṛṣṭāntas tadalaṃkṛtiḥ <br />
            syān mallapratimallatve saṅgrāmoddhāmahuṃkṛtiḥ //
             <span class="ref">JCand_5.55</span></p>
         
         
         <p id="JCand_5.56">
            dṛṣṭāntaś ced bhavanmūrtis tan mṛṣṭā daivadurlipiḥ <br />
            jātā cet prāk prabhā bhānos tarhi yātā vibhāvarī //
             <span class="ref">JCand_5.56</span></p>
         
         
         <p id="JCand_5.57">
            vākyārthayoḥ sadṛśayor aikyāropo nidarśanā <br />
            yā dātuḥ saumyatā seyaṃ sudhāṃśor akalaṅkatā //
             <span class="ref">JCand_5.57</span></p>
         
         
         <p id="JCand_5.58">
            vyatireko viśeṣaś ced upamānopameyayoḥ <br />
            śailā ivonnatāḥ santaḥ kiṃ tu prakṛtikomalāḥ //
             <span class="ref">JCand_5.58</span></p>
         
         
         <p id="JCand_5.59">
            sahoktiḥ sahabhāvaś ced bhāsate janarañjanaḥ <br />
            digantam agamad yasya kīrtiḥ pratyarthibhiḥ saha //
             <span class="ref">JCand_5.59</span></p>
         
         
         <p id="JCand_5.60">
            vinoktiś ced vinā kiṃcit prastutaṃ hīnam ucyate <br />
            vidyā hṛdyāpi sāvadyā binā vinayasampadam //
             <span class="ref">JCand_5.60</span></p>
         
         
         <p id="JCand_5.61">
            samāsoktiḥ parisphūrtiḥ prastute 'prastutasya cet <br />
            ayam aindrīmukhaṃ paśya raktaś cumbati candramāḥ //
             <span class="ref">JCand_5.61</span></p>
         
         
         <p id="JCand_5.62">
            khaṇḍaśleṣaḥ padānāṃ ced ekaikaṃ pṛthagarthatā <br />
            ucchaladbhūrikīlālaḥ śuśubhe vāhinīpatiḥ //
             <span class="ref">JCand_5.62</span></p>
         
         
         <p id="JCand_5.63">
            bhaṅgaśleṣaḥ padastomasy-aiva cet pṛthagarthatā <br />
            ajarāmaratā kasya nāyodhyeva purī priyā //
             <span class="ref">JCand_5.63</span></p>
         
         
         <p id="JCand_5.64">
            arthaśleṣo 'rthamātrasya yady anekārthasaṃśrayaḥ <br />
            kuṭilāḥ śyāmalā dīrghā kaṭākṣāḥ kuntalāś ca te //
             <span class="ref">JCand_5.64</span></p>
         
         
         <p id="JCand_5.65">
            aprastutapraśaṃsā syāt sā yatra prastutānugā <br />
            kāryakāraṇasāmānyaviśeṣāder asau matā //
             <span class="ref">JCand_5.65</span></p>
         
         
         <p id="JCand_5.66">
            kamalaiḥ kamalāvāsaiḥ kiṃ kiṃ nāsādi sundaram <br />
            apy ambudheḥ paraṃ pāraṃ prayānti vyavasāyinaḥ //
             <span class="ref">JCand_5.66</span></p>
         
         
         <p id="JCand_5.67">
            bhaved arthāntaranyaso 'nuṣaktārthāntarābhidhā <br />
            hanūmān abdhim atarad duṣkaraṃ kiṃ mahātmanām //
             <span class="ref">JCand_5.67</span></p>
         
         
         <p id="JCand_5.68">
            yasmin viśeṣasāmānyaviśeṣāḥ sa vikasvaraḥ <br />
            sa na jigye mahānto hi durdharṣāḥ kṣmādharā iva //
             <span class="ref">JCand_5.68</span></p>
         
         
         <p id="JCand_5.69">
            kāryādyaiḥ prastutair uktaiḥ paryāyoktiṃ pracakṣate <br />
            tṛṇāny aṅkurayāmāsa vipakṣanṛpasadmasu //
             <span class="ref">JCand_5.69</span></p>
         
         
         <p id="JCand_5.70">
            uktir vyājastutir nindāstutibhyāṃ stutinindayoḥ <br />
            kaste viveko nayasi svargaṃ pātakino 'pi yat //
             <span class="ref">JCand_5.70</span></p>
         
         
         <p id="JCand_5.71">
            ākṣepas tu prayuktasya pratiṣedho vicāraṇāt <br />
            candra saṃdarśayātmānam athavāsti priyāmukham //
             <span class="ref">JCand_5.71</span></p>
         
         
         <p id="JCand_5.72">
            gūḍhākṣepo vidhau vyakte niṣedhe cāsphuṭe sati <br />
            hara sītāṃ sukhaṃ, kiṃ tu cintayāntakaḍhaukanam //
             <span class="ref">JCand_5.72</span></p>
         
         
         <p id="JCand_5.73">
            virodho 'nupapattiś ced guṇadravyakriyādiṣu <br />
            amandacandanasyandaḥ svacchandaṃ dandahīti mām //
             <span class="ref">JCand_5.73</span></p>
         
         
         <p id="JCand_5.74">
            śleṣādibhūr virodhaś ced virodhābhāsatā matā <br />
            apy andhakāriṇānena jagad etat prakāśate //
             <span class="ref">JCand_5.74</span></p>
         
         
         <p id="JCand_5.75">
            asaṃbhavo 'rthaniṣpattāv asaṃbhāvyatvavarṇanam <br />
            ko veda gopaśiśukaḥ śailam utpāṭayiṣyati //
             <span class="ref">JCand_5.75</span></p>
         
         
         <p id="JCand_5.76">
            vibhāvanā vināpi syāt kāraṇaṃ kāryajanma cet <br />
            paśya lākṣārasāsiktaṃ raktaṃ tvaccaraṇadvayam //
             <span class="ref">JCand_5.76</span></p>
         
         
         <p id="JCand_5.77">
            viśeṣoktir anutpattiḥ kāryasya sati kāraṇe <br />
            namantam api dhīmantaṃ na laṅghayati kaścana //
             <span class="ref">JCand_5.77</span></p>
         
         
         <p id="JCand_5.78">
            ākhyāte bhinnadeśatve kāryahetvor asaṃgatiḥ <br />
            tvadbhaktānāṃ namaty aṅgaṃ bhaṅgam eti bhavaklamaḥ //
             <span class="ref">JCand_5.78</span></p>
         
         
         <p id="JCand_5.79">
            viṣamaṃ yady anaucityād anekānvayakalpanam <br />
            kvātitīvraviṣāḥ sarpāḥ kvāsau candanabhūruhaḥ //
             <span class="ref">JCand_5.79</span></p>
         
         
         <p id="JCand_5.80">
            samam aucityato 'nekavastusambandhavarṇanam <br />
            anurūpaṃ kṛtaṃ sadma hāreṇa kucamaṇḍalam //
             <span class="ref">JCand_5.80</span></p>
         
         
         <p id="JCand_5.81">
            vicitraṃ cet prayatnaḥ syād viparītaphalapradaḥ <br />
            namanti santas trailokyād api labdhuṃ samunnatim //
             <span class="ref">JCand_5.81</span></p>
         
         
         <p id="JCand_5.82">
            adhikaṃ bodhyam ādhārād ādheyādhikavarṇanam <br />
            yayā vyāptaṃ jagat tasyāṃ vāci mānti na te guṇāḥ //
             <span class="ref">JCand_5.82</span></p>
         
         
         <p id="JCand_5.83">
            anyonyaṃ nāma yatra syād upakāraḥ parasparam <br />
            triyāmā śaśinā bhāti śaśī bhāti triyāmayā //
             <span class="ref">JCand_5.83</span></p>
         
         
         <p id="JCand_5.84">
            viśeṣaḥ khyātam ādhāraṃ vināpy ādheyavarṇanam <br />
            gate 'pi sūrye dīpasthās tamaś chindanti tatkarāḥ //
             <span class="ref">JCand_5.84</span></p>
         
         
         <p id="JCand_5.85">
            syād vyāghāto 'nyathākāri vastv anyakriyam ucyate <br />
            yair jagat prīyate hanti tair eva kusumāyudhaḥ //
             <span class="ref">JCand_5.85</span></p>
         
         
         <p id="JCand_5.86">
            gumphaḥ kāraṇamālā syād yathāprākprāntakāraṇaiḥ <br />
            nayena śrīḥ śriyā tyāgas tyāgena vipulaṃ yaśaḥ //
             <span class="ref">JCand_5.86</span></p>
         
         
         <p id="JCand_5.87">
            gṛhītamuktarītyarthaśreṇir ekāvalī matā <br />
            netre karṇāntaviśrānte karṇau dormūladolinau //
             <span class="ref">JCand_5.87</span></p>
         
         
         <p id="JCand_5.88">
            dīpakaikāvalīyogān mālādīpakam ucyate <br />
            smareṇa hṛdaye tasyās tena tvayi kṛtā sthitiḥ //
             <span class="ref">JCand_5.88</span></p>
         
         
         <p id="JCand_5.89">
            sāro nāma padotkarṣaḥ sāratāyā yathottaram <br />
            sāraṃ sārasvataṃ tatra kāvyaṃ tatra śivastavaḥ //
             <span class="ref">JCand_5.89</span></p>
         
         
         <p id="JCand_5.90">
            udārasāraś ced bhāti bhinno 'bhinnatayā guṇaḥ <br />
            madhuraṃ madhu pīyūṣaṃ tasmāt tasmāt kaver vacaḥ //
             <span class="ref">JCand_5.90</span></p>
         
         
         <p id="JCand_5.91">
            yathāsaṃkhyaṃ dvidhārthāś cet kramādekaikamanvitāḥ <br />
            śatruṃ mitraṃ dviṣatpakṣaṃ jaya rañjaya bhañjaya //
             <span class="ref">JCand_5.91</span></p>
         
         
         <p id="JCand_5.92">
            paryāyaś ced anekatra syād ekasya samanvayaḥ <br />
            padmaṃ muktvā gatā candraṃ kāminīvadanopamā //
             <span class="ref">JCand_5.92</span></p>
         
         
         <p id="JCand_5.93">
            parivṛttir vinimayo nyūnābhyadhikayor mithaḥ <br />
            jagrāhaikaṃ śaraṃ muktvā kaṭākṣān śatruyoṣitām //
             <span class="ref">JCand_5.93</span></p>
         
         
         <p id="JCand_5.94">
            parisaṃkhyā niṣidhyaikam anyasmin vastuyantraṇam <br />
            snehakṣayaḥ pradīpeṣu svānteṣu na natabhruvām //
             <span class="ref">JCand_5.94</span></p>
         
         
         <p id="JCand_5.95">
            vikalpas tulyabalayor virodhaś cāturīyutaḥ <br />
            kāntācitte 'dhare vāpi kuru tvaṃ vītarāgatām //
             <span class="ref">JCand_5.95</span></p>
         
         
         <p id="JCand_5.96">
            bhūyasām ekasambandhabhājāṃ gumphaḥ samuccayaḥ <br />
            naśyanti paścāt paśyanti bhraśyanti ca tava dviṣaḥ //
             <span class="ref">JCand_5.96</span></p>
         
         
         <p id="JCand_5.97">
            samādhiḥ kāryasaukaryaṃ kāraṇāntarasannidheḥ <br />
            utkaṇṭhitāṃ ca kalayan jagāmāstaṃ ca bhānumān //
             <span class="ref">JCand_5.97</span></p>
         
         
         <p id="JCand_5.98">
            pratyanīkaṃ balavataḥ śatroḥ pakṣe parākramaḥ <br />
            jaitranetrānugau karṇāv utpalābhyām adhaḥkṛtau //
             <span class="ref">JCand_5.98</span></p>
         
         
         <p id="JCand_5.99">
            pratīpam upamānasya hīnatvam upameyataḥ <br />
            dṛṣṭaṃ ced vadanaṃ tasyāḥ kiṃ padmena kimindunā //
             <span class="ref">JCand_5.99</span></p>
         
         
         <p id="JCand_5.100">
            ullāso 'nyamahimnā ced doṣo hy anyatra varṇyate <br />
            tad abhāgyaṃ dhanasyaiva yan nāśrayati sajjanam //
             <span class="ref">JCand_5.100</span></p>
         
         
         <p id="JCand_5.101">
            tadguṇaḥ svaguṇatyāgād anyataḥ svaguṇodayaḥ <br />
            padmarāgāruṇaṃ nāsāmauktikaṃ te 'dharaśritam //
             <span class="ref">JCand_5.101</span></p>
         
         
         <p id="JCand_5.102">
            punaḥ svaguṇasamprāptir vijñeyā pūrvarūpatā <br />
            harakaṇṭhāṃśulipto 'pi śeṣas tvadyaśasā sitaḥ //
             <span class="ref">JCand_5.102</span></p>
         
         
         <p id="JCand_5.103">
            yadvastuno 'nyathā rūpaṃ tathā syāt pūrvarūpatā <br />
            dīpe nirvāpite hy āsīt kāñcīratnair aharmahaḥ //
             <span class="ref">JCand_5.103</span></p>
         
         
         <p id="JCand_5.104">
            saṅgatānyaguṇānaṅgīkāram āhur atadguṇam <br />
            viśann api raver madhyaṃ śīta eva sadā śaśī //
             <span class="ref">JCand_5.104</span></p>
         
         
         <p id="JCand_5.105">
            prāksiddhasvaguṇotkarṣo 'nuguṇaḥ parasannidheḥ <br />
            karṇotpalāni dadhate kaṭākṣairapi nīlatām //
             <span class="ref">JCand_5.105</span></p>
         
         
         <p id="JCand_5.106">
            avajñā varṇyate vastu guṇadoṣākṣamaṃ yadi <br />
            mlāyanti yadi padmāni kā hānir amṛtadyuteḥ //
             <span class="ref">JCand_5.106</span></p>
         
         
         <p id="JCand_5.107">
            praśnottaraṃ krameṇoktau syūtam uttaram uttaram <br />
            yatrāsau vetasī pāntha tatrāsau sutarā sarit //
             <span class="ref">JCand_5.107</span></p>
         
         
         <p id="JCand_5.108">
            pihitaṃ paravṛttāntajñātur anyasya ceṣṭitam <br />
            priye gṛhāgate prātaḥ kāntā talpam akalpayat //
             <span class="ref">JCand_5.108</span></p>
         
         
         <p id="JCand_5.109">
            vyājoktiḥ śaṅkamānasya chadmanā vastugopanam <br />
            sakhi paśya gṛhārāmaparāgair asmi dhūsarā //
             <span class="ref">JCand_5.109</span></p>
         
         
         <p id="JCand_5.110">
            vakroktiḥ śleṣakākubhyāṃ vācyārthāntarakalpanam <br />
            muñca mānaṃ dinaṃ prāptaṃ manda nandī harāntike //
             <span class="ref">JCand_5.110</span></p>
         
         
         <p id="JCand_5.111">
            svābhāvoktiḥ svabhāvasya jātyādiṣu ca varṇanam <br />
            kuraṅgair uttaraṅgākṣi stabdhakarṇair udīkṣyate //
             <span class="ref">JCand_5.111</span></p>
         
         
         <p id="JCand_5.112">
            bhāvikaṃ bhūtabhāvyarthasākṣād darśanavarṇanam <br />
            alaṃ vilokayādyāpi yuddhyante 'tra surāsurāḥ //
             <span class="ref">JCand_5.112</span></p>
         
         
         <p id="JCand_5.113">
            deśātmaviprakṛṣṭasya darśanaṃ bhāvikacchaviḥ <br />
            tvaṃ vasan hṛdaye tasyāḥ sākṣāt pañceṣur īkṣyase //
             <span class="ref">JCand_5.113</span></p>
         
         
         <p id="JCand_5.114">
            udāttam ṛddheś caritaṃ ślāghyaṃ cānyopalakṣaṇam <br />
            sānau yasyābhavad yuddhaṃ tad dhūrjaṭikirīṭinoḥ //
             <span class="ref">JCand_5.114</span></p>
         
         
         <p id="JCand_5.115">
            atyuktir adbhutātathyaśauryaudāryādivarṇanam <br />
            tvayi dātari rājendra yācakāḥ kalpaśākhinaḥ //
             <span class="ref">JCand_5.115</span></p>
         
         
         <p id="JCand_5.116">
            rasabhāvatadābhāsabhāvaśāntinibandhanāḥ <br />
            rasavatpreyaūrjasvisamāhitamayābhidhāḥ //
             <span class="ref">JCand_5.116</span></p>
         
         
         <p id="JCand_5.117">
            bhāvānāmudayaḥ sandhiḥ śabalatvam iti trayaḥ <br />
            alaṅkārān imān sapta kecid āhur manīṣiṇaḥ //
             <span class="ref">JCand_5.117</span></p>
         
         
         <p id="JCand_5.118">
            śuddhir ekapradhānatvaṃ tathā saṃsṛṣṭisaṃkarau <br />
            eteṣām eva vinyāsān nālaṅkārāntarāṇy amī //
             <span class="ref">JCand_5.118</span></p>
         
         
         <p id="JCand_5.119">
            sarveṣāṃ ca pratidvandvapraticchandabhidābhṛtām <br />
            upādhiḥ kvacid udbhinnaḥ syād anyatrāpi saṃbhavāt //
             <span class="ref">JCand_5.119</span></p>
         
         
         <p id="JCand_5.120">
            mālā paraṃparā caiṣāṃ bhūyasām anukūlake <br />
            manuṣye bhavataḥ kvāpi hy alaṅkārāṅgatāṃ gate //
             <span class="ref">JCand_5.120</span></p>
         
         
         <p id="JCand_5.121">
            śabde padārthe vākyārthe vākyārthastabake tathā <br />
            ete bhavanti vinyāsāḥ svabhāvātiśayātmakāḥ //
             <span class="ref">JCand_5.121</span></p>
         
         
         <p id="JCand_5.122">
            kasyāpy atiśayasyokter ity anvarthavicāraṇāt <br />
            prāyeṇāmī hy alaṃkārā bhinnā nātiśayoktitaḥ //
             <span class="ref">JCand_5.122</span></p>
         
         
         <p id="JCand_5.123">
            alaṃkārapradhāneṣu dadhāneṣv api sāmyatām <br />
            vailakṣaṇyaṃ prativyakti pratibhāti mukheṣviva //
             <span class="ref">JCand_5.123</span></p>
         
         
         <p id="JCand_5.124">
            alaṃkāreṣu tathyeṣu yady anāsthā manīṣiṇām <br />
            tad arvācīnabhedeṣu nāmnāṃ nāmnāya iṣyatām //
             <span class="ref">JCand_5.124</span></p>
         
         
         <p id="JCand_5.125">
            mahādevaḥ satrapramukhamakhavidyaikacaturaḥ sumitrā tadbhaktipraṇihitamatir yasya pitarau <br />
            caturthaḥ saikoyam sukavijayadevena racite ciraṃ candrāloke sukhayatu mayūkhaḥ sumanasaḥ //
             <span class="ref">JCand_5.125</span></p>
         
         
         <p id="JCand_6.1">
            ālambanoddīpanātmā vibhāvaḥ kāraṇaṃ dvidhā <br />
            kāryo 'nubhāvo bhāvaś ca sahāyo vyabhicāry api //
             <span class="ref">JCand_6.1</span></p>
         
         
         <p id="JCand_6.2">
            galadvedyāntarodbhedo hṛdayeṣv ajaḍātmanām <br />
            milan malayajālepa ivāhlādaṃ vikāsayan //
             <span class="ref">JCand_6.2</span></p>
         
         
         <p id="JCand_6.3">
            kāvye nāṭye ca kārye ca vibhāvādyair vibhāvitaḥ <br />
            āsvādyamānaikatanuḥ sthāyī bhāvo rasaḥ smṛtaḥ //
             <span class="ref">JCand_6.3</span></p>
         
         
         <p id="JCand_6.4">
            ratyākhyasthāyibhāvātmā vallabhādivibhāvitaḥ <br />
            ālasyerṣyājugupsābhyo vinā saṃcāribhir yutaḥ //
             <span class="ref">JCand_6.4</span></p>
         
         
         <p id="JCand_6.5">
            anubhāvaiḥ kaṭākṣādyair unmādādyair yathākramam <br />
            sambhogo vipralambhaś ca śṛṅgāro dvividho mataḥ //
             <span class="ref">JCand_6.5</span></p>
         
         
         <p id="JCand_6.6">
            hāsasthāyī raso hāsyo vibhāvadyair yathākramam <br />
            vairūpyaphullagaṇḍatvā-vahitthādyaiḥ samanvitaḥ //
             <span class="ref">JCand_6.6</span></p>
         
         
         <p id="JCand_6.7">
            abhīṣṭaviprayogāśrupātaglānyādibhiḥ kramāt <br />
            vibhāvādyair yutaḥ śokasthāyī syāt karuṇo rasaḥ //
             <span class="ref">JCand_6.7</span></p>
         
         
         <p id="JCand_6.8">
            krodhasthāyī raso raudro vibhāvādyaiḥ samanvitaḥ <br />
            mātsaryahastaniṣpeṣasaṃmohādyair yathākramam //
             <span class="ref">JCand_6.8</span></p>
         
         
         <p id="JCand_6.9">
            utsāhākhyasthāyibhāvaḥ prabhāvādivibhāvabhūḥ <br />
            vīro 'nubhāvaiḥ sthairyādyair bhāvair garvādibhiryutaḥ //
             <span class="ref">JCand_6.9</span></p>
         
         
         <p id="JCand_6.10">
            vyāghrādibhir vibhāvais tu vepitādyanubhāvabhṛt <br />
            bhāvair mohādibhir yukto bhayasthāyī bhayānakaḥ //
             <span class="ref">JCand_6.10</span></p>
         
         
         <p id="JCand_6.11">
            sthāyī jugupsā bībhatso vibhāvādyā yathākramam <br />
            aniṣṭekṣaṇaniṣṭhīvamohādyā yatra saṃmatāḥ //
             <span class="ref">JCand_6.11</span></p>
         
         
         <p id="JCand_6.12">
            adbhuto vismayasthāyī māyādikavibhāvabhūḥ <br />
            romāñcādyanubhāvo 'yaṃ stambhādivyabhicārikaḥ //
             <span class="ref">JCand_6.12</span></p>
         
         
         <p id="JCand_6.13">
            nirvedasthāyikaḥ śāntaḥ satsaṅgādivibhāvabhūḥ <br />
            kṣamādikānubhāvo 'yaṃ stambhādivyabhicārikaḥ //
             <span class="ref">JCand_6.13</span></p>
         
         
         <p id="JCand_6.14">
            ratir devādiviṣayā santi ca vyabhicāriṇaḥ <br />
            vedyamānā nigadyante bhāvāḥ sāhityavedibhiḥ //
             <span class="ref">JCand_6.14</span></p>
         
         
         <p id="JCand_6.15">
            nirvedaglāniśaṅkākhyās tathāsūyāmadaśramāḥ <br />
            ālasyaṃ caiva dainyaṃ ca cintā mohaḥ smṛtir dhṛtiḥ //
             <span class="ref">JCand_6.15</span></p>
         
         
         <p id="JCand_6.16">
            vrīḍā capalatā harṣa āvego jaḍatā tathā <br />
            garvo viṣāda autsukyaṃ nidrāpasmāra eva ca //
             <span class="ref">JCand_6.16</span></p>
         
         
         <p id="JCand_6.17">
            suptaṃ prabodho 'marṣaś cāpy avahittham athogratā <br />
            matir vyādhis tathonmādas tathā maraṇam eva ca //
             <span class="ref">JCand_6.17</span></p>
         
         
         <p id="JCand_6.18">
            trāsaś caiva vitarkaś ca vijñeyā vyabhicāriṇaḥ <br />
            trayastriṃśad ime bhāvāḥ samākhyātās tu nāmataḥ //
             <span class="ref">JCand_6.18</span></p>
         
         
         <p id="JCand_6.19">
            sarvasādhāraṇapremapraśrayādisvarūpayā <br />
            anaucityā rasābhāsā bhāvābhāsāś ca kīrtitāḥ //
             <span class="ref">JCand_6.19</span></p>
         
         
         <p id="JCand_6.20">
            bhāvasya śāntir udayaḥ sandhiḥ śabalatā tathā <br />
            kāvyasya kāñcanasyeva kuṅkumaṃ kāntisaṃpade //
             <span class="ref">JCand_6.20</span></p>
         
         
         <p id="JCand_6.21">
            āturyam āsaptamaṃ ca yatheṣṭair aṣṭamādibhiḥ <br />
            samāsaḥ syāt padair na syāt samāsaḥ sarvathāpi ca //
             <span class="ref">JCand_6.21</span></p>
         
         
         <p id="JCand_6.22">
            pāñcālikī ca lāṭīyā gauḍīyā ca yathārasam <br />
            vaidarbhī ca yathāsaṃkhyaṃ catasro rītayaḥ smṛtāḥ //
             <span class="ref">JCand_6.22</span></p>
         
         
         <p id="JCand_6.23">
            madhurāyāṃ samākrāntā vargasthāḥ pañcamair nijaiḥ <br />
            lakāraś ca lasaṃyukto hrasvavyavahitau raṇau //
             <span class="ref">JCand_6.23</span></p>
         
         
         <p id="JCand_6.24">
            rephākrāntā vargyayaṇāṣ ṭavargāt pañcamād ṛte <br />
            kapākrāntas tavargaḥ syāt prauḍhāyāṃ ca kamūrdhatā //
             <span class="ref">JCand_6.24</span></p>
         
         
         <p id="JCand_6.25">
            sarvair ūrdhvaiḥ sakārasya sarvai rephasya sarvathā <br />
            rahor dvedhā tu saṃyogaḥ paruṣāyāṃ śaṣau svataḥ //
             <span class="ref">JCand_6.25</span></p>
         
         
         <p id="JCand_6.26">
            lakāro 'nyair asaṃyukto laghavo ghabhadhā rasau <br />
            lalitāyāṃ tathā śeṣā bhadrāyām iti vṛttayaḥ //
             <span class="ref">JCand_6.26</span></p>
         
         
         <p id="JCand_6.27">
            aṅgabhaṅgollasallīlā taruṇī smaratoraṇam <br />
            tarkakarkaśapūrṇoktiprāptotkaṭadhiyāṃ vṛthā //
             <span class="ref">JCand_6.27</span></p>
         
         
         <p id="JCand_6.28">
            vīpsotsarpanmukhāgrārdraṃ barhī jahre kṛśas tṛṣam <br />
            lalanā rabhasaṃ dhatte ghanāṭope mahīyasi //
             <span class="ref">JCand_6.28</span></p>
         
         
         <p id="JCand_6.29">
            mahādevaḥ satrapramukhamakhavidyaikacaturaḥ sumitrā tadbhaktipraṇihitamatir yasya pitarau <br />
            mayūkhastenāsau sukavijayadevena racite ciraṃ candrāloke sukhayatu mahati ṛtusaṃkhyaḥ //
             <span class="ref">JCand_6.29</span></p>
         
         
         <p id="JCand_7.1">
            vṛttibhedais tribhir yuktā srotobhiriva jāhnavī <br />
            bhāratī bhāti gambhīrā kuṭilā saralā kvacit //
             <span class="ref">JCand_7.1</span></p>
         
         
         <p id="JCand_7.2">
            sāṃmukhyaṃ vidadhānāyāḥ sphuṭam arthāntare giraḥ <br />
            kaṭākṣa iva lolākṣyā vyāpāro vyañjanātmakaḥ //
             <span class="ref">JCand_7.2</span></p>
         
         
         <p id="JCand_7.3">
            avivakṣitavācyasya dvau bhedau vācyam eva cet <br />
            arthāntire saṃkramitam atyantaṃ vā tiraskṛtam //
             <span class="ref">JCand_7.3</span></p>
         
         
         <p id="JCand_7.4">
            dvau vivakṣitavācyasya lakṣyālakṣyakramātmakau <br />
            catvāriṃśadyutaikena bhedāḥ ṣaṭ cānayoḥ kramāt //
             <span class="ref">JCand_7.4</span></p>
         
         
         <p id="JCand_7.5">
            tridhā śabdārthatadyugmaśaktijanmā sphuṭakramāt <br />
            rasabhāvatadābhāsapramukhas tv asphuṭakramāt //
             <span class="ref">JCand_7.5</span></p>
         
         
         <p id="JCand_7.6">
            vastvalaṅkārayor vyakter bhedau dvau śabdaśaktijau <br />
            arthaśaktisamutthasya bhedā dvādaśa tad yathā //
             <span class="ref">JCand_7.6</span></p>
         
         
         <p id="JCand_7.7">
            catvāro vastv alaṃkāram alaṃkāras tu vastu yat <br />
            alaṃkāram alaṃkāro vastu vastu vyanakti tat //
             <span class="ref">JCand_7.7</span></p>
         
         
         <p id="JCand_7.8">
            vaktuḥ kavinibaddhasya kaver vā prauḍhinirmitaḥ <br />
            svasiddho vā vyañjako 'rthaś catvāras triguṇās tataḥ //
             <span class="ref">JCand_7.8</span></p>
         
         
         <p id="JCand_7.9">
            śabdārthobhayabhūr ekaḥ sa ca vākyaikasaṃśrayaḥ <br />
            padaikadeśe racanāvarṇavākyapadeṣv api //
             <span class="ref">JCand_7.9</span></p>
         
         
         <p id="JCand_7.10">
            prabandhe ceti ṣoḍhāsau rasādyākhyo 'sphuṭakramaḥ <br />
            eṣu saptadaśasv ekaṃ parityajyāsphuṭakramam //
             <span class="ref">JCand_7.10</span></p>
         
         
         <p id="JCand_7.11">
            ye ṣoḍaśādyā dviguṇās te syur vākyapadāśrayāt <br />
            prabandhe 'pi dvādaśa syur arthaśaktibhuvo bhidaḥ //
             <span class="ref">JCand_7.11</span></p>
         
         
         <p id="JCand_7.12">
            dvātriṃśad dvādaśaikaḥ ṣaṭ sarvasaṃkalitadhvaneḥ <br />
            bhedāḥ syur ekapañcāśat saṃbhinnās tu sahasraśaḥ //
             <span class="ref">JCand_7.12</span></p>
         
         
         <p id="JCand_7.13">
            vaktṛsyūtaṃ bodhayituṃ vyaṅgyaṃ vaktur abhīpsitam <br />
            svāṅkuritam atadrūpaṃ svayam ullasitaṃ giraḥ //
             <span class="ref">JCand_7.13</span></p>
         
         
         <p id="JCand_7.14">
            kaścit sādhāraṇaḥ kaścid āmantrya pratibodhitaḥ <br />
            kaścit taṭasthaḥ kaścic ca bodhitapratibodhitaḥ //
             <span class="ref">JCand_7.14</span></p>
         
         
         <p id="JCand_7.15">
            ityevaṃ boddhṛvaicitryād vaktṛsyūtaṃ caturvidham <br />
            upekṣānihnavābhyāṃ ca dvidhā svāṅkuritaṃ matam //
             <span class="ref">JCand_7.15</span></p>
         
         
         <p id="JCand_7.16">
            bhūtādikālabhedena nihnavaḥ syād anekadhā <br />
            anenāpi prabhedena vyaktivallī vijṛmbhate //
             <span class="ref">JCand_7.16</span></p>
         
         
         <p id="JCand_7.17">
            nānāprabhedā niyatā kvacit prakaraṇādinā <br />
            arthe 'rtham anyaṃ yaṃ vakti tad vācyavyaṅgyam iṣyate //
             <span class="ref">JCand_7.17</span></p>
         
         
         <p id="JCand_7.18">
            mahādevaḥ satrapramukhamakhavidyaikacaturaḥ sumitrā tadbhaktipraṇihitamatir yasya pitarau <br />
            mayūkhastenāsau sukavijayadevena racite ciraṃ candrāloke sukhayatu mahati munisaṃkhyaḥ //
             <span class="ref">JCand_7.18</span></p>
         
         
         <p id="JCand_8.1">
            yad vyajyamānaṃ manasaḥ staimityāya sa no dhvaniḥ <br />
            anyathā tu guṇībhūtavyaṅgyam āpatitaṃ tridhā //
             <span class="ref">JCand_8.1</span></p>
         
         
         <p id="JCand_8.2">
            vyaktir eva kvacid vyaṅgyaḥ kvacid arthasvabhāvataḥ <br />
            kvacic cārutarasyāgre sa vimuñcati cārutām //
             <span class="ref">JCand_8.2</span></p>
         
         
         <p id="JCand_8.3">
            agūḍhaṃ kalayed arthā-ntarasaṃkramitādikam <br />
            vismṛtaḥ kim apāṃnātha sa tvayā kumbhasaṃbhavaḥ //
             <span class="ref">JCand_8.3</span></p>
         
         
         <p id="JCand_8.4">
            aparasya rasādeś ced aṅgamanyad rasādikam <br />
            hā hā! matkucakāśmīraliptaṃ bhinnam uraḥ śaraiḥ //
             <span class="ref">JCand_8.4</span></p>
         
         
         <p id="JCand_8.5">
            tathā vācyasya siddhyaṅgaṃ naur artho vāridher yathā <br />
            saṃśritya taraṇiṃ dhīrās taranti vyādhivāridhīn //
             <span class="ref">JCand_8.5</span></p>
         
         
         <p id="JCand_8.6">
            asphuṭaṃ stanayor atra kokasādṛśyavan matam <br />
            kuṅkumāktaṃ stanadvandvaṃ mānasaṃ mama gāhate //
             <span class="ref">JCand_8.6</span></p>
         
         
         <p id="JCand_8.7">
            saṃdigdhaṃ yadi saṃdeho dairghyādyutpalayoriva <br />
            saṃprāpte nayane tasyāḥ śravaṇottaṃsabhūmikām //
             <span class="ref">JCand_8.7</span></p>
         
         
         <p id="JCand_8.8">
            tulyaprādhānyam indutvam iva vācyena sāmyabhṛt <br />
            kānte tvadānanarucā glānim eti saroruham //
             <span class="ref">JCand_8.8</span></p>
         
         
         <p id="JCand_8.9">
            asundaraṃ yadi vyaṅgyaṃ syād vācyād amanoharam <br />
            sarasyāmīladambhoje cakraḥ kāntāṃ vilokate //
             <span class="ref">JCand_8.9</span></p>
         
         
         <p id="JCand_8.10">
            kākusthaṃ praṇato 'mbhodhir adya mādyatu rāvaṇaḥ <br />
            ity aṣṭadhā guṇībhūtavyaṅgyam aṅgīkṛtaṃ budhaiḥ //
             <span class="ref">JCand_8.10</span></p>
         
         
         <p id="JCand_8.11">
            mahādevaḥ satrapramukhamakhavidyaikacaturaḥ sumitrā tadbhaktipraṇihitamatir yasya pitarau <br />
            mayūkhastenāsau sukavijayadevena racite ciraṃ candrāloke mahati vasusaṃkhyaḥ sukhayatu //
             <span class="ref">JCand_8.11</span></p>
         
         
         <p id="JCand_9.1">
            mukhyārthasyāvivakṣāyāṃ pūrvārvācī ca rūḍhitaḥ <br />
            prayojanāc ca saṃbaddhaṃ vadantī lakṣaṇā matā //
             <span class="ref">JCand_9.1</span></p>
         
         
         <p id="JCand_9.2">
            lakṣaṇīyasvaśabdasya mīlanāmīlanād dvidhā <br />
            lakṣaṇā sā tridhā siddhasādhyasādhyāṅgabhedataḥ //
             <span class="ref">JCand_9.2</span></p>
         
         
         <p id="JCand_9.3">
            sphuṭāsphuṭaprabhedena prayojanam api dvidhā <br />
            viduḥ sphuṭaṃ taṭasthatvād arthagatvād dvidhā budhāḥ //
             <span class="ref">JCand_9.3</span></p>
         
         
         <p id="JCand_9.4">
            asphuṭaṃ cārthaniṣṭhatvāt taṭasthatvād api dvidhā <br />
            lakṣyalakṣakaniṣṭhatvād arthasaṃstham api dvidhā //
             <span class="ref">JCand_9.4</span></p>
         
         
         <p id="JCand_9.5">
            lakṣakasthaṃ sphuṭaṃ yatra sā vicakṣaṇalakṣaṇā <br />
            asphuṭatvaṃ taṭasthatvaṃ lakṣyasthatvam amuṣya ca //
             <span class="ref">JCand_9.5</span></p>
         
         
         <p id="JCand_9.6">
            anyās tisra iti vyaktā śaktitaḥ sā caturvidhā <br />
            indur evaiṣa tadvaktram utkarṣo lakṣyate mukhe //
             <span class="ref">JCand_9.6</span></p>
         
         
         <p id="JCand_9.7">
            pradīpaṃ vardhayetyatra taṭasthaṃ maṅgalodayaḥ <br />
            paṭo 'yaṃ dagdha ityādau sphuṭaṃ nāsti prayojanam //
             <span class="ref">JCand_9.7</span></p>
         
         
         <p id="JCand_9.8">
            amṛtaṃ sūktam ityādau lakṣyastham atihṛdyatā <br />
            ābhimukhyāt saṃnidhānāt tathākārapratītitaḥ //
             <span class="ref">JCand_9.8</span></p>
         
         
         <p id="JCand_9.9">
            kāryakāraṇabhāvāt sā vācyavācakabhāvataḥ <br />
            ityevamādeḥ saṃbandhāt kiṃcānyasmāc catuṣṭayāt //
             <span class="ref">JCand_9.9</span></p>
         
         
         <p id="JCand_9.10">
            sādṛśyāt samavāyāt sā vaiparītyāt kriyānvayāt <br />
            sāropādhyavasānākhye gauṇaśuddhe pṛthak pṛthak //
             <span class="ref">JCand_9.10</span></p>
         
         
         <p id="JCand_9.11">
            gauṇaṃ sāropam uddiṣṭam indur mukham itīdṛśam <br />
            gauṇaṃ sādhyavasānaṃ syād indur evedam īdṛśam //
             <span class="ref">JCand_9.11</span></p>
         
         
         <p id="JCand_9.12">
            śuddhaṃ sāropam uddiṣṭam āyur ghṛtam itīdṛśam <br />
            śuddhaṃ sādhyavasānaṃ syād āyur evedam īdṛśam //
             <span class="ref">JCand_9.12</span></p>
         
         
         <p id="JCand_9.13">
            upādānārpaṇadvāre dve cānye iti ṣaḍvidhā <br />
            kuntā viśanti gaṅgāyāṃ ghoṣo nivasatīti ca //
             <span class="ref">JCand_9.13</span></p>
         
         
         <p id="JCand_9.14">
            lakṣyalakṣakavaiśiṣṭyavaiśiṣṭyād dvividhā punaḥ <br />
            sarasaṃ kāvyam amṛtaṃ vidyā sthirataraṃ dhanam //
             <span class="ref">JCand_9.14</span></p>
         
         
         <p id="JCand_9.15">
            tathā sahetur atathā-bhedabhinnā ca kutracit <br />
            saundaryeṇaiṣa kandarpaḥ sā ca mūrtimatī ratiḥ //
             <span class="ref">JCand_9.15</span></p>
         
         
         <p id="JCand_9.16">
            śabde padārthe vākyārthe saṃkhyāyāṃ kārake tathā <br />
            liṅge ceyam alaṅkārā-ṅkurabījatayā sthitā //
             <span class="ref">JCand_9.16</span></p>
         
         
         <p id="JCand_9.17">
            mahādevaḥ satrapramukhamakhavidyaikacaturaḥ sumitrā tadbhaktipraṇihitamatir yasya pitarau <br />
            mayūkhastenāsau sukavijayadevena racite ciraṃ candrāloke mahati navasaṃkhyaḥ sukhayatu //
             <span class="ref">JCand_9.17</span></p>
         
         
         <p id="JCand_10.1">
            dharmaṃ kaṃcit puraskṛtya prāyaḥ śabdaḥ pravartate <br />
            yayārthaṃ spaṣṭam ācaṣṭe śabdas tām abhidhāṃ viduḥ //
             <span class="ref">JCand_10.1</span></p>
         
         
         <p id="JCand_10.2">
            jātyā guṇena kriyayā vastuyogena saṃjñayā <br />
            nirdeśena tathā prāhuḥ ṣaḍvidhām abhidhāṃ budhāḥ //
             <span class="ref">JCand_10.2</span></p>
         
         
         <p id="JCand_10.3">
            gaur nīlaḥ pācako daṇḍī ḍitthaḥ kaṃsa iti kramāt <br />
            kaṃ saṃhinasti kaṃsārir naraṃ ca kaṃ samāśritam //
             <span class="ref">JCand_10.3</span></p>
         
         
         <p id="JCand_10.4">
            na yogāder āyatanaṃ na saṅketaniketanam <br />
            vṛttyā nirdeśaśabdo 'yaṃ mukhyayā svābhidheyayā //
             <span class="ref">JCand_10.4</span></p>
         
         
         <p id="JCand_10.5">
            pīyūṣavarṣaprabhavaṃ candrālokamanoharam <br />
            sudhānidhānam āsādya śrayadhvaṃ vibudhā mudam //
             <span class="ref">JCand_10.5</span></p>
         
         
         <p id="JCand_10.6">
            jayanti yājñikaśrīmanmahādevāṅgajanmanaḥ <br />
            sūktipīyūṣavarṣasya jayadevakaver giraḥ //
             <span class="ref">JCand_10.6</span></p>
         
         
         <p id="JCand_10.7">
            mahādevaḥ satrapramukhamakhavidyaikacaturaḥ sumitrā tadbhaktipraṇihitamatir yasya pitarau <br />
            mayūkhas tenāsau sukavijayadevena racite ciraṃ candrāloke mahati daśasaṃkhyaḥ sukhayatu //
             <span class="ref">JCand_10.7</span></p>
         
         </div>
   </body>
</html>