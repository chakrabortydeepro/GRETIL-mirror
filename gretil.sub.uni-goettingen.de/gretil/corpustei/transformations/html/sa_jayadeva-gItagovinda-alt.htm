<!DOCTYPE html><html xmlns="http://www.w3.org/1999/xhtml">
   <head>
      <meta http-equiv="Content-Type" content="text/html; charset=UTF-8" />
      <meta name="viewport" content="width=device-width, initial-scale=1.0" />
      <title>Jayadeva: Gītagovinda (GRETIL)
	</title>
      <style>@font-face {
    font-family: LinuxLibertineDisplay0Regular, times, serif;
    src: url(fonts/LinLibertine_DR.woff);
}
* {box-sizing: border-box;}
body {background-color: #FFFFFF; font-family: 'LinuxLibertineDisplayORegular'; font-weight: normal; font-style: normal; font-size: 18px; padding: 20px 100px 20px; width: 1600px;}

ul {list-style: circle;}

ul.dash {list-style: none; margin-left: .5em; padding-left: .5em;}
ul.dash > li:before {display: inline-block; content: "–"; width: 1em; margin-left: 0em;}

a:link {color: black; text-decoration: underline;}
a:visited {color: black; text-decoration: underline;}
a:hover {color: black; text-decoration: none;}
a:active {color: black; text-decoration: underline;}

p {padding-left: .5em; padding-right: .5em;}

h4 {margin-bottom: 0px;}
mark {background-color: #FFFFCC;}
q:before {content: "»";}
q:after {content: "«";}

.noindent {padding: 0px;}
.comm {padding-left: 1em; padding-right: 1em;}
.app {width: 80%; text-align: right; font-size: 14px; padding-left: 1em;}
.lem {display:inline-block;}
.ref {font-size: 14px; padding: inherit;}
.lb {font-weight: bold; font-size: 14px;}
.lb:before {content: "["}
.lb:after {content: "]"}
.pb {font-weight: bold; font-size: 14px;}
.pb:before {content: " ["}
.pb:after {content: "] "}
.note {font-weight: bold; font-size: 14px;}
.note:before {content: " ["}
.note:after {content: "] "}
.subhead {font-weight: bold; font-size: 14px;}
.appnote {font-size: 14px;}
.appnote:before {content: " ["}
.appnote:after {content: "] "}
.hi {font-style: italic}
.sic:before {content: "†"}
.sic:after {content: "†"}
.corr {color: #008000;}
.supplied {color: #1E90FF;}
.surplus {color: #ff3333;}
.unclear {color: #D2B48C;}

/* custom renditions */
.b, .bf, .textbf, .bold {font-weight: bold}
.i, .it, .textit, .italic {font-style: italic}
.u, .underline {text-decoration: underline}
.blue {color: #0000e6;}
.red {color: #b30000;}

.row:after {content: ""; display: table; clear: both;}
.column {float: left; width: 50%; padding-left: .5em; padding-right: .5em;}
.analysis {font-size: 14px; color: #0066ff; padding-left: .5em; padding-right: .5em; padding-top: .1em;}
.analysis:before {content: "["}
.analysis:after {content: "]"}

div.wapp:hover  span.lem {background-color: #FFFFCC;}

@media screen and (max-width: 800px) {
    body {font-size: 16px;}
    .column {width: 100%;}
    .analysis {width: 100%;}
}

@media screen and (max-width: 1200px) {
    body {padding: 10px;}
    .app {width: 90%;}
}

@media only screen and (max-width: 1600px) {
    body {width: auto; padding: 20px;}
}

#toc_container {background: #f9f9f9 none repeat scroll 0 0; border: 1px solid #aaa; display: table; font-size: 95%; margin-bottom: 1em; padding: 1em; width: auto;}
.toc_title {font-weight: 700; text-align: center;}	  
#toc_container li, #toc_container ul, #toc_container ul li{list-style: outside none none !important; padding-left: .5em;}
</style>
   </head>
   <body>
      <h1>Jayadeva: Gītagovinda</h1>
      <h2>Header</h2>
      <p>
         This file is an html transformation of <a href="http://gretil.sub.uni-goettingen.de/gretil/corpustei/sa_jayadeva-gItagovinda-alt.xml">sa_jayadeva-gItagovinda-alt.xml</a> with a rudimentary header. For a more extensive header please refer to the source
         file.
         </p>
      <p class="noindent"><b>Data entry: </b>Jan Brzezinski</p>
      <p class="noindent"><b>Contribution: </b>Jan Brzezinski</p>
      <p class="noindent"><b>Date of this version: </b>2020-07-31</p>
      <h4>
         <if test="fileDesc/sourceDesc/@xml:id" id=""></if>
         	  Source:
         	</h4>
      <ul class="dash">
         <li>the Kavyamala ed. (Calcutta 1878), checked against several other editions (cf. NOTE
            below).</li>
      </ul>
      <p class="noindent"><b>Publisher: </b>Göttingen Register of Electronic Texts in Indian Languages (GRETIL), SUB Göttingen</p>
      <h4>Licence:</h4>
      <p>This e-text was provided to GRETIL in good faith that no copyright rights have been
         infringed.
         	 If anyone wishes to assert copyright over this file, please contact the GRETIL management
         at gretil(at)sub(dot)uni-goettingen(dot)de.
         	 The file will be immediately removed pending resolution of the claim.</p>
      <p><a href="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International
            License.</a></p>
      <h4>Interpretive markup:</h4>
      <ul class="dash">
         <li><span class="hi">highlighted text</span></li>
      </ul>
      <h4>Notes:</h4>
      <notesStmt xmlns="http://www.tei-c.org/ns/1.0">
         	
         <p xmlns="http://www.w3.org/1999/xhtml">This file has been created by mass conversion of GRETIL's Sanskrit corpus from <a href="http://gretil.sub.uni-goettingen.de/gretil/1_sanskr/5_poetry/2_kavya/jaygit2u.htm">jaygit2u.htm</a>. Due to the heterogeneity of the sources the header markup might be suboptimal. For
            the sake of transparency the header of the legacy file is documented in the &lt;note&gt; element below:</p>
         	
         <p xmlns="http://www.w3.org/1999/xhtml">
            	 Jayadeva: Gitagovinda
            <br />Based on the Kavyamala ed. (Calcutta 1878), checked against several other editions
            (cf. NOTE below).
            <br />
            <br />Input by Jan Brzezinski
            <br />Version 2.00
            <br />
            <br />_____________________________________________________________
            <br />
            <br />NOTICE:
            <br />
            <br />A number of sources were used to establish this text.
            <br />The first copy was taken from the Kāvya-mālā edition (Calcutta 1878).
            <br />Lee Siegel has a transliterated edition in his "Sacred and profane dimensions of love
            in Indian traditions as exemplified in the Gīta-govinda of Jayadeva" (Delhi: Oxford
            University Press: 1990 (1978)).
            <br />His readings were taken from the Nirnaya Sagara Edition (Bombay 1949) and the Kulkarni
            edition (Ahmedabad 1965).
            <br />Alternate readings based on Siegel's edition are marked <span class="it">ni</span>-.
            <br />
            <br />Other editions:
            <br />(ed.) Haridas Das. (Nabadwip: Haribol Kutir, 470 Gaurābda [= 1955])
            <br />(ed.) Bhaktivedanta Narayana (Mathura: Gaudiya Vedanta Publications, 2005).
            <br />
            <br />In particular, the first of these two was used in making the 2.00 version.
            <br />Some of the additional variant readings were found in the Haridas Das edition.
            <br />
            <br />Two numbering systems are usually followed, one maintaining a sequence throughout,
            the other separating songs from verses in classical meters.
            <br />These latter are also sometimes numbered sequentially from beginning to end rather
            than starting afresh with each chapter.
            <br />The first number of each verse here is the sequential number from the beginning of
            the chapter including both classical and song verses.
            <br />The second number is the alternative system, with all classical metred verses being
            number sequentially, the song verses numbered from 1 to 8, with one verse designated
            as the chorus or <span class="it">dhruva-pada</span>.
            <br />
            <br />_____________________________________________________________
            	</p>
         </notesStmt>
      <h4>Revisions:</h4>
      <ul class="dash">
         <li>2020-07-31: TEI encoding by mass conversion of GRETIL's Sanskrit corpus</li>
      </ul>
      <hr />
      <h2>Text</h2>
      <div xml:lang="sa-Latn">
         
         
         <p>śrī-jayadeva-gosvāmi-viracitaṃ
            gīta-govinda-kāvyam</p>
         
         
         <p>śrī-gīta-govinda-kāvyam
            (1)
            prathamaḥ sargaḥ
            sāmoda-dāmodaraḥ</p>
         
         
         <p>
            meghair meduraṃ ambaraṃ vana-bhuvaḥ śyāmās tamāla-drumair naktaṃ bhīrur ayaṃ tvam
            eva tad imaṃ rādhe gṛhaṃ prāpaya |<br />
            itthaṃ nanda-nideśataś calitayoḥ praty-adhva-kuñja-drumaṃ rādhā-mādhavayor jayanti
            yamunā-kūle rahaḥ-kelayaḥ || GG_1.1 ||
            </p>
         
         
         <p>
            vāg-devatā-carita-citrita-citta-sadmā padmāvatī-caraṇa-cāraṇa-cakravartī |<br />
            śrī-vāsudeva-rati-keli-kathā-sametaṃ etaṃ karoti jayadeva-kaviḥ prabandhaṃ || GG_1.2
            ||
            </p>
         
         
         <p>
            yadi hari-smaraṇe sarasaṃ mano yadi vilāsa-kalāsu kutūhalaṃ |<br />
            madhura-komala-kānta-padāvalīṃ śṛṇu tadā jayadeva-sarasvatīm || GG_1.3 ||
            </p>
         
         
         <p>vacaḥ pallavayaty umāpatidharaḥ sandarbha-śuddhiṃ girāṃ jānītejayadeva eva śaraṇaḥ
            ślāghyo durūha-druteḥ |
            <span class="bold">NOTE:</span> {durūhādbhuteḥ iti <span class="it">ni-</span>pāthāntaraḥ | }
            śṛṅgārottara-sat-prameya-racanair ācārya-govardhana-spardhī ko'pi na viśrutaḥ srutidharo
            dhoyī kavi-kṣmāpatiḥ || GG_1.4 ||</p>
         
         
         <p>|| prathama-prabandhaḥ ||</p>
         
         
         <p><span class="it">mālava-gauḍa-rāgeṇa rūpaka-talena giyate | aṣṭāpadī</span> |</p>
         
         
         <p>pralaya-payodhijale dhṛtavān asi vedaṃ vihita-vahitra-caritram akhedam |
            keśava dhṛta-mīna-śarīra jaya jagadīśa hare [dhruva-padam] || GG_1.5 || (1.1)</p>
         
         
         <p>kṣitir ativipulatare tava tiṣṭhati pṛṣṭhe dharaṇī-dharaṇa-kiṇa-cakra-gariṣṭhe |
            keśava dhṛta-kacchapa-rūpa jaya jagadīśa hare || GG_1.6 || (1.2)</p>
         
         
         <p>vasati daśana-śikhare dharaṇī tava lagnā śaśini kalaṅka-kaleva nimagnā |
            keśava dhṛta-sūkara-rūpa jaya jagadīśa hare || GG_1.7 || (1.3)</p>
         
         
         <p>tava kara-kamala-vare nakhaṃ adbhuta-śṛṅgaṃ dalita-hiraṇyakaśipu-tanu-bhṛṅgaṃ |
            keśava dhṛta-nara-hari-rūpa jaya jagad-īśa hare || GG_1.8 || (1.4)</p>
         
         
         <p>chalayasi vikramaṇe balim adbhuta-vāmana pada-nakha-nīra-janita-jana-pāvana |
            keśava dhṛta-vāmana-rupa jaya jagad-īśa hare || GG_1.9 || (1.5)</p>
         
         
         <p>kṣatrīya-rudhira-maye jagad apagata-pāpaṃ snapayasi payasi śamita-bhava-tāpam |
            keśava dhṛta-bhṛgu-pati-rūpa jaya jagad-īśa hare || GG_1.10 || (1.6)</p>
         
         
         <p>vitarasi dikṣu raṇe dik-pati-kamanīyaṃ daśa-mukha-mauli-bali ramaṇīyam |
            keśava dhṛta-rāma-śarīra jaya jagad-īśa hare || GG_1.11 || (1.7)
            <span class="bold">NOTE:</span> {raghupati-rūpaṃ iti ha-saṃskaraṇa-pāṭhaḥ.}</p>
         
         
         <p>vahasi vapuṣi viśade vasanaṃ jaladābhaṃ hala-hati-bhīti-milita-yamunābham |
            keśava dhṛta-hala-dhara-rūpa jaya jagad-īśa hare || GG_1.12 || (1.8)</p>
         
         
         <p>nindasi yajña-vidher ahaha śruti-jātam sadaya-hṛdaya darśita-paśu-ghātam |
            keśava dhṛta-buddha-śarīra jaya jagad-īśa hare || GG_1.13 || (1.9)</p>
         
         
         <p>mleccha-nivaha-nidhane kalayasi karavālaṃ dhūma-ketum iva kim api karālam |
            keśava dhṛta-kalki-śarīra jaya jagad-īśa hare || GG_1.14 || (10)</p>
         
         
         <p>śrī-jayadeva-kaver idam uditam udāraṃ śṛṇu sukhadaṃ śubhadaṃ bhava-sāram |
            keśava dhṛta-daśa-vidha-rūpa jaya jagad-īśa hare || GG_1.15 || (11)</p>
         
         
         <p>* * * * *</p>
         
         
         <p>vedān uddharate jaganti vahate bhūgolam udbibhrate daityaṃ dārayate baliṃ chalayate
            kṣatra-kṣayaṃ kurvate |
            paulastyaṃ jayate halaṃ kalayate kāruṇyam ātanvate mlecchān mūrcchayate daśākṛti-kṛte
            kṛṣṇāya tubhyaṃ namaḥ || GG_1.16 || (5)</p>
         
         
         <p>|| prabandhaḥ 2 ||</p>
         
         
         <p><span class="it">gurjarī-rāga-niḥsāra-</span>tālābhyāṃ<span class="it"> gīyate</span> |</p>
         
         
         <p>śrita-kamalā-kuca-maṇḍala dhṛta-kuṇḍala e
            kalita-lalita-vana-māla
            jaya jaya deva hare || GG_1.17 ||[dhruva-padam]</p>
         
         
         <p>dina-maṇi-maṇḍala-maṇḍana
            
            <p>
               bhava-khaṇḍana e<br />
               muni-jana-mānasa-haṃsa<br />
               jaya jaya deva hare || GG_1.18 ||
               </p>
         </p>
         
         
         <p>kāliya-viṣa-dhara-gañjana
            
            <p>
               jana-rañjana e<br />
               yadukula-nalina-dineśa<br />
               jaya jaya deva hare || GG_1.19 ||
               </p>
         </p>
         
         
         <p>
            madhu-mura-naraka-vināśana<br />
            garuḍāsana e |<br />
            sura-kula-keli-nidāna<br />
            jaya jaya deva hare || GG_1.20 ||
            </p>
         
         
         <p>amala-kamala-dala-locana
            
            <p>
               bhava-mocana e<br />
               tribhuvana-bhuvana-nidhāna<br />
               jaya jaya deva hare || GG_1.21 ||
               </p>
         </p>
         
         
         <p>janaka-sutā-kṛta-bhūṣaṇa
            
            <p>
               jita-dūṣaṇa e<br />
               samara-śamita-daśa-kaṇṭha<br />
               jaya jaya deva hare || GG_1.22 ||
               </p>
         </p>
         
         
         <p>abhinava-jala-dhara-sundara
            
            <p>
               dhṛta-mandara e<br />
               śrī-mukha-candra-cakora<br />
               jaya jaya deva hare || GG_1.23 ||
               </p>
         </p>
         
         
         <p>tava caraṇaṃ praṇatā vayam
            <span class="bold">NOTE:</span> {caraṇe}
            
            <p>
               iti bhāvaya e<br />
               kuru kuśalaṃ praṇateṣu<br />
               jaya jaya deva hare || GG_1.24 ||
               </p>
         </p>
         
         
         <p>śrī-jayadeva-kaver idaṃ
            
            <p>
               kurute mudam e<br />
               maṅgalam ujjvala-gītaṃ<br />
               jaya jaya deva hare || GG_1.25 ||
               </p>
         </p>
         
         
         <p>* * * * *</p>
         
         
         <p>
            padmā-payodhara-taṭī-parirambha-lagna-kāśmīra-mudritam uro madhusūdanasya |<br />
            vyaktānurāgam iva khelad-anaṅga-kheda-svedāmbu-pūram anupūrayatu priyaṃ vaḥ || GG_1.26
            ||
            </p>
         
         
         <p>
            vasante vāsantī-kusuma-sukumārair avayavair bhramantīṃ kāntāre bahu-vihita-kṛṣṇānusaraṇām
            |<br />
            amandaṃ kandarpa-jvara-janita-cintākulatayā valad-bādhāṃ rādhāṃ sarasam idam ūce sahacarī
            || GG_1.27 ||
            </p>
         
         
         <p><span class="bold">NOTE:</span> {calad iti <span class="it">ni-</span>pāṭhāntaraḥ.}</p>
         
         
         <p>|| prabandhaḥ 3 ||</p>
         
         
         <p><span class="it">vasanta-rāga-yati-tālābhyāṃ gīyate</span> |</p>
         
         
         <p>
            lalita-lavaṅga-latā-pariśīlana-komala-malaya-samīre |<br />
            madhukara-nikara-karambita-kokila-kūjita-kuñja-kuṭīre || GG_1.28 ||
            </p>
         
         
         <p>viharati harir iha sarasa-vasante
            nṛtyati yuvatī-janena samaṃ sakhi virahi-janasya durante ||dhr||</p>
         
         
         <p>
            unmada-madana-manoratha-pathika-vadhū-jana-janita-vilāpe |<br />
            ali-kula-saṅkula-kusuma-samūha-nirākula-bakula-kalāpe || GG_1.29 ||
            </p>
         
         
         <p>
            mṛga-mada-saurabha-rabhasa-vaśaṃvada-nava-dala-māla-tamāle |<br />
            yuva-jana-hṛdaya-vidāraṇa manasija-nakha-ruci-kiṃśuka-jāle || GG_1.30 ||
            </p>
         
         
         <p>
            madana-mahīpati-kanaka-daṇḍa-ruci-keśara-kusuma-vikāśe |<br />
            milita-śili-mukha-pāṭala-paṭala-kṛta-smara-tūṇa-vilāse || GG_1.31 ||
            </p>
         
         
         <p>
            vigalita-lajjita-jagad-avalokana-taruṇa-karuṇa-kṛta-hāse |<br />
            virahi-nikṛntana-kunta-mukhākṛti-ketaka-danturitāśe || GG_1.32 ||
            </p>
         
         
         <p>mādhavikā-parimala-lalite nava-mālati-jāti-sugandhau |
            <span class="bold">NOTE:</span> {mālikayātisugandhau iti <span class="it">ni-</span>pāṭhāntaraḥ.}
            muni-manasām api mohana-kārīṇi taruṇa||-karaṇa-bandhau || GG_1.33 ||</p>
         
         
         <p>
            sphurad-atimukta-latā-parirambhana-mukulita-pulakita-cūte |<br />
            vṛndāvana-vīpine parīsara-parigata-yamunā-jala-pūte || GG_1.34 ||
            </p>
         
         
         <p>
            śrī-jayadeva-bhaṇitam idam udayati hari-caraṇa-smṛti-sāram |<br />
            sarasa-vasanta-samaya-vana-varṇanam anugata-madana-vikāram || GG_1.35 ||
            </p>
         
         
         <p>* * * * *</p>
         
         
         <p>
            dara-vidalita-mallī-valli-cañcat-parāga-prakaṭita-paṭa-vāsair vāsayan kānanāni |<br />
            iha hi dahati cetaḥ ketakī-gandha-bandhuḥ prasarad-asama-bāṇa-prāṇavad gandhavāhaḥ
            || GG_1.36 ||
            </p>
         
         
         <p><span class="bold">NOTE:</span> {atra haridāsa-dāsasya prabodhānanda-ṭīkā-saṃvalita-saṃskaraṇe 48-saṅkhyaka-padyaṃ
            dṛśyate }
            unmīlan-madhu-gandha-lubdha-madhupa-vyādhūta-cūtāṅkura-krīḍat-kokila-kākalī-kalakalair
            udgīrṇa-karṇa-jvaraḥ |
            <span class="bold">NOTE:</span> {kala-ravair iti <span class="it">ni-</span>pāṭhāntaraḥ.}
            nīyante pathikaiḥ kathaṃ katham api dhyānāvadhāna-kṣaṇa prāpta-prāṇa-samāgama-rasollāsair
            amī vāsarāḥ || GG_1.37 ||</p>
         
         
         <p>
            aneka-nārī-parirambha-sambhrama-sphuraṇ-manohāri-vilāsa-lālasam |<br />
            murārim ārād upadarśayanty asau sakhī samakṣaṃ punar āha rādhikām || GG_1.38 ||
            </p>
         
         
         <p>|| prabandhaḥ 4 ||</p>
         
         
         <p><span class="it">rāmakarī-rāga-yati-tālābhyāṃ gīyate</span> |</p>
         
         
         <p>
            candana-carcita-nīla-kalevara-pīta-vasana-vana-mālī |<br />
            keli-calan-maṇi-kuṇḍala-maṇḍita-gaṇḍa-yuga-smita-śālī || GG_1.39 ||
            </p>
         
         
         <p>harir iha mugdha-vadhū-nikare vilāsini vilāsati kelī-pare ||dhr||</p>
         
         
         <p>
            pīna-payodhara-bhāra-bhareṇa hariṃ parirabhya sarāgam |<br />
            gopa-vadhūr anugāyati kācid udañcita-pañcama-rāgam || GG_1.40 ||
            </p>
         
         
         <p>
            kāpi vilāsa-vilola-vilocana-khelana-janita-manojam |<br />
            dhyāyati mugdha-vadhūr adhikaṃ madhusūdana-vadana-sarojam || GG_1.41 ||
            </p>
         
         
         <p>
            kāpi kapola-tale militā lapituṃ kim api śruti-mūle |<br />
            cāru cucumba nitambavatī dayitaṃ pulakair anukūle || GG_1.42 ||
            </p>
         
         
         <p>
            keli-kalā-kutukena ca kācid amuṃ yamunā-jala-kūle |<br />
            mañjula-vañjula-kuñja-gataṃ vicakarṣa kareṇa dukūle || GG_1.43 ||
            </p>
         
         
         <p>
            kara-tala-tāla-tarala-valayāvali-kalita-kalasvana-vaṃśe |<br />
            rāsa-rase saha-nṛtya-parā hariṇā yuvatī praśaśaṃse || GG_1.44 ||
            </p>
         
         
         <p>
            śliṣyati kām api cumbati kām api kām api ramayati rāmām |<br />
            paśyati sa smita-cāru-tarām aparām anugacchati vāmām || GG_1.45 ||
            </p>
         
         
         <p>
            śrī-jayadeva-bhaṇitam idam adbhuta-keśava-keli-rahasyam |<br />
            vṛndāvana-vipine lalitaṃ vitanotu śubhāni yaśasyam || GG_1.46 ||
            </p>
         
         
         <p><span class="bold">NOTE:</span> {valitam iti ca pāṭhaḥ.}</p>
         
         
         <p>* * * * *</p>
         
         
         <p>
            viśveṣām anurañjanena janayann ānandam indīvara-śreṇī-śyāmala-komalair upanayann aṅgair
            anaṅgotsavam |<br />
            svacchandaṃ vraja-sundarībhir abhitaḥ praty-aṅgam āliṅgitaḥ śṛṅgāraḥ sakhi mūrtimān
            iva madhau mugdho hariḥ krīḍati || GG_1.47 ||
            </p>
         
         
         <p>nijotsaṅga-vasad-bhujaṅga-kavala-kleśād iveśācalaṃ prāleya-plavanecchayānusarati śrī-khaṇḍa-śailānilaḥ
            |
            <span class="bold">NOTE:</span> {adryotsaṅgaadyotsaṅga- iti <span class="it">ni-</span>pāṭhāntaraḥ.}
            kiṃ ca snigdha-rasāla-mauli-mukulāny ālokya harṣodayād unmīlanti kuhūḥ kuhūr iti kalottālāḥ
            pikānāṃ giraḥ || GG_1.48 ||</p>
         
         
         <p><span class="bold">NOTE:</span> {ayaṃ ślokaḥ prabodhānandena na paṭhitaḥ }
            
            <p>
               rāsollāsa-bhareṇa vibhrama-bhṛtām ābhīra-vāma-bhruvām abhyarṇaṃ parirabhya nirbharam
               uraḥ premāndhayā rādhayā |<br />
               sādhu tvad-vadanaṃ sudhā-mayam iti vyāhṛtya gīta-stuti-vyājād udbhaṭa-cumbitaḥ smita-manohāri
               hariḥ pātu vaḥ || GG_1.49 ||
               </p>
         </p>
         
         
         <p><span class="bold">NOTE:</span> {smṛta (?)}</p>
         
         
         <p>|| iti śrī-gīta-govinde sāmoda-dāmodaro nāma prathamaḥ sargaḥ ||</p>
         
         
         <p>(2)</p>
         
         
         <p>dvitīyaḥ sargaḥ
            akleśa-keśavaḥ</p>
         
         
         <p>
            viharati vane rādhā sādhāraṇa-praṇaye harau vigalita-nijotkarṣād īrṣyā-vaśena gatā'nyataḥ
            |<br />
            kvacid api latā-kuñje guñjan-madhu-vrata-maṇḍalī mukhara-śikhare līna dīnāpy uvāca
            rahaḥ sakhīm || GG_2.1 ||
            </p>
         
         
         <p>|| prabandhaḥ 5 ||</p>
         
         
         <p><span class="it">gurjarī-rāgeṇa yati-tālena gīyate</span> |</p>
         
         
         <p>sañcarad-adhara-sudhā-madhura-dhvani-mukharita-mohana-vaṃśam |
            calita-dṛg-añcala-cañcala-mauli-kapola-vilola-vataṃsam |
            rāse harim iha vihita-vilāsaṃ smarati mano mama kṛta-parihāsam || dhru. || GG_2.2
            ||</p>
         
         
         <p>
            candraka-cāru-mayūra-śikhaṇḍaka-maṇḍala-valayita-keśam |<br />
            pracura-purandara-dhanur-anurañjita-medura-mudira-suveśam || GG_2.3 ||
            </p>
         
         
         <p>
            gopa-kadamba-nitambavatī-mukha-cumbana-lambhita-lobham |<br />
            bandhujīva-madhurādhara-pallavam ullasita-smita-śobham || GG_2.4 ||
            </p>
         
         
         <p>
            vipula-pulaka-bhuja-pallava-valayita-ballava-yuvati-sahasram |<br />
            kara-caraṇorasi maṇi-gaṇa-bhūṣaṇa-kiraṇa-vibhinna-tamisram || GG_2.5 ||
            </p>
         
         
         <p>
            jalada-paṭala-calad-indu-vinindaka-candana-tilaka-lalāṭam |<br />
            pīna-payodhara-parisara-mardana-nirdaya-hṛdaya-kapāṭam || GG_2.6 ||
            </p>
         
         
         <p>
            maṇi-maya-makara-manohara-kuṇḍala-maṇḍita-gaṇḍam udāram |<br />
            pīta-vasanam anugata-muni-manuja-surāsura-vara-parivāram || GG_2.7 ||
            </p>
         
         
         <p>
            viśada-kadamba-tale militaṃ kali-kaluṣa-bhayaṃ śamayantam |<br />
            mām api kim api tarala-taraṅgad-anaṅga-dṛśā manasā ramayantam || GG_2.8 ||
            </p>
         
         
         <p>
            śrī-jayadeva-bhaṇitam atisundara-mohana-madhu-ripu-rūpam |<br />
            hari-caraṇa-smaraṇaṃ prati samprati puṇyavatām anurūpam || GG_2.9 ||
            </p>
         
         
         <p>* * * * *</p>
         
         
         <p>gaṇayati guṇa-grāmaṃ bhāmaṃ bhrāmād api nehate vahati ca paritoṣaṃ doṣaṃ vimuñcati
            dūrataḥ |
            <span class="bold">NOTE:</span> {bhrāmam}
            yuvatiṣu valat-tṛṣṇe kṛṣṇe vihāriṇi māṃ vinā punar api mano vāmaṃ kāmaṃ karoti karomi
            kim || GG_2.10 ||</p>
         
         
         <p>|| prabandhaḥ 6 ||</p>
         
         
         <p><span class="it">mālava-gauḍa-rāgena ekatālī-tālena ca gīyate</span> |</p>
         
         
         <p>
            nibhṛta-nikuñja-gṛhaṃ gatayā niśi rahasi nilīya vasantam |<br />
            cakīta-vilokita-sakala-diśā rati-rabhasa-bhareṇa hasantam || GG_2.11 ||
            </p>
         
         
         <p>sakhi he keśī-mathanam udāram
            ramaya mayā saha madana-manoratha-bhāvitayā sa-vikāram ||dhruvam ||</p>
         
         
         <p>
            prathama-samāgama-lajjitayā paṭu-cāṭu-śatair anukūlam |<br />
            mṛdu-madhura-smita-bhāṣitayā śithilī-kṛta-jaghana-dukūlam || GG_2.12 ||
            </p>
         
         
         <p>
            kīsala-śayana-niveśitayā ciram urasi mamaiva śayānam |<br />
            kṛta-parirambhaṇa-cumbanayā parirabhya kṛtādhara-pānam || GG_2.13 ||
            </p>
         
         
         <p>
            alasa-nimīlita-locanayā pulakāvali-lalita-kapolam |<br />
            śrama-jala-sakala-kalevarayā vara-madana-madād atilolam || GG_2.14 ||
            </p>
         
         
         <p>
            kokila-kala-rava-kūjitayā jita-manasija-tantra-vicāram |<br />
            ślatha-kusumākula-kuntalayā nakha-likhita-ghana-stana-bhāram || GG_2.15 ||
            </p>
         
         
         <p>
            caraṇa-raṇita-maṇi-nūpurayā paripūrita-surata-vitānam |<br />
            mukhara-viśṛṅkhala-mekhalayā sa-kaca-graha-cumbana-dānam || GG_2.16 ||
            </p>
         
         
         <p>
            rati-sukha-samaya-rasālasayā dara-mukulita-nayana-sarojam |<br />
            niḥsaha-nipatita-tanu-latayā madhusūdanam udita-manojam || GG_2.17 ||
            </p>
         
         
         <p>
            śrī-jayadeva-bhaṇitam idam atiśaya-madhu-ripu-nidhuvana-śīlam |<br />
            sukham utkaṇṭhita-gopa-vadhū-kathitaṃ vitanotu salīlaṃ || GG_2.18 ||
            </p>
         
         
         <p>* * * * *</p>
         
         
         <p>
            hasta-srasta-vilāsa-vaṃśam anṛju-bhrū-vallimad-ballavī-vṛndotsāri-dṛganta-vīkṣitam
            atisvedārdra-gaṇḍa-sthalam |<br />
            mām udvīkṣya vilajjitaṃ smṛta-sudhā-mugdhānana-kānane govindaṃ vraja-sundarī-gaṇa-vṛtaṃ
            paśyāmi hṛṣyāmi ca || GG_2.19 ||
            </p>
         
         
         <p>
            durāloka-stoka-stavaka-navakāśoka-latikā-vikāsaḥ kāsāropavana-pavano'pi vyathayati
            |<br />
            api bhrāmyad-bhṛṅgī-raṇita-ramaṇīyā na mukula-prasūtiś cūtānāṃ sakhi śikhariṇīyaṃ
            sukhayati || GG_2.20 ||
            </p>
         
         
         <p>
            sakūta-smitam ākulākula-galad-dhammillam ullāsita-bhrū-vallīkam alīka-darśita-bhujā-mūlārdha-hasta-stanam
            |<br />
            gopīnāṃ nibhṛtaṃ nirīkṣya gamitākāṅkṣaś ciraṃ cintayann antar mugdha-manoharaṃ haratu
            vaḥ kleśaṃ navaḥ keśavaḥ || GG_2.21 ||
            </p>
         
         
         <p>iti śrī-gīta-govinda-mahā-kāvye akleśa-keśavo nāma
            dvitīyaḥ sargaḥ
            ||2||</p>
         
         
         <p>(3)
            tṛtīyaḥ sargaḥ
            mugdha-madhusūdanaḥ</p>
         
         
         <p>kaṃsārir api saṃsāra-vāsanābaddha-śṛṅkhalām |
            <span class="bold">NOTE:</span> {vāsanābaddha- iti caitanya-caritāmṛtasya pāṭhaḥ.}
            rādhām ādhāya hṛdaye tatyāja vraja-sundarīḥ || GG_3.1 ||</p>
         
         
         <p>
            itas tatas tām anusṛtya rādhikām anaṅga-bāṇa-vraṇa-khinna-mānasaḥ |<br />
            kṛtānutāpaḥ sa kalinda-nandinī-taṭānta-kuñje viṣasāda mādhavaḥ || GG_3.2 ||
            </p>
         
         
         <p>|| prabandhaḥ 7 ||</p>
         
         
         <p><span class="it">gurjarī-rāga-yati-tālābhyāṃ gīyate</span> |</p>
         
         
         <p>
            mām iyaṃ calitā vilokya vṛtaṃ vadhū-nicayena |<br />
            sāparādhatayā mayāpi na vāritā'tibhayena || GG_3.3 ||
            </p>
         
         
         <p>hari hari hatādaratayā gatā sā kupiteva ||dhruva-padam ||</p>
         
         
         <p>
            kiṃ kariṣyati kiṃ vadiṣyati sā ciraṃ viraheṇa |<br />
            kiṃ dhanena janena kiṃ mama jīvitena gṛheṇa || GG_3.4 ||
            </p>
         
         
         <p>
            cintayāmi tad-ānanaṃ kuṭila-bhru kopa-bhareṇa |<br />
            śona-padmam ivopari-bhramatākulaṃ bhramareṇa || GG_3.5 ||
            </p>
         
         
         <p>
            tām ahaṃ hṛdi saṅgatām aniśaṃ bhṛśaṃ ramayāmi |<br />
            kiṃ vane'nusarāmi tām iha kiṃ vṛthā vilapāmi || GG_3.6 ||
            </p>
         
         
         <p>
            tanvi khinnam asūyayā hṛdayaṃ tavākalayāmi |<br />
            tan na vedmi kuto gatāsi na tena te'nunayāmi || GG_3.7 ||
            </p>
         
         
         <p>
            dṛśyase purato gatāgatam eva me vidadhāsi |<br />
            kiṃ pureva sasambhramaṃ parirambhaṇaṃ na dadāsi || GG_3.8 ||
            </p>
         
         
         <p>
            kṣamyatām aparaṃ kadāpi tavedṛśaṃ na karomi |<br />
            dehi sundari darśanaṃ mama manmathena dunomi || GG_3.9 ||
            </p>
         
         
         <p>varṇitaṃ jayadevakena harer idaṃ praṇatena |
            <span class="bold">NOTE:</span> {pravaṇena}
            kindubilva-samudra-sambhava-rohiṇī-ramaṇena || GG_3.10 ||</p>
         
         
         <p>* * * * *</p>
         
         
         <p>
            hṛdi bisa-latā-hāro nāyaṃ bhujaṅgama-nāyakaḥ kuvalaya-dala-śreṇī kaṇṭhe na sā garala-dyutiḥ
            |<br />
            malayaja-rajo nedaṃ bhasma priyā-rahite mayi prahara na hara-bhrāntyā'naṅga krudhā
            kim u dhāvasi || GG_3.11 ||
            </p>
         
         
         <p>
            pāṇau mā kuru cūta-sāyakam amuṃ mā cāpam āropaya kṛīḍā-nirjita-viśva mūrcchita-janāghātena
            kiṃ pauruṣam |<br />
            tasyā eva mṛgī-dṛśo manasija preṇkhat-katākṣāśuga-śreṇī-jarjaritaṃ manāg api mano
            nādyāpi sandhukṣate || GG_3.12 ||
            </p>
         
         
         <p>
            bhrū-pallavaṃ dhanur apāṅga-taraṇgitāni bāṇā guṇaḥ śravaṇa-pālir iti smareṇa |<br />
            tasyām anaṅga-jaya-jaṅgama-devatāyām astrāṇi nirjita-jaganti kim arpitāni || GG_3.13
            ||
            </p>
         
         
         <p>
            bhrū-cāpe nihitaḥ kaṭākṣa-viśikho nirmātu marma-vyathāṃ śyāmātmā kuṭilaḥ karotu kabarī-bhāro'pi
            mārodyamam |<br />
            mohaṃ tāvad ayaṃ ca tanvi tanutāṃ bimba-dharo rāgavān sad-vṛttaḥ stana-maṇḍalas tava
            kathaṃ prāṇair mama krīḍati || GG_3.14 ||
            </p>
         
         
         <p>
            tāni sparśa-sukhāni te ca taralāḥ snigdhā dṛśor vibhramās tad-vaktrāmbuja-saurabhaṃ
            sa ca sudhā-syandi girāṃ vakrimā |<br />
            sa bimbādhara-mādhurīti viṣayāsaṅge'pi cen mānasaṃ tasyāṃ lagna-samādhi hanta viraha-vyādhiḥ
            kathaṃ vardhate || GG_3.15 ||
            </p>
         
         
         <p>tiryak-kaṇṭha-vilola-mauli-taralottaṃsasya vamśoccarad-gīti-sthāna-kṛtāvadhāna-lalanā-lakṣair
            na saṃlakṣitāḥ |
            <span class="bold">NOTE:</span> {dīpti iti <span class="it">ni-</span>pāṭhāntaraḥ.}
            saṃmugdhe madhusūdanasya madhure rādhā-mukhendau sudhā-sāre kandalitāś ciraṃ dadatu
            vaḥ kṣemaṃ kaṭākṣormayaḥ || GG_3.16 ||</p>
         
         
         <p>iti śrī-gīta-govinda-mahā-kāvye mugdha-madhusūdano nāma
            tṛtīyaḥ sargaḥ
            ||3||</p>
         
         
         <p>(4)</p>
         
         
         <p>caturthaḥ sargaḥ
            snigdha-madhusūdanaḥ</p>
         
         
         <p>
            yamunā-tīra-vānīra-nikuñje mandaṃ āsthitaṃ |<br />
            prāha prema-bharodbhrāntaṃ mādhavaṃ rādhikā-sakhī || GG_4.1 ||
            </p>
         
         
         <p>|| prabandhaḥ 8 ||</p>
         
         
         <p><span class="it">karṇāṭa-rāgaika-tālī-tālābhyāṃ gīyate</span> |</p>
         
         
         <p>
            nindati candanam indu-kiraṇam anu vindati khedam adhīram |<br />
            vyāla-nilaya-milanena garalam iva kalayati malaya-samīram || GG_4.2 ||
            </p>
         
         
         <p>
            mādhava manasija-viśikha-bhayād iva bhāvanayā tvayi līnā |<br />
            sā virahe tava dīnā || dhruva-padam ||
            </p>
         
         
         <p>
            avirala-nipatita-madana-śarād iva bhavad-avanāya vīśālam |<br />
            sva-hṛdaya-marmaṇi varma karoti sajala-nalinī-dala-jālam || GG_4.3 ||
            </p>
         
         
         <p>
            kusuma-viśikha-śara-talpam analpa-vilāsa-kalā-kamaṇīyam |<br />
            vratam iva tava parirambha-sukhāya karoti kusuma-śayanīyam || GG_4.4 ||
            </p>
         
         
         <p>
            vahati ca calita-vilocana-jaladhāram ānana-kamalam udāram |<br />
            vidhum iva vikaṭa-vidhuntuda-danta-dalana-galitāmṛta-dhāram || GG_4.5 ||
            </p>
         
         
         <p>
            vilikhati rahasi kuraṅga-madena bhavantam asama-śara-bhūtam |<br />
            praṇamati makaram adho vinidhāya kare ca śaraṃ nava-cūtam || GG_4.6 ||
            </p>
         
         
         <p>
            dhyāna-layena puraḥ parikalpya bhavantam atīva durāpam |<br />
            vilapati hasati viṣīdati roditi cañcati muñcati tāpam || GG_4.7 ||
            </p>
         
         
         <p>
            prati-padam idam api nigadati mādhava tava caraṇe patitāham |<br />
            tvayi vimukhe mayi sapadi sudhā-nidhir api tanute tanu-dāham || GG_4.8 ||
            </p>
         
         
         <p>
            śrī-jayadeva-bhaṇitam idam adhikaṃ yadi manasā naṭaṇīyam |<br />
            hari-virahākula-ballava-yuvati-sakhī-vacanaṃ paṭhanīyam || GG_4.9 ||
            </p>
         
         
         <p>* * * * *</p>
         
         
         <p>
            āvāso vipināyate priya-sakhī-mālāpi jālāyate tāpo'pi śvasitena dāva-dahana-jvāla-kalāpāyate
            |<br />
            sāpi tvad-viraheṇa hanta hariṇī-rūpāyate hā kathaṃ kandarpo'pi yamāyate viracayan
            śārdūla-vikrīḍitam || GG_4.10 ||
            </p>
         
         
         <p>|| prabandhaḥ 9 ||</p>
         
         
         <p><span class="it">deśākhya-rāgaika-tālī-tālābhyāṃ gīyate</span> |</p>
         
         
         <p>
            stana-vinihitam api hāram udāram |<br />
            sa manute kṛśā-tanur iva bhāram || GG_4.11 ||
            </p>
         
         
         <p>rādhikā tava virahe keśava || dhruvam ||</p>
         
         
         <p>
            sa-rasa-masṛṇam api malayaja-paṅkam |<br />
            paśyati viṣam iva vapuṣi sa-śaṅkam || GG_4.12 ||
            </p>
         
         
         <p>
            śvasita-pavanam anupama-pariṇāham |<br />
            madana-dahanam iva vahati sa-dāham || GG_4.13 ||
            </p>
         
         
         <p>
            diśi diśi kirati sajala-kaṇa-jālam |<br />
            nayana-nalinam iva vigalita-nālam || GG_4.14 ||
            </p>
         
         
         <p>
            tyajati na pāṇi-talena kapolam |<br />
            bāla-śaśinam iva sāyam alolam || GG_4.15 ||
            </p>
         
         
         <p>
            nayana-viṣayam api kiśalaya-talpaṃ |<br />
            kalayati vihita-hutāśa-vikalpam || GG_4.16 ||
            </p>
         
         
         <p>
            harir iti harir iti japati sa-kāmam |<br />
            viraha-vihita-maraṇeva nikāmaṃ || GG_4.17 ||
            </p>
         
         
         <p>
            śrī-jayadeva-bhaṇitam iti gītam |<br />
            sukhayatu keśava-padam upanītam || GG_4.18 ||
            </p>
         
         
         <p>* * * * *</p>
         
         
         <p>
            sā romāñcati śītkaroti vilapaty utkampate tāmyati dhyāyaty udbhramati pramīlati pataty
            udyāti mūrcchaty api |<br />
            etāvaty atanu-jvare vara-tanur jīven na kiṃ te rasāt svar-vaidya-pratima prasīdasi
            yadi tyakto'nyathā hastakaḥ || GG_4.19 ||
            </p>
         
         
         <p>
            smarāturaṃ daivata-vaidya-hṛdya tvad-aṅga-saṅgāmṛta-mātra-sādhyam |<br />
            nivṛtta-bādhāṃ kuruṣe na rādhām upendra-vajrād api dāruṇo'si || GG_4.20 ||
            </p>
         
         
         <p>
            kandarpa-jvara-saṃjvarātura-tanor aścaryam asyāś ciraṃ cetaś candana-candramaḥ-kamalinī-cintāsu
            santāmyati |<br />
            kintu klānti-vaśena śītala-tanuṃ tvām ekam eva priyaṃ dhyāyantī rahasi sthitā katham
            api kṣīṇā kṣaṇaṃ prāṇiti || GG_4.21 ||
            </p>
         
         
         <p>
            kṣaṇam api virahaḥ purā na sehe nayana-nimīlana-khinnayā yayā te |<br />
            śvasiti katham asau rasāla-śākhāṃ cira-viraheṇa vilokya puṣpitāgram || GG_4.22 ||
            </p>
         
         
         <p>
            vṛṣṭi-vyākula-gokula-vana-rasād uddhṛtya govardhanaṃ bibhrad ballava-vallabhābhir
            adhikānandāc ciraṃ cumbitaḥ |<br />
            darpeṇeva tad-arpitādhara-taṭī-sindūra-mudrāṅkito bāhur gopa-tanos tanotu bhavatāṃ
            śreyāṃsi kaṃsa-dviṣaḥ || GG_4.23 ||
            </p>
         
         
         <p>iti śrī-gīta-govinde snigdha-madhusūdano nāma
            caturthaḥ sargaḥ
            ||4||</p>
         
         
         <p>(5)
            pañcamaḥ sargaḥ
            sākāṅkṣa-puṇḍarīkākṣaḥ</p>
         
         
         <p>
            aham iha nivasāmi yāhi rādhām anunaya mad-vacanena cānayethāḥ |<br />
            iti madhu-rīpuṇā sakhī niyuktā svayam idam etya punar jagāda rādhām || GG_5.1 ||
            </p>
         
         
         <p>|| prabandhaḥ 10 ||</p>
         
         
         <p><span class="it">deśīvarāḍi-rāgeṇa rūpaka-tālena gīyate</span> |</p>
         
         
         <p>
            vahati malaya-samīre madanam upanidhāya |<br />
            sphuṭati kusuma-nikare virahi-hṛdaya-dalanāya || GG_5.2 ||
            </p>
         
         
         <p>tava virahe vana-mālī sakhi sīdati | dhruva-padam ||</p>
         
         
         <p>
            dahati śiśira-mayūkhe maraṇam anukaroti |<br />
            patati madana-viśikhe vilapati vikalataro'ti || GG_5.3 ||
            </p>
         
         
         <p>
            dhvanati madhupa-samūhe śravaṇam apidadhāti |<br />
            manasi kalita-virahe niśi nisi rujam upayāti || GG_5.4 ||
            </p>
         
         
         <p>
            vasati vipina-vitāne tyajati lalita-dhāma |<br />
            luṭhati dharaṇi-śayane bahu vilapati tava nāma || GG_5.5 ||
            </p>
         
         
         <p>
            bhaṇati kavi-jayadeve viraha-vilasitena |<br />
            manasi rabhasa-vibhave harir udayatu sukṛtena || GG_5.6 ||
            </p>
         
         
         <p>* * * * *</p>
         
         
         <p>
            pūrvaṃ yatra samaṃ tvayā rati-pater āsāditāḥ siddhayas tasminn eva nikuñja-manmatha-mahā-tīrthe
            punar mādhavaḥ |<br />
            dhyāyaṃs tvām aniśaṃ japann api tavaivālāpa-mantrāvaliṃ bhūyas tvat-kuca-kumbha-nirbhara-parīrambhāmṛtaṃ
            vāñchati || GG_5.7 ||
            </p>
         
         
         <p>|| prabandhaḥ 11 ||</p>
         
         
         <p><span class="it">gurjarī-rāgeṇa ekatāli-tālena gīyate</span> |</p>
         
         
         <p>
            rati-sukha-sāre gatam abhisāre madana-manohara-veśam |<br />
            na kuru nitambini gamana-vilambanam anusara taṃ hṛdayeśam || GG_5.8 ||
            </p>
         
         
         <p>
            dhīra-samīre yamunā-tīre vasati vane vana-mālī |<br />
            pīna-payodhara-parisara-mardana-cañcala-kara-yuga-śālī || dhruva||
            </p>
         
         
         <p><span class="bold">NOTE:</span> {This line does not seem to be in all versions. Prabodhananda does not comment on
            it.}</p>
         
         
         <p>
            nāma-sametaṃ kṛta-saṅketaṃ vādayate mṛdu-veṇum |<br />
            bahu manute'tanu te tanu-saṅgata-pavana-calitam api reṇum || GG_5.9 ||
            </p>
         
         
         <p>
            patati patatre vicalati patre śaṅkita-bhavad-upayānam |<br />
            racayati śayanaṃ sacakita-nayanaṃ paśyati tava panthānam || GG_5.10 ||
            </p>
         
         
         <p>
            mukharam adhīraṃ tyaja mañjīraṃ ripum iva keli-sulolam |<br />
            cala sakhi kuñjaṃ satimira-puñjaṃ śīlaya nīla-nicolam || GG_5.11 ||
            </p>
         
         
         <p>
            urasi murārer upahita-hāre ghana iva tarala-balāke |<br />
            taḍid iva pīte rati-viparīte rājasi sukṛta-vipāke || GG_5.12 ||
            </p>
         
         
         <p>
            vigalita-vasanaṃ parihṛta-raśanaṃ ghaṭaya jaghanam apidhānam |<br />
            kiśalaya-śayane paṅkaja-nayane nidhim iva harṣa-nidhānam || GG_5.13 ||
            </p>
         
         
         <p>
            harir abhimāṇī rajanir idānīm iyam api yāti virāmam |<br />
            kuru mama vacanaṃ satvara-racanaṃ pūraya madhu-ripu-kāmam || GG_5.14 ||
            </p>
         
         
         <p>
            śrī-jayadeve kṛta-hari-seve bhaṇati parama-ramaṇīyam |<br />
            pramudita-hṛdayaṃ harim atisadayaṃ namata sukṛta-kamanīyaṃ || GG_5.15 ||
            </p>
         
         
         <p>* * * * *</p>
         
         
         <p>
            vikirati muhuḥ śvāsān āśāḥ puro muhur īkṣate praviśati muhuḥ kuñjaṃ gūñjan muhur bahu
            tāmyati |<br />
            racayati muhuḥ śayyāṃ paryākulaṃ muhur īkṣate madana-kadana-klāntaḥ kānte priyas tava
            vartate || GG_5.16 ||
            </p>
         
         
         <p>
            tvad-vāmyena samaṃ samagram adhunā tigmāṃśur astaṃ gato govindasya manorathena ca
            samaṃ prāptaṃ tamaḥ sāndratām |<br />
            kokānāṃ karuṇa-svanena sadṛśī dīrgha-mad-abhyarthanā tan mugdhe viphalaṃ vilambanam
            asau ramyo'bhisāra-kṣaṇaḥ || GG_5.17 ||
            </p>
         
         
         <p>
            āśleṣād anu cumbanād anu nakho-lekhād anu svāntaja-prodbodhād anu sambhramād anu ratārambhād
            anu prītayoḥ |<br />
            anyārthaṃ gatayor bhramān militayoḥ sambhāṣaṇair jānator dampatyor iha ko na ko na
            tamasi vrīḍā-vimiśro rasaḥ || GG_5.18 ||
            </p>
         
         
         <p>
            sa-bhaya-cakitaṃ vinyasyantīṃ dṛśaṃ timire pathi pratitaru muhuḥ sthitvā mandaṃ padāni
            vitanvatīm |<br />
            katham api rahaḥ prāptām aṅgair anaṅga-taraṇgibhiḥ sumukhi subhagaḥ paśyan sa tvām
            upaitu kṛtārthatām || GG_5.19 ||
            </p>
         
         
         <p>
            rādhā-mugdha-mukhāravinda-madhupas trailokya-mauli-sthalī nepathyocita-nīla-ratnam
            avanī-bhārāvatārāntakaḥ |<br />
            svacchandaṃ vraja-sundarī-jana-manas-toṣa-pradoṣodayaḥ kaṃsa-dhvaṃsana-dhūma-ketur
            avatu tvāṃ devakī-nandanaḥ || GG_5.20 ||
            </p>
         
         
         <p>iti śrī-gīta-govinde'bhisārikā-varṇane sākāṅkṣa-puṇḍarīkākso nāma
            pañcamaḥ sargaḥ
            ||5||</p>
         
         
         <p>(6)</p>
         
         
         <p>ṣaṣṭhaḥ sargaḥ
            sotkaṇṭha-vaikuṇṭhaḥ
            <span class="bold">NOTE:</span> {dhanya-vaikuṇṭha-kuṅkumaḥ iti kvacit dṛśyate }</p>
         
         
         <p>
            atha tāṃ gantum aśaktāṃ ciram anuraktāṃ latā-gṛhe dṛṣṭvā |<br />
            tac-caritaṃ govinde manasija-mande sakhī prāha || GG_6.1 ||
            </p>
         
         
         <p>|| prabandhaḥ 12 ||</p>
         
         
         <p><span class="it">guṇakarī-rāgena rūpaka-tālena gīyate</span> |</p>
         
         
         <p>
            paśyati diśi diśi rahasi bhavantam |<br />
            tad-adhara-madhura-madhūni pibantam || GG_6.2 ||
            </p>
         
         
         <p>nātha hare sīdati rādhā vāsa-gṛhe || dhru. ||</p>
         
         
         <p>
            tvad-abhisaraṇa-rabhasena valantī |<br />
            patati padāni kiyantī calantī || GG_6.3 ||
            </p>
         
         
         <p>
            vihita-viśada-bisa-kiśalaya-valayā |<br />
            jīvati param iha tava rati-kalayā || GG_6.4 ||
            </p>
         
         
         <p>
            muhur avalokita-maṇḍana-līlā |<br />
            madhu-ripur aham iti bhāvana-śīlā || GG_6.5 ||
            </p>
         
         
         <p>
            tvaritam upaiti na katham abhisāram |<br />
            harir iti vadati sakhīm anuvāram || GG_6.6 ||
            </p>
         
         
         <p>
            śliṣyati cumbati jala-dhara-kalpam |<br />
            harir upagata iti timiram analpam || GG_6.7 ||
            </p>
         
         
         <p>
            bhavati vilambini vigalita-lajjā |<br />
            vilapati roditi vāsaka-sajjā || GG_6.8 ||
            </p>
         
         
         <p>
            śrī-jayadeva-kaver idam uditam |<br />
            rasika-janaṃ tanutām atimuditam || GG_6.9 ||
            </p>
         
         
         <p>* * * * *</p>
         
         
         <p>
            vipula-pulaka-pāliḥ sphīta-sīt-kāram antar-janita-jaḍimam-kāku-vyākulaṃ vyāharantī
            |<br />
            tava kitava vidhāyāmanda-kandarpa-cintāṃ rasa-jala-nidhi-magnā dhyāna-lagnā mṛgakṣī
            || GG_6.10 ||
            </p>
         
         
         <p>
            aṅgeṣv ābharaṇaṃ karoti bahuśaḥ patre'pi sañcāriṇī prāptaṃ tvāṃ pariśaṅkate vitanute
            śayyāṃ ciraṃ dhyāyati |<br />
            ity ākalpa-vikalpa-talpa-racanā-saṅkalpa-līlā-śata-vyāsaktāpi vinā tvayā vara-tanur
            naiṣā niśāṃ neṣyati || GG_6.11 ||
            </p>
         
         
         <p>
            kiṃ viśrāmyasi kṛṣṇa-bhogi-bhavane bhāṇḍīra-bhūmī-ruhi bhrātar yāsi na dṛṣṭi-gocaram
            itaḥ sānanda-nandāspadam |<br />
            rādhāyā vacanaṃ tad adhvaga-mukhān nandāntike gopato govindasya jayanti sāyam atithi-prāśastya-garbhā
            giraḥ || GG_6.12 ||
            </p>
         
         
         <p>iti śrī-gīta-govinde'bhisārikā-varṇane dhanya-vaikuṇṭho nāma
            ṣaṣṭhaḥ sargaḥ
            ||6||</p>
         
         
         <p>(7)</p>
         
         
         <p>saptamaḥ sargaḥ
            nāgara-nārāyaṇaḥ</p>
         
         
         <p>atrāntare ca kulaṭā-kula-vartma-ghāṭa-sañjāta-pātaka iva sphuṭa-lāñchana-śrīḥ |
            <span class="bold">NOTE:</span> {pāta- iti pāṭhāntaraḥ.}
            vṛndāvanāntaram adīpayad aṃśu-jālair dik-sundarī-vadana-candana-bindur induḥ || GG_7.1
            ||</p>
         
         
         <p>
            prasarati śaśa-dhara-bimbe vihita-vilambe ca mādhave vidhurā |<br />
            viracita-vividha-vilāpaṃ saparitāpaṃ cakāroccaiḥ || GG_7.2 ||
            </p>
         
         
         <p>|| prabandhaḥ 13 ||</p>
         
         
         <p><span class="it">mālava-rāga-yati-tālābhyāṃ gīyate</span> |
            <span class="bold">NOTE:</span> {pratimaṇṭha-}</p>
         
         
         <p>
            kathita-samaye'pi harir ahaha na yayau vanam |<br />
            mama viphalam idam amala-rūpam api yauvanam || GG_7.3 ||
            </p>
         
         
         <p>yāmi he kam iha śaraṇaṃ sakhī-jana-vacana-vañcitā ||dhruva||||</p>
         
         
         <p>
            yad-anugamanāya niśi gahanam api śīlitam |<br />
            tena mama hṛdayam idam asama-śara-kīlitam || GG_7.4 ||
            </p>
         
         
         <p>mama maraṇam eva varam iti vitatha-ketanā |
            <span class="bold">NOTE:</span> {iha iti <span class="it">ni-</span>pāṭhāntaraḥ.}
            <span class="bold">NOTE:</span> {ativitatha-cetaneti ṭīkā-dhṛta-pāṭhāntaraḥ.}
            kim iha viṣahāmi virahānalam acetanā || GG_7.5 ||</p>
         
         
         <p>
            mām ahaha vidhurayati madhura-madhu-yāminī |<br />
            kāpi harim anubhavati kṛta-sukṛta-kāminī || GG_7.6 ||
            </p>
         
         
         <p>
            ahaha kalayāmi valayādi-maṇi-bhūṣaṇam |<br />
            hari-viraha-dahana-vahanena bahu-dūṣaṇam || GG_7.7 ||
            </p>
         
         
         <p>
            kusuma-sukumāra-tanum atanu-śara-līlayā |<br />
            srag api hṛdi hanti mām ativiṣama-śilayā || GG_7.8 ||
            </p>
         
         
         <p>
            aham iha nivasāmi na-gaṇita-vana-vetasā |<br />
            smarati madhusūdano mām api na cetasā || GG_7.9 ||
            </p>
         
         
         <p>
            hari-caraṇa-śaraṇa-jayadeva-kavi-bhāratī |<br />
            vasatu hṛdi yuvatir iva komala-kalāvatī || GG_7.10 ||
            </p>
         
         
         <p>* * * * *</p>
         
         
         <p>
            tat kiṃ kām api kāminīm abhisṛtaḥ kiṃ vā kalā-kelibhir baddho bandhubhir andhakāriṇi
            vanābhyarṇe kim udbhrāmyati |<br />
            kāntaḥ klānta-manā manāg api pathi prasthātum evākṣamaḥ saṅketī-kṛta-mañju-vāñjula-latā-kuñje'pi
            yan nāgataḥ || GG_7.11 ||
            </p>
         
         
         <p>
            athāgatāṃ mādhavam antareṇa sakhīm iyaṃ vīkṣya viṣāda-mūkām |<br />
            viśaṅkamānā ramitaṃ kayāpi janārdanaṃ dṛṣṭavad etad āha || GG_7.12 ||
            </p>
         
         
         <p>|| prabandhaḥ 14 ||</p>
         
         
         <p><span class="it">vasanta-rāga-yati-tālābhyāṃ gīyate</span> |</p>
         
         
         <p>
            smara-samarocita-viracita-veśā |<br />
            galita-kusuma-dara-vilulita-keśā || GG_7.13 ||
            </p>
         
         
         <p>kāpi madhuripuṇā vilasati yuvatir adhika-guṇā ||dhruva||||</p>
         
         
         <p>hari-parirambhana-calita-vikārā |
            <span class="bold">NOTE:</span> {valita iti <span class="it">ni-</span>pāṭhāntaraḥ.}
            kuca-kalaśopari taralita-hārā || GG_7.14 ||</p>
         
         
         <p>
            vicalad-alaka-lalitānana-candrā |<br />
            tad-adhara-pāna-rabhasa-kṛta-tandrā || GG_7.15 ||
            </p>
         
         
         <p>
            cañcala-kuṇḍala-dalita-kapolā |<br />
            mukharita-raśana-jaghana-gati-lolā || GG_7.16 ||
            </p>
         
         
         <p>
            dayita-vilokita-lajjita-hasitā |<br />
            bahu-vidha-kūjita-rati-rasa-rasitā || GG_7.17 ||
            </p>
         
         
         <p>
            vipula-pulaka-pṛthu-vepathu-bhaṅgā |<br />
            śvasita-nimīlita-vikasad-anaṅgā || GG_7.18 ||
            </p>
         
         
         <p>
            śrama-jala-kaṇa-bhara-subhaga-śarīrā |<br />
            paripatitorasi rati-raṇa-dhīrā || GG_7.19 ||
            </p>
         
         
         <p>
            śrī-jayadeva-bhaṇita-hari-ramitam |<br />
            kali-kaluṣaṃ janayatu pariśamitam || GG_7.20 ||
            </p>
         
         
         <p>* * * * *</p>
         
         
         <p>
            viraha-pāṇḍu-murāri-mukhāmbuja-dyutir ayaṃ tirayann api vedanām |<br />
            vidhur atīva tanoti mano-bhuvaḥ suhṛd aye hṛdaye madana-vyathām || GG_7.21 ||
            </p>
         
         
         <p>|| prabandhaḥ 15 ||</p>
         
         
         <p><span class="it">gurjarī-rāgaika-tāli-tālena gīyate</span> |</p>
         
         
         <p>
            samudita-madane ramaṇī-vadane cumbana-valitādhare |<br />
            mṛga-mada-tilakaṃ likhati sapulakaṃ mṛgam iva rajanī-kare || GG_7.22 ||
            </p>
         
         
         <p>ramate yamunā-pulina-vane vijayī murārir adhunā ||dhruva||||</p>
         
         
         <p>
            ghana-caya-rucire racayati cikure taralita-taruṇānane |<br />
            kurubaka-kusumaṃ capalā suṣamaṃ rati-pati-mṛga-kānane || GG_7.23 ||
            </p>
         
         
         <p>
            ghaṭayati sughane kuca-yuga-gagaṇe mṛga-mada-ruci-rūṣite |<br />
            maṇi-saram amalaṃ tāraka-paṭalaṃ nakha-pada-śaśi-bhūṣite || GG_7.24 ||
            </p>
         
         
         <p>
            jita-bisa-śakale mṛdu-bhuja-yugale kara-tala-nalinī-dale |<br />
            marakata-valayaṃ madhukara-nicayaṃ vitarati hima-śītale || GG_7.25 ||
            </p>
         
         
         <p>
            rati-gṛha-jaghane vipulāpaghane manasija-kanakāsane |<br />
            maṇi-maya-raśanaṃ toraṇa-hasanaṃ vikirati kṛta-vāsane || GG_7.26 ||
            </p>
         
         
         <p>
            caraṇa-kiśalaye kamalā-nilaye nakha-maṇi-gaṇa-pūjite |<br />
            bahir-apavaraṇaṃ yāvaka-bharaṇaṃ janayati hṛdi yojite || GG_7.27 ||
            </p>
         
         
         <p>
            ramayati subhṛśaṃ kam api sudṛśaṃ khala-haladhara-sodare |<br />
            kim aphalam avasaṃ ciram iha virasaṃ vada sakhi viṭapodare || GG_7.28 ||
            </p>
         
         
         <p>
            iha rasa-bhaṇane kṛta-hari-guṇane madhuripu-pada-sevake |<br />
            kali-yuga-caritaṃ na vasatu duritaṃ kavi-nṛpa-jayadevake || GG_7.29 ||
            </p>
         
         
         <p><span class="bold">NOTE:</span> {racitam iti kvacit dṛśyate.}</p>
         
         
         <p>* * * * *</p>
         
         
         <p>
            nāyātaḥ sakhi nirdayo yadi śaṭhas tvaṃ dūti kiṃ dūyase svacchandaṃ bahu-vallabhaḥ
            sa ramate kiṃ tatra te dūṣaṇam |<br />
            paśyādya priya-saṅgamāya dayitasyākṛṣyamāṇaṃ guṇair utkaṇṭhārti-bharād iva sphuṭad
            idaṃ cetaḥ svayam yāsyati || GG_7.30 ||
            </p>
         
         
         <p>|| prabandhaḥ 16 ||</p>
         
         
         <p><span class="it">deśavarāḍi-rāgeṇa rūpaka-tālena gīyate</span> |</p>
         
         
         <p>
            anila-tarala-kuvalaya-nayanena |<br />
            tapati na sā kiśalaya-śayanena || GG_7.31 ||
            </p>
         
         
         <p>sakhi yā ramitā vana-mālinā ||dhruva-padam ||</p>
         
         
         <p>
            vikasita-sarasija-lalita-mukhena |<br />
            sphuṭati na sā manasija-viśikhena || GG_7.32 ||
            </p>
         
         
         <p>
            amṛta-madhura-mṛdu-tara-vacanena |<br />
            jvalati na sā malayaja-pavanena || GG_7.33 ||
            </p>
         
         
         <p>
            sthala-jala-ruha-ruci-kara-caraṇena |<br />
            luṭhati na sā hima-kara-kiraṇena || GG_7.34 ||
            </p>
         
         
         <p>
            sajala-jalada-samudaya-rucireṇa |<br />
            dalati na sā hṛdi cira-viraheṇa || GG_7.35 ||
            </p>
         
         
         <p><span class="bold">NOTE:</span> {viraha-bhareṇa iti haridāsa-saṃskaraṇe }</p>
         
         
         <p>
            kanaka-nikaṣa-ruci-śuci-vasanena |<br />
            śvasiti na sā parijana-hasanena || GG_7.36 ||
            </p>
         
         
         <p>
            sakala-bhuvana-jana-vara-taruṇena |<br />
            vahati na sā rujam atikaruṇena || GG_7.37 ||
            </p>
         
         
         <p>
            śrī-jayadeva-bhaṇita-vacanena |<br />
            praviśatu harir api hṛdayam anena || GG_7.38 ||
            </p>
         
         
         <p>* * * * *</p>
         
         
         <p>
            mano-bhavānandana candanānila prasīda re dakṣiṇa muñca vāmatām |<br />
            kṣaṇaṃ jagat-prāṇa nidāya mādhavaṃ puro mama prāṇa-haro bhaviṣyasi || GG_7.39 ||
            </p>
         
         
         <p><span class="bold">NOTE:</span> {nidhāya iti <span class="it">ni-</span>pāṭhāntaraḥ.}</p>
         
         
         <p>
            ripur iva sakhi-saṃvāso'yaṃ śikhīva himānilo viṣam iva sudhā-raśmir yasmin dunoti
            mano-gate |<br />
            hṛdayam adaye tasmin naivaṃ punar valate balāt kuvalaya-dṛśāṃ vāmaḥ kāmo nikāma-niraṇkuśaḥ
            || GG_7.40 ||
            </p>
         
         
         <p>
            bādhāṃ vidhehi malayānila pañca-bāṇa prāṇān gṛhāṇa na gṛhaṃ punar āśrayiṣye |<br />
            kiṃ te kṛtānta-bhagini kṣamayā taraṅgair aṅgāni siñca mama śāmyatu deha-dāhaḥ || GG_7.41
            ||
            </p>
         
         
         <p>
            prātar nīla-nicolam acyutam uraḥ saṃvīta-pītāṃśukaṃ rādhāyāś cakitaṃ vilokya hasati
            svairaṃ sakhi-maṇḍale |<br />
            vrīḍā-cañcalam añcalaṃ nayanayor ādhāya rādhānane svādu-smera-mukho'yam astu jagad-ānandāya
            nandātmajaḥ || GG_7.42 ||
            </p>
         
         
         <p>iti śrī-gīta-govinda-mahākāvye vipralabdhā-varṇane
            nāgara-nārāyaṇo nāma
            saptamaḥ sargaḥ
            ||7||</p>
         
         
         <p>(8)
            aṣṭamaḥ sargaḥ
            vilakṣa-lakṣmīpatiḥ</p>
         
         
         <p>
            atha katham api yāminīṃ vinīya smara-śara-jarjaritāpi sā prabhāte |<br />
            anunaya-vacanaṃ vadantam agre praṇatam api priyaṃ āha sābhyasūyam || GG_8.1 ||
            </p>
         
         
         <p>|| prabandhaḥ 17 ||</p>
         
         
         <p><span class="it">bhairavi-rāga-yati-tālābhyāṃ gīyate</span> |</p>
         
         
         <p>
            rajani-janita-guru-jāgara-rāga-kaṣāyitam alasa-nimeṣam |<br />
            vahati nayanam anurāgam iva sphuṭam udita-rasābhiniveśam || GG_8.2 ||
            </p>
         
         
         <p>
            hari hari yāhi mādhava yāhi keśava mā vada kaitava-vādam |<br />
            tām anusara sarasīruha-locana yā tava harati viṣādam || dhru. ||
            </p>
         
         
         <p>
            kajjala-malina-vilocana-cumbana-viracita-nīlima-rūpam |<br />
            daśana-vasanam aruṇ aṃ tava krsṇa tanoti tanor anurūpam || GG_8.3 ||
            </p>
         
         
         <p>
            vapur anuharati tava smara-saṅgara-khara-nakhara-kṣata-rekham |<br />
            marakata-śakala-kalita-kala-dhauta-liper iva rati-jaya-lekham || GG_8.4 ||
            </p>
         
         
         <p>
            caraṇa-kamala-galad-alaktaka-siktam idaṃ tava hṛdayam udāram |<br />
            darsayatīva bahir madana-druma-nava-kiśalaya-parivāram || GG_8.5 ||
            </p>
         
         
         <p>
            daśana-padaṃ bhavad-adhara-gataṃ mama janayati cetasi khedam |<br />
            kathayati katham adhunāpi mayā saha tava vapur etad abhedam || GG_8.6 ||
            </p>
         
         
         <p>
            bahir iva malinataraṃ tava kṛṣṇa mano'pi bhaviṣyati nūnam |<br />
            katham atha vañcayase janam anugatam asama-śara-jvara-dūnam || GG_8.7 ||
            </p>
         
         
         <p>
            bhramati bhavān abalā-kavalāya vaneṣu kim atra vicitram |<br />
            prathayati pūtanikaiva vadhū-vadha-nirdaya-bāla-caritram || GG_8.8 ||
            </p>
         
         
         <p>
            śrī-jayadeva-bhaṇita-rati-vañcita-khaṇḍita-yuvati-vilāpam |<br />
            śṛṇuta sudhā-madhuraṃ vibudhā vibudhālayato'pi durāpam || GG_8.9 ||
            </p>
         
         
         <p>* * * * *</p>
         
         
         <p>tavedaṃ paśyantyāḥ prasarad-anurāgaṃ bahir iva priyā-pādālakta-cchuritam aruṇa-cchāya-hṛdayam
            |
            <span class="bold">NOTE:</span> {dyoti-}
            mamādya prakhyāta-praṇaya-bhara-bhaṅgena kitava tvad-ālokaḥ śokād api kim api lajjāṃ
            janayati || GG_8.10 ||</p>
         
         
         <p>antar-mohana-mauli-ghūrṇana-calan-mandāra-visraṃśana-stambhākarṣaṇa-dṛṣṭi-harṣaṇa-mahā-mantraḥ
            kuraṅgī-dṛśām |
            <span class="bold">NOTE:</span> {vibhraṃśana}
            <span class="bold">NOTE:</span> {dṛpti}
            dṛpyad-dānava-dūyamāna-diviṣad-durvāra-duḥkhāpadāṃ bhraṃśaḥ kaṃsa-ripor vyapohayatu
            vaḥ śreyāṃsi vaṃśī-ravaḥ || GG_8.11 ||</p>
         
         
         <p><span class="bold">NOTE:</span> {vyapolayatu vaḥ śreyāṃsi iti <span class="it">ni-</span>pāṭhaḥ.}</p>
         
         
         <p>iti śrī-śrī-gīta-govinde mahā-kāvye khaṇḍitā-varṇane
            vilakṣa-lakṣmīpatir nāma
            aṣṭamaḥ sargaḥ
            ||8||</p>
         
         
         <p>(9)</p>
         
         
         <p>navamaḥ sargaḥ
            mugdha-mukundaḥ</p>
         
         
         <p>
            tām atha manmatha-khinnāṃ rati-rasa-bhinnāṃ viṣāda-sampannām |<br />
            anucintita-hari-caritāṃ kalahāntaritām uvāca rahasi sakhī || GG_9.1 ||
            </p>
         
         
         <p>|| prabandhaḥ 18 ||</p>
         
         
         <p><span class="it">gurjarī-rāga-yati-tālābhyāṃ gīyate</span> |</p>
         
         
         <p>
            harir abhisarati vahati madhu-pavane |<br />
            kim aparam adhika-sukhaṃ sakhi bhavane || GG_9.2 ||
            </p>
         
         
         <p>mādhave mā kuru mānini mānam aye || dhruva-padam ||</p>
         
         
         <p>
            tāla-phalād api gurum atisarasam |<br />
            kiṃ viphalī-kuruṣe kuca-kalaśam || GG_9.3 ||
            </p>
         
         
         <p>
            kati na kathitam idam anupadam aciram |<br />
            mā parihara harim atīśaya-ruciram || GG_9.4 ||
            </p>
         
         
         <p>
            kim iti viṣīdasi rodiṣi vikalā |<br />
            vihasati yuvatī-sabhā tava sakalā || GG_9.5 ||
            </p>
         
         
         <p>sajala-nalinī-dala-śīlita-śayane |
            <span class="bold">NOTE:</span> {śītala-}
            harim avalokaya saphalaya nayane || GG_9.6 ||</p>
         
         
         <p>
            janayasi manasi kim iti guru-khedam |<br />
            śṛṇu mama vacanam anīhita-bhedam || GG_9.7 ||
            </p>
         
         
         <p>
            harir upayātu vadatu bahu-madhuram |<br />
            kim iti karoṣi hṛdayam atividhuram || GG_9.8 ||
            </p>
         
         
         <p>
            śrī-jayadeva-bhaṇitam atilalitaṃ |<br />
            sukhayatu rasika-janaṃ hari-caritaṃ || GG_9.9 ||
            </p>
         
         
         <p>* * * * *</p>
         
         
         <p>
            snigdhe yat paruṣāsi praṇamati stabdhāsi yad rāgiṇi dveṣa-sthāsi yad unmukhe vimukhatāṃ
            yātāsi tasmin priye |<br />
            tad yuktaṃ viparīta-kāriṇi tava śrīkhaṇḍa-carcā viṣaṃ śītāṃśus tapano himaṃ hutavahaḥ
            krīḍā-mudo yātanāḥ || GG_9.10 ||
            </p>
         
         
         <p>
            sāndrānanda-purandarādi-diviṣad-vṛndair amandādarād ānamrair mukuṭendra-nīla-maṇibhiḥ
            sandarśitendindiram |<br />
            svacchandaṃ makaranda-sundara-galan-mandākinī-meduraṃ śrī-govinda-padāravindam aśubha-skandāya
            vandāmahe || GG_9.11 ||
            </p>
         
         
         <p>(10)</p>
         
         
         <p>daśamaḥ sargaḥ
            catura-catur-bhujaḥ</p>
         
         
         <p>
            atrāntare'masṛṇa-roṣa-vaśām apāra-niḥśvāsa-niḥsaha-mukhīṃ sumukhīm upetya |<br />
            savrīḍam īkṣita-sakhī-vadanāṃ dinānte sānanda-gadgada-padaṃ harir ity uvaca || GG_10.1
            ||
            </p>
         
         
         <p>|| prabandhaḥ 19 ||</p>
         
         
         <p><span class="it">deśavarāḍi-rāgāṣṭātālī-tālābhyāṃ gīyate</span> |</p>
         
         
         <p>
            vadasi yadi kiñcid api danta-ruci-kaumudī harati dara-timiram atighoram |<br />
            sphurad-adhara-sīdhave tava vadana-candramā rocayatu locana-cakoraṃ || GG_10.2 ||
            </p>
         
         
         <p>
            priye cāru-śīle muñca mayi mānam anidānaṃ |<br />
            sapadi madanānalo dahati mama mānasam<br />
            dehi mukha-kamala-madhu-pānaṃ ||dhruva-padaṃ ||
            </p>
         
         
         <p>
            satyam evāsi yadi sudati mayi kopinī dehi khara-nakhara-śara-ghātam |<br />
            ghaṭaya bhuja-bandhanaṃ janaya rada-khaṇḍanaṃ yena vā bhavati sukha-jātaṃ || GG_10.3
            ||
            </p>
         
         
         <p>
            tvam asi mama bhūṣaṇaṃ tvam asi mama jīvanaṃ tvam asi mama bhava-jaladhi-ratnam |<br />
            bhavatu bhavatīha mayi satatam anurodhinī tatra mama hṛdayam atiyatnaṃ || GG_10.4
            ||
            </p>
         
         
         <p>
            nīla-nalinābham api tanvi tava locanaṃ dhārayati kokanada-rūpaṃ |<br />
            kusuma-śara-bāṇa-bhāvena yadi rañjayasi kṛṣṇam idam etad-anurūpam || GG_10.5 ||
            </p>
         
         
         <p>
            sphuratu kuca-kumbhayor upari maṇi-mañjarī rañjayatu tava hṛdaya-deśam |<br />
            rasatu raśanāpi tava ghana-jaghana-maṇḍale ghoṣayatu manmatha-nideśam || GG_10.6 ||
            </p>
         
         
         <p>
            sthala-kamala-gañjanaṃ mama hṛdaya-rañjanaṃ janita-rati-raṅga-parabhāgam |<br />
            bhaṇa masṛṇa-vāṇi karavāṇi caraṇa-dvayaṃ sarasa-lasad-alaktaka-rāgam || GG_10.7 ||
            </p>
         
         
         <p>smara-garala-khaṇḍanaṃ mama śirasi maṇḍanaṃ dehi pada-pallavam udāram |
            <span class="bold">NOTE:</span> {dhehi iti <span class="it">ni-</span>pāṭhaḥ.}
            jvalati mayi dāruṇo madana-kadanāruṇo haratu tad-upāhita-vikāram || GG_10.8 ||</p>
         
         
         <p>
            iti caṭula-cāṭu-paṭu-cāru mura-vairiṇo rādhikām adhi vacana-jātam |<br />
            jayatu jayadeva-kavi-bhāratī-bhūṣitaṃ māninī-jana-janita-śātam || GG_10.9 ||
            </p>
         
         
         <p><span class="bold">NOTE:</span> {jayati iti pātḥaḥ.}
            <span class="bold">NOTE:</span> {jayati padmāvatī-ramaṇa-jayadeva-kavi-bhāratī-bhaṇitam atiśātam iti ṭīkā-dhṛta-pāṭhāntaraḥ.}</p>
         
         
         <p>* * * * *</p>
         
         
         <p>
            parihara kṛtātaṅke śaṅkāṃ tvayā satataṃ ghana-stana-jaghanayākrānte svānte parānavakāśinī
            |<br />
            viśati vitanor anyo dhanyo na ko'pi mamāntaraṃ praṇayini parīrambhārambhe vidhehi
            vidheyatām || GG_10.10 ||
            </p>
         
         
         <p>
            mugdhe vidhehi mayi nirdaya-danta-daṃśa-dor-valli-bandha-niviḍa-stana-pīḍanāni |<br />
            caṇḍi tvam eva mudam udvaha pañca-bāṇa-cāṇḍāla-kāṇḍa-dalanād asavaḥ prayāntu || GG_10.11
            ||
            </p>
         
         
         <p><span class="bold">NOTE:</span> {prayānti}</p>
         
         
         <p>
            śaśi-mukhi tava bhāti bhaṅgura-bhrūr yuva-jana-moha-karāla-kāla-sarpī |<br />
            tad-udita-bhaya-bhañjanāya yūnāṃ tvad-adhara-sīdhu-sudhaiva siddha-mantraḥ || GG_10.12
            ||
            </p>
         
         
         <p>
            vyathayati vṛthā maunaṃ tanvi prapañcaya pañcamaṃ taruṇi madhurālāpais tāpaṃ vinodaya
            dṛṣṭibhiḥ |<br />
            sumukhi vimukhī-bhāvaṃ tāvad vimuñca na muñca māṃ svayam atiśaya-snigdho mugdhe priyo'yam
            upasthitaḥ || GG_10.13 ||
            </p>
         
         
         <p>
            bandhūka-dyuti-bāndhavo'yam adharaḥ snigdho madhūka-cchavir gaṇḍaś caṇḍi cakāsti nīla-nalina-śrī-mocanaṃ
            locanam |<br />
            nāsābhyeti tila-prasūna-padavīṃ kundābha-danti priye prāyas tvan-mukha-sevayā vijayate
            viśvaṃ sa puṣpāyudhaḥ || GG_10.14 ||
            </p>
         
         
         <p><span class="bold">NOTE:</span> {senayeti ṭīkā-dhṛta-pāṭhāntaraḥ.}</p>
         
         
         <p>dṛśau tava madālase vadanam indu-sandīpanaṃ gatir jana-manoramā vijita-rambhaṃ ūru-dvayam
            |
            <span class="bold">NOTE:</span> {vidhuta- iti haridāsa-saṃskaraṇe.}
            ratis tava kalāvatī rucira-citra-lekhe bhruvāv aho vibudha-yauvataṃ vahasi tanvi pṛthvī-gatā
            || GG_10.15 ||</p>
         
         
         <p>sa prītiṃ tanutāṃ hariḥ kuvalayāpīḍena sārdhaṃ raṇe rādhā-pīna-payodhara-smaraṇa-kṛt-kumbhena
            sambhedavān |
            <span class="bold">NOTE:</span> {prītiṃ vas tanutāṃ iti haridāsa-saṃskaraṇe.}
            yatra svidyati mīlati kṣaṇam api kṣipraṃ tad-ālokana-vyāmohena jitaṃ jitaṃ jitam abhūt
            kaṃsasya kolāhalaḥ || GG_10.16 ||</p>
         
         
         <p><span class="bold">NOTE:</span> {yatra svidyati mīlati kṣaṇam atha kṣipte dvipe tat-kṣaṇāt kaṃsasyālam abhūj jitaṃ
            jitaṃ jitam iti vyāmoha-kolāhalaḥ || iti haridāsa-saṃskaraṇa-pāṭhaḥ.}</p>
         
         
         <p>(11)</p>
         
         
         <p>ekādaśaḥ sargaḥ
            sānanda-dāmodaraḥ
            <span class="bold">NOTE:</span> {sāmoda- iti kvacit, sānanda-govinda iti haridāsa-saṃskaraṇe.}</p>
         
         
         <p>
            suciram anunayena prīṇayitvā mṛgākṣīṃ gatavati kṛtaveśe keśave kuñja-śayyām |<br />
            racita-rucira-bhūṣāṃ dṛṣṭi-moṣe pradoṣe sphurati niravasādāṃ kāpi rādhāṃ jagāda ||
            GG_11.1 ||
            </p>
         
         
         <p>|| prabandhaḥ 20 ||</p>
         
         
         <p><span class="it">vasanta-rāga-yati-tālābhyāṃ gīyate</span> |</p>
         
         
         <p>
            viracita-cāṭu-vacana-racanaṃ caraṇe racita-praṇipātam |<br />
            samprati mañjula-vañjula-sīmani keli-śayanam anuyātaṃ || GG_11.2 ||
            </p>
         
         
         <p>mugdhe madhu-mathanam anugatam anusara rādhike ||dhruva||||</p>
         
         
         <p>
            ghana-jaghana-stana-bhāra-bhare dara-manthara-caraṇa-vihāram |<br />
            mukharita-maṇi-mañjīram upaihi vidhehi marāla-vikāram || GG_11.3 ||
            </p>
         
         
         <p><span class="bold">NOTE:</span> {nikāram iti.}</p>
         
         
         <p>śṛṇu ramaṇīyataraṃ taruṇī-jana-mohana-madhupa-virāvam |
            <span class="bold">NOTE:</span> {ramaṇī-}
            <span class="bold">NOTE:</span> {madhuripu-rāvam}
            kusuma-śarāsana-śāsana-vandini pika-nikare bhaja bhāvam || GG_11.4 ||</p>
         
         
         <p>
            anila-tarala-kiśalaya-nikareṇa kareṇa latā-nikurambam |<br />
            preraṇam iva karabhoru karoti gatiṃ prati muñca vilambam || GG_11.5 ||
            </p>
         
         
         <p>
            sphuritam anaṅga-taraṅga-vaśād iva sūcita-hari-parirambham |<br />
            pṛccha manohara-hāra-vimala-jala-dhāram amuṃ kuca-kumbham || GG_11.6 ||
            </p>
         
         
         <p>
            adhigatam akhila-sakhībhir idaṃ tava vapur api rati-raṇa-sajjam |<br />
            caṇḍi rasita-raśanā-rava-ḍiṇḍimam abhisara sarasam alajjam || GG_11.7 ||
            </p>
         
         
         <p>
            smara-śara-subhaga-nakhena sakhīm avalambya kareṇa salīlam |<br />
            cala valaya-kvaṇitair avabodhaya harim api nija-gati-śīlaṃ || GG_11.8 ||
            </p>
         
         
         <p><span class="bold">NOTE:</span> {nigadita iti.}</p>
         
         
         <p>
            śrī-jayadeva-bhaṇitam adharīkṛta-hāram udāsita-vāmam |<br />
            hari-vinihita-manasām adhitiṣṭhatu kaṇṭha-taṭīm avirāmam || GG_11.9 ||
            </p>
         
         
         <p>* * * * *</p>
         
         
         <p>sā māṃ drakṣyati vakṣyati smara-kathāṃ praty-aṅgam āliṅganaiḥ prītiṃ yāsyati raṃsyate
            sakhi samāgatyeti cintākulaḥ |
            <span class="bold">NOTE:</span> {sañcintayan iti haridāsa-pāṭhaḥ.}
            sa tvāṃ paśyati vepate pulakayaty ānandati svidyati pratyudgacchati mūrcchati sthira-tamah-puñje
            nikuñje prīyaḥ || GG_11.10 ||</p>
         
         
         <p>
            akṣṇor nikṣipad añjanaṃ śravaṇayos tāpiñcha-gucchāvalīṃ mūrdhni śyāma-saroja-dāma
            kucayoḥ kastūrikā-patrakam |<br />
            dhūrtānām abhisāra-sambhrama-jūṣāṃ viṣvaṅ-nikuñje sakhi dhvāntaṃ nīla-nicola-cāru
            sudṛśāṃ praty-aṅgam aliṅgati || GG_11.11 ||
            </p>
         
         
         <p><span class="bold">NOTE:</span> {abhisāra-satvara-hṛdāṃ iti haridāsa-saṃskaraṇa-pāthaḥ.}</p>
         
         
         <p>
            kāśmīra-gaura-vapuṣām abhisārikāṇāṃ ābaddha-rekham abhito ruci-mañjarībhiḥ |<br />
            etat tamāla-dala-nīlatamaṃ tamisraṃ tat-prema-hema-nikaṣopalatāṃ tanoti || GG_11.12
            ||
            </p>
         
         
         <p>hārāvalī-tarala-kāñcana-kāñci-dāma-keyūra-kaṅkaṇa-maṇi-dyuti-dīpitasya |
            <span class="bold">NOTE:</span> {mañjīra iti haridāsasya pāṭhaḥ.}
            dvāre nikuñja-nilayasya hariṃ nirīkṣya vrīḍāvatīm atha sakhīṃ īyam ity uvaca || GG_11.13
            ||</p>
         
         
         <p>|| prabandhaḥ 21 ||</p>
         
         
         <p><span class="it">varāḍi-rāga-rūpaka-tālābhyāṃ gīyate</span> |</p>
         
         
         <p>
            mañjutara-kuñja-tala-keli-sadane |<br />
            vilasa rati-rabhasa-hasita-vadane || GG_11.14 ||
            </p>
         
         
         <p>praviśa rādhe mādhava-samīpam iha || dhruva-padaṃ ||</p>
         
         
         <p><span class="bold">NOTE:</span> {haridāsasya saṃskaraṇe, ḥpraviśa rādheḥ ity-ādi dhruva-padaṃ pratiślokasya prathama-dvitīya-caraṇayor
            madhye gīyate.}</p>
         
         
         <p>nava-lasad-aśoka-dala-śayana-sāre |
            <span class="bold">NOTE:</span> {bhavad- iti <span class="it">ni-</span>pāṭhaḥ.}
            vilasa kuca-kalaśa-tarala-hāre || GG_11.15 ||</p>
         
         
         <p>
            kusuma-caya-racita-śuci-vāsa-gehe |<br />
            vilasa kusuma-sukumāra-dehe || GG_11.16 ||
            </p>
         
         
         <p>mṛdu-cala-malaya-pavana-surabhi-śīte |
            <span class="bold">NOTE:</span> {mṛdu-cala-malaya- iti haridāsa-pāṭhāntaraḥ.}
            vilasa madana-śara-nikara-bhīte || GG_11.17 ||</p>
         
         
         <p><span class="bold">NOTE:</span> {kusuma-śara iti, madana-rasa iti vā <span class="it">ni-</span>pāṭhāntaraḥ.}
            <span class="bold">NOTE:</span> {vilasa rati-valita-lalita-gīte iti haridāsa-pāṭhaḥ. tatra pāthāntare <span class="it">rasa</span>-valita- iti ca. }</p>
         
         
         <p>
            vitata-bahu-valli-nava-pallava-ghane |<br />
            vilasa ciram alasa-pīna-jaghane || GG_11.18 ||
            </p>
         
         
         <p>
            madhu-mudita-madhupa-kula-kalita-rāve |<br />
            vilasa madana-rasa-sarasa-bhāve || GG_11.19 ||
            </p>
         
         
         <p><span class="bold">NOTE:</span> {rabhasa-rasa- haridāsasya pāṭhaḥ.}</p>
         
         
         <p>
            madhuratara-pika-nikara-ninada-mukhare |<br />
            vilasa daśana-ruci-rucira-śikhare || GG_11.20 ||
            </p>
         
         
         <p>
            vihita-padmāvatī-sukha-samāje |<br />
            kuru murāre maṅgala-śatāni |<br />
            bhaṇati jayadeva-kavi-rāja-rāje || GG_11.21 ||
            </p>
         
         
         <p>* * * * *</p>
         
         
         <p>
            tvāṃ cittena ciraṃ vahann ayam atiśrānto bhṛśaṃ tāpitaḥ kandarpeṇa ca pātum icchati
            sudhā-sambādha-bimbādharam |<br />
            asyāṅkaṃ tad alaṅkuru kṣaṇam iha bhrū-kṣepa-lakṣmī-lava-krīte dāsa ivopasevita-padāmbhoje
            kutaḥ sambhramaḥ || GG_11.22 ||
            </p>
         
         
         <p>
            sā sa-sādhvasa-sānandaṃ govinde lola-locanā |<br />
            siñjānā mañju-mañjīraṃ praviveśa niveśanam || GG_11.23 ||
            </p>
         
         
         <p><span class="bold">NOTE:</span> {praviveśābhiveśanam iti haridāsasya pāṭhaḥ.}</p>
         
         
         <p>|| prabandhaḥ 22 ||</p>
         
         
         <p><span class="it">varāḍi-rāga-yati-tālābhyāṃ gīyate</span> |</p>
         
         
         <p>
            rādhā-vadana-vilokana-vikasita-vividha-vikāra-vibhaṅgam |<br />
            jala-nidhim iva vidhu-maṇḍala-darśana-taralita-tuṅga-taraṅgam || GG_11.24 ||
            </p>
         
         
         <p>
            harim eka-rasaṃ ciram abhilaṣita-vilāsam |<br />
            sā dadarśa guru-harṣa-vaśaṃvada-vadanam anaṅga-nivāsaṃ || [dhru.]
            </p>
         
         
         <p>hāram amalatara-tāram urasi dadhataṃ parilambya vidūram |
            <span class="bold">NOTE:</span> {parirabhya iti <span class="it">ni-</span>pāṭhāntaraḥ.}
            sphuṭatara-phena-kadamba-karambitam iva yamunā-jala-pūram || GG_11.25 ||</p>
         
         
         <p>
            śyāmala-mṛdula-kalevara-maṇḍalam adhigata-gaura-dukūlam |<br />
            nīla-nalinam iva pita-parāga-paṭala-bhara-valayita-mūlam || GG_11.26 ||
            </p>
         
         
         <p>
            tarala-dṛg-añcala-calana-manohara-vadana-janita-rati-rāgam |<br />
            sphuṭa-kamalodara-khelita-khañjana-yugam iva śaradi taḍāgam || GG_11.27 ||
            </p>
         
         
         <p>
            vadana-kamala-pariśīlana-milita-mihira-sama-kuṇḍala-śobham |<br />
            smita-ruci-rucira-samullasitādhara-pallava-kṛta-rati-lobham || GG_11.28 ||
            </p>
         
         
         <p>
            śaśi-kiraṇa-cchuritodara-jaladhara-sundara-sakusuma-keśam |<br />
            timirodita-vidhu-maṇḍala-nirmala-malayaja-tilaka-niveśam || GG_11.29 ||
            </p>
         
         
         <p>
            vīpula-pulaka-bhara-danturitaṃ rati-keli-kalābhir adhīraṃ |<br />
            maṇi-gaṇa-kiraṇa-samūha-samujjvala-bhūṣaṇa-subhaga-śarīram || GG_11.30 ||
            </p>
         
         
         <p>
            śrī-jayadeva-bhaṇita-vibhava-dviguṇīkṛta-bhūṣaṇa-bhāram |<br />
            praṇamata hṛdi vinidhāya hariṃ suciraṃ sukṛtodaya-sāram || GG_11.31 ||
            </p>
         
         
         <p>* * * * *</p>
         
         
         <p>atikramyāpāṅgaṃ śravaṇa-patha-paryanta-gamana-prayāsenevākṣṇos taralatara-tāraṃ gamitayoḥ
            |
            <span class="bold">NOTE:</span> {patitayoḥ iti haridāsa-dāsasya pāṭhaḥ.}
            idānīṃ rādhāyāḥ priyatama-samāloka-samaye papāta svedāmbu-prasara iva harṣāśru-nikaraḥ
            || GG_11.32 ||</p>
         
         
         <p><span class="bold">NOTE:</span> {samāyāta- iti <span class="it">ni-</span>pāṭhaḥ.}</p>
         
         
         <p>
            bhajantyās talpāntaṃ kṛta-kapaṭa-kaṇḍūti-pihita-smitaṃ yāte gehād bahir avahitālī-parijane
            |<br />
            priyāsyaṃ paśyantyāḥ smara-paravaśākūta-subhagaṃ salajjā lajjāpi vyagamad iva dūraṃ
            mṛga-dṛśaḥ || GG_11.33 ||
            </p>
         
         
         <p>sānandaṃ nanda-sūnur diśatu mitaparaṃ saṃmadaṃ manda-mandaṃ rādhām ādhāya bāhvor vivaram
            anu drḍhaṃ pīḍayan prīti-yogāt |
            <span class="bold">NOTE:</span> {haridāsa-dāsa-saṃskaraṇe ayaṃ śloko nāsti.}
            tuṅgau tasyā urojāv atanu-varatanor nirgatau mā sma bhūtāṃ pṛṣṭhaṃ nirbhidya tasmād
            bahir iti valita-grīvam ālokayan vaḥ || GG_11.34 ||</p>
         
         
         <p>
            jaya-śrī-vinyastair mahita iva mandāra-kusumaiḥ svayaṃ sindūreṇa dvipa-raṇa-mudā mudrita
            iva |<br />
            bhujāpīḍa-krīḍā-hata-kuvalayāpīḍa-kariṇaḥ prakīrṇāsṛg-bindur jayati bhuja-daṇḍo murajitaḥ
            || GG_11.35 ||
            </p>
         
         
         <p>saundaryaika-nidher anaṅga-lalanā-lāvaṇya-līlā-juṣo rādhāyā hṛdi palvale manasija-krīḍaika-raṅga-sthale
            |
            <span class="bold">NOTE:</span> {haridāsa-dāsa-saṃskaraṇe ayaṃ śloko nāsti.}
            ramyoroja-saroja-khelana-rasitvād ātmanaḥ khyāpayan dhyātur mānasa-rāja-haṃsa-nibhatāṃ
            deyān mukundo mudam || GG_11.36 ||</p>
         
         
         <p>(12)</p>
         
         
         <p>dvādaśaḥ sargaḥ
            suprīta-pītāmbaraḥ</p>
         
         
         <p>
            gatavati sakhī-vṛnde'manda-trapā-bhara-nirbhara-smara-paravaśākūta-sphīta-smita-snapitādharam
            |<br />
            sarasa-manasaṃ dṛṣṭvā rādhāṃ muhur nava-pallava-prasava-śayane nikṣiptākṣīm uvāca
            hariḥ priyām || GG_12.1 ||
            </p>
         
         
         <p>|| prabandhaḥ 23 ||</p>
         
         
         <p><span class="it">vibhāsa-rāgaikatāli-tālābhyāṃ gīyate</span> |</p>
         
         
         <p>
            kiśalaya-śayana-tale kuru kāmini caraṇa-nalina-viniveśam |<br />
            tava pada-pallava-vairi-parābhavam idam anubhavatu suveśaṃ || GG_12.2 ||
            </p>
         
         
         <p>kṣaṇam adhunā nārāyaṇam anugatam anusara rādhike || dhruva ||</p>
         
         
         <p>
            kara-kamalena karomi caraṇam aham āgamitāsi vidūram |<br />
            kṣaṇam upakuru śayanopari mām iva nūpuram anugati-śūram || GG_12.3 ||
            </p>
         
         
         <p>
            vadana-sudhā-nidhi-galitam amṛtam iva racaya vacanam anukūlam |<br />
            viraham ivāpanayāmi payodhara-rodhakam urasi dukūlaṃ || GG_12.4 ||
            </p>
         
         
         <p>
            priya-parirambhaṇa-rabhasa-valitam iva pulakitam atiduravāpam |<br />
            mad-urasi kuca-kalaśaṃ viniveśaya śoṣaya manasija-tāpam || GG_12.5 ||
            </p>
         
         
         <p>
            adhara-sudhā-rasam upanaya bhāmini jīvaya mṛtam iva dāsam |<br />
            tvayi vinihita-manasaṃ virahānala-dagdha-vapuṣam avilāsam || GG_12.6 ||
            </p>
         
         
         <p>
            śaśi-mukhi mukharaya maṇi-raśanā-guṇam anuguṇa-kaṇṭha-ninādam |<br />
            śruti-yugale pika-ruta-vikale mama śamaya cirād avasādam || GG_12.7 ||
            </p>
         
         
         <p>
            mām ativiphala-ruṣā vikalī-kṛtam avalokitum adhunedam |<br />
            lajjitam iva nayanaṃ tava viramati visṛja vṛthā rati-khedam || GG_12.8 ||
            </p>
         
         
         <p><span class="bold">NOTE:</span> {sṛjasi iti <span class="it">ni-</span>pāṭhaḥ.}
            <span class="bold">NOTE:</span> <span class="it">{mīlitaṃ lajjitam iva nayanaṃ tava virama visṛja rati-khedam</span> iti tu haridāsa-dāsasya pāṭhaḥ.}</p>
         
         
         <p>
            śrī-jayadeva-bhaṇitam idam anupada-nigadita-madhuripu-modam |<br />
            janayatu rasika-janeṣu manorama-rati-rasa-bhāva-vinodam || GG_12.9 ||
            </p>
         
         
         <p>* * * * *</p>
         
         
         <p>pratyūhaḥ pulakāṅkureṇa niviḍa-leśa-nimeṣeṇa ca krīḍākūta-vilokite'dhara-sudhā-pāne
            kathā-kelibhiḥ |
            <span class="bold">NOTE:</span> {narmabhiḥ iti haridāsa-dāsa-pāṭhaḥ.}
            ānandādhigamena manmatha-kalā-yuddhe'pi yasminn abhūd udbhūtaḥ sa tayor babhūva suratārambhaḥ
            priyambhāvukaḥ || GG_12.10 ||</p>
         
         
         <p>
            dorbhyāṃ saṃyamitaḥ payodhara-bhareṇāpīḍitaḥ pāṇijair āviddho daśanaiḥ kṣatādhara-puṭaḥ
            śroṇī-taṭenāhataḥ |<br />
            hastenānamitaḥ kace'dhara-madhu-syandena saṃmohitaḥ kāntaḥ kām api tṛptim āpa tad
            aho kāmasya vāmā gatiḥ || GG_12.11 ||
            </p>
         
         
         <p>mārāṅke rati-keli-saṅkula-raṇārambhe tayā sāhasa-prāyaṃ kānta-jayāya kiṃcid upari
            prārambhi yat-sambhramāt |
            <span class="bold">NOTE:</span> {vāmāṅge iti <span class="it">ni-</span>pāṭhaḥ. }
            niṣpandā jaghana-sthalī śithilitā dor-vallir utkampitaṃ vakṣo mīlitam akṣi pauruṣa-rasaḥ
            strīṇāṃ kutaḥ sidhyati || GG_12.12 ||</p>
         
         
         <p>tasyāḥ pāṭala-pāṇijāṅkitam uro nidrā-kaṣāye dṛśau nirdhautādhara-śonimā vilulita-srasta-srajo
            mūrdha-jaḥ |
            <span class="bold">NOTE:</span> {nirdhauto'dhara iti haridāsaḥ.}
            <span class="bold">NOTE:</span> {vilulitāḥ iti haridāsaḥ.}
            kāñcī-dāma dara-ślathāñcalam iti prātar nikhātair dṛśor ebhiḥ kāma-śarais tad adbhutam
            abhūt patyur manaḥ kīlitaṃ || GG_12.13 ||</p>
         
         
         <p>vyālolaḥ keśa-pāśas taralitam alakaiḥ sveda-mokṣau kapolau kliṣṭā bimbādhara-śrīḥ
            kuca-kalaśa-rucā hāritā hāra-yaṣṭiḥ |
            <span class="bold">NOTE:</span> {vyākośa iti <span class="it">ni-</span>pāṭhaḥ.}
            <span class="bold">NOTE:</span> {lolau iti haridāsaḥ.}
            <span class="bold">NOTE:</span> {daṣṭā iti ca.}
            kāñcī-kāntir hatāśā stana-jaghana-padaṃ pāṇinācchādya sadyaḥ paśyantī satrapā sā tad
            api vilulitā mugdha-kantir dhinoti || GG_12.14 ||</p>
         
         
         <p><span class="bold">NOTE:</span> {kāñcī kāñcid gatāśāṃ iti haridāsaḥ.}
            <span class="bold">NOTE:</span> {satrapaṃ māṃ iti haridāsaḥ.}
            <span class="bold">NOTE:</span> {vilulita-srag-dhareyaṃ iti haridāsaḥ.}</p>
         
         
         <p>īṣan-mīlita-dṛṣṭi mugdha-vilasat-śītkāra-dhārā-vaśād avyaktākula-keli-kāku-vikasad-dantāṃśu-dhautādharam
            |
            <span class="bold">NOTE:</span> {mīlad-dṛṣṭi milat-kapola-pulakaṃ iti haridāsa-dāsa-pāṭhaḥ.}
            śānta-stabdha-payodharaṃ bhṛśa-pariṣvaṅgāt kuraṅgī-dṛśo harṣotkarṣa-vimukta-niḥsaha-tanor
            dhanyo dhayaty ānanaṃ || GG_12.15 ||</p>
         
         
         <p><span class="bold">NOTE:</span> {śyāmottuṅga-payodharopari pariṣvaṅgī iti haridāsa-dāsa-pāṭhaḥ.}</p>
         
         
         <p>atha sahasā suprītaṃ suratānte sā nitānta-khinnāṅgi |
            <span class="bold">NOTE:</span> {iti sahasā nigadantaṃ iti haridāsa-dhṛta-pāṭhāntaraḥ.}
            rādhā jagāda sādaram idam ānandena govindam || GG_12.16 ||</p>
         
         
         <p>|| prabandhaḥ 24 ||</p>
         
         
         <p><span class="it">rāmakari-rāga-yati-tālābhyāṃ gīyate</span> |</p>
         
         
         <p>
            kuru yadu-nandana candana-śiśiratareṇa kareṇa payodhare |<br />
            mṛga-mada-patrakam atra mano-bhava-maṅgala-kalaśa-sahodare || GG_12.17 ||
            </p>
         
         
         <p>nijagāda sā yadu-nandane krīḍati hṛdaya-nandane ||dhruva||||</p>
         
         
         <p>ali-kula-gañjanam añjanakaṃ rati-nāyaka-sāyaka-mocane |
            <span class="bold">NOTE:</span> {gañjana-sañjanakaṃ iti haridāsasya pāṭhaḥ.}
            tvad-adhara-cumbana-lambita-kajjalam ujjvalaya priya locane || GG_12.18 ||</p>
         
         
         <p>
            nayana-kuraṅga-taraṅga-vikasa-nirāsa-kare śruti-maṇḍale |<br />
            manasija-pāśa-vilāsa-dhare śubha-veśa niveśaya kuṇḍale || GG_12.19 ||
            </p>
         
         
         <p>
            bhramara-cayaṃ racayantam upari ruciraṃ suciraṃ mama sammukhe |<br />
            jita-kamale vimale parikarmaya narma-janakam alakaṃ mukhe || GG_12.20 ||
            </p>
         
         
         <p>
            mṛga-mada-rasa-valitaṃ lalitaṃ kuru tilakam alika-rajani-kare |<br />
            vihita-kalaṅka-kalaṃ kamalānana viśramita-śrama-sīkare || GG_12.21 ||
            </p>
         
         
         <p>
            mama rucire cikure kuru mānada manasija-dhvaja-cāmare |<br />
            rati-galite lalite kusumāni śikhaṇḍi-śikhaṇḍaka-ḍāmare || GG_12.22 ||
            </p>
         
         
         <p>
            sarasa-ghane jaghane mama śambara-dāraṇa-vāraṇa-kandare |<br />
            maṇi-raśanā-vasanābharaṇāni śubhāśaya vāsaya sundare || GG_12.23 ||
            </p>
         
         
         <p>
            śrī-jayadeva-vacasi rucire sadayaṃ hṛdayaṃ kuru maṇḍane |<br />
            hari-caraṇa-smaraṇāmṛta-nirmita-kali-kaluṣa-jvara-khaṇḍane || GG_12.24 ||
            </p>
         
         
         <p>* * * * *</p>
         
         
         <p>racaya kucayoś citraṃ patraṃ kuruṣva kapolayor ghaṭaya jaghane kāñcīṃ mugdha-srajā
            kavarī-bharaṃ |
            <span class="bold">NOTE:</span> {patraṃ citraṃ iti haridāsaḥ.}
            <span class="bold">NOTE:</span> {kāñcīm añca srajā iti haridāsaḥ.}
            kalaya valaya-śreṇīṃ pāṇau pade maṇi-nūpurāv iti nigaditaḥ prītaḥ pitāmbaro'pi tathākarot
            || GG_12.25 ||</p>
         
         
         <p>
            paryaṅkī-kṛta-nāga-nāyaka-phaṇā-śreṇī-maṇīnāṃ gaṇe saṅkrānta-pratibimba-saṃvalanayā
            bibhrad-vibhu-prakriyām |<br />
            pādāmbho-ruha-dhāri-vāridhi-sutām akṣṇāṃ didṛkṣuḥ śataiḥ kāya-vyūham iva-carann apacitau
            bhūyo hariḥ pātu vaḥ || GG_12.26 ||
            </p>
         
         
         <p><span class="bold">NOTE:</span> {upacitī-bhūto iti haridāsaḥ.}</p>
         
         
         <p>
            tvām aprāpya mayi svayaṃvara-parāṃ kṣīroda-tīrodare śaṅke sundari kālakūṭam apiban
            mūḍho mṛḍānī-patiḥ |<br />
            itthaṃ pūrva-kathābhir anya-manasā vikṣipya vakṣo'ñcalaṃ rādhāyāḥ stana-korakopari-milan-netro
            hariḥ pātu vaḥ || GG_12.27 ||
            </p>
         
         
         <p><span class="bold">NOTE:</span> {padmāyāḥ iti haridāsaḥ.}</p>
         
         
         <p>
            yad gāndharva-kalāsu kauśalam anudhyānaṃ ca yad vaiṣṇavaṃ yac chṛṅgāra-viveka-tattva-racanā-kāvyeṣu
            līlāyitam |<br />
            tat sarvaṃ jayadeva-paṇḍita-kaveḥ kṛṣṇaika-tānātmanaḥ sānandāḥ pariśodhayantu sudhiyaḥ
            śrī-gīta-govindataḥ || GG_12.28 ||
            </p>
         
         
         <p><span class="bold">NOTE:</span> {This verse appears as number 26 in the Haridāsa edition.}</p>
         
         
         <p>
            sādhūnāṃ svata eva saṃmatir iha syād eva bhaktyārthinām ālocya grathana-śramaṃ ca
            vidusām asmin bhaved ādaraḥ |<br />
            ye kecit para-kṛty-upaśruti-parās tān arthaye mat-kṛtiṃ bhūyo vīkṣya vadanto avadyam
            iha cet sā vāsanā sthāsyati || GG_12.29 ||
            </p>
         
         
         <p>
            śrī-bhojadeva-prabhavasya rāmādevī-suta-śrī-jayadevakasya |<br />
            parāśarādi-priya-varga-kaṇṭhe śrī-gīta-govinda-kavitvam astu || GG_12.30 ||
            </p>
         
         
         <p><span class="bold">NOTE:</span> {bandhu iti ha-pāṭhaḥ.}
            <span class="bold">NOTE:</span> {This verse is the last in some editions. }
            
            <p>
               sādhvī mādhvīka cintā na bhavati bhavataḥ śarkare karkaśāsi drākṣe drakṣyanti ke tvām
               amṛta mṛtam asi kṣīra nīraṃ rasaste |<br />
               mākanda kranda kāntādhara dhara na tulāṃ gaccha yacchanti bhāvaṃ yāvac chṛṅgāra-sāraṃ
               śubham iva jayadevasya vaidagdhya-vācaḥ || GG_12.31 ||
               </p>
         </p>
         
         
         <p><span class="bold">NOTE:</span> {This verse is not found in Narayana Maharaja's edition of Gīta-govinda, even though
            there is a Bāla-bodhinī ṭīkā for it.}</p>
         
         
         <p>
            itthaṃ keli-tatir vihṛtya yamunā-kūle samaṃ rādhayā tad-romāvali-mauktikāvali-yuge
            veṇī-bhramaṃ bibhrati |<br />
            tatrāhlādi-kuca-prayāga-phalayor lipsāvator hastayor vyāpārāḥ puruṣottamasya dadatu
            sphītāṃ mudaṃ sampadaṃ || GG_12.32 ||
            </p>
         
         
         <p><span class="bold">NOTE:</span> {This verse does not seem to be in those editions that follow Bāla-bodhinī. It's
            in the Kulkarni and Nirnaya-sāgara editions.}</p>
         
         
         <p>iti śrī-jayadeva kṛtau śrī-śrī-gīta-govinda-mahā-kāvye
            suprīta-pītāmbaro nāma dvādaśa sargaḥ</p>
         
         
         <p>samāptam idaṃ kāvyam</p>
         
         </div>
   </body>
</html>