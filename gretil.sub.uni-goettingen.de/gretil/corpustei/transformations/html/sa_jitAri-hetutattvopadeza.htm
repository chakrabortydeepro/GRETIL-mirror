<!DOCTYPE html><html xmlns="http://www.w3.org/1999/xhtml">
   <head>
      <meta http-equiv="Content-Type" content="text/html; charset=UTF-8" />
      <meta name="viewport" content="width=device-width, initial-scale=1.0" />
      <title>Jitāri: Hetutattvopadeśa (GRETIL)
	</title>
      <style>@font-face {
    font-family: LinuxLibertineDisplay0Regular, times, serif;
    src: url(fonts/LinLibertine_DR.woff);
}
* {box-sizing: border-box;}
body {background-color: #FFFFFF; font-family: 'LinuxLibertineDisplayORegular'; font-weight: normal; font-style: normal; font-size: 18px; padding: 20px 100px 20px; width: 1600px;}

ul {list-style: circle;}

ul.dash {list-style: none; margin-left: .5em; padding-left: .5em;}
ul.dash > li:before {display: inline-block; content: "–"; width: 1em; margin-left: 0em;}

a:link {color: black; text-decoration: underline;}
a:visited {color: black; text-decoration: underline;}
a:hover {color: black; text-decoration: none;}
a:active {color: black; text-decoration: underline;}

p {padding-left: .5em; padding-right: .5em;}

h4 {margin-bottom: 0px;}
mark {background-color: #FFFFCC;}
q:before {content: "»";}
q:after {content: "«";}

.noindent {padding: 0px;}
.comm {padding-left: 1em; padding-right: 1em;}
.app {width: 80%; text-align: right; font-size: 14px; padding-left: 1em;}
.lem {display:inline-block;}
.ref {font-size: 14px; padding: inherit;}
.lb {font-weight: bold; font-size: 14px;}
.lb:before {content: "["}
.lb:after {content: "]"}
.pb {font-weight: bold; font-size: 14px;}
.pb:before {content: " ["}
.pb:after {content: "] "}
.note {font-weight: bold; font-size: 14px;}
.note:before {content: " ["}
.note:after {content: "] "}
.subhead {font-weight: bold; font-size: 14px;}
.appnote {font-size: 14px;}
.appnote:before {content: " ["}
.appnote:after {content: "] "}
.hi {font-style: italic}
.sic:before {content: "†"}
.sic:after {content: "†"}
.corr {color: #008000;}
.supplied {color: #1E90FF;}
.surplus {color: #ff3333;}
.unclear {color: #D2B48C;}

/* custom renditions */
.b, .bf, .textbf, .bold {font-weight: bold}
.i, .it, .textit, .italic {font-style: italic}
.u, .underline {text-decoration: underline}
.blue {color: #0000e6;}
.red {color: #b30000;}

.row:after {content: ""; display: table; clear: both;}
.column {float: left; width: 50%; padding-left: .5em; padding-right: .5em;}
.analysis {font-size: 14px; color: #0066ff; padding-left: .5em; padding-right: .5em; padding-top: .1em;}
.analysis:before {content: "["}
.analysis:after {content: "]"}

div.wapp:hover  span.lem {background-color: #FFFFCC;}

@media screen and (max-width: 800px) {
    body {font-size: 16px;}
    .column {width: 100%;}
    .analysis {width: 100%;}
}

@media screen and (max-width: 1200px) {
    body {padding: 10px;}
    .app {width: 90%;}
}

@media only screen and (max-width: 1600px) {
    body {width: auto; padding: 20px;}
}

#toc_container {background: #f9f9f9 none repeat scroll 0 0; border: 1px solid #aaa; display: table; font-size: 95%; margin-bottom: 1em; padding: 1em; width: auto;}
.toc_title {font-weight: 700; text-align: center;}	  
#toc_container li, #toc_container ul, #toc_container ul li{list-style: outside none none !important; padding-left: .5em;}
</style>
   </head>
   <body>
      <h1>Jitāri: Hetutattvopadeśa</h1>
      <h2>Header</h2>
      <p>
         This file is an html transformation of <a href="http://gretil.sub.uni-goettingen.de/gretil/corpustei/sa_jitAri-hetutattvopadeza.xml">sa_jitAri-hetutattvopadeza.xml</a> with a rudimentary header. For a more extensive header please refer to the source
         file.
         </p>
      <p class="noindent"><b>Data entry: </b>Klaus Wille</p>
      <p class="noindent"><b>Contribution: </b>Klaus Wille</p>
      <p class="noindent"><b>Date of this version: </b>2020-07-31</p>
      <h4>
         <if test="fileDesc/sourceDesc/@xml:id" id=""></if>
         	  Source:
         	</h4>
      <ul class="dash">
         <li>G. Tucci: Minor Buddhist Texts, part I, Roma 1956 (Serie Orientale Roma, 9), pp. 261-274.</li>
      </ul>
      <p class="noindent"><b>Publisher: </b>Göttingen Register of Electronic Texts in Indian Languages (GRETIL), SUB Göttingen</p>
      <h4>Licence:</h4>
      <p>This e-text was provided to GRETIL in good faith that no copyright rights have been
         infringed.
         	 If anyone wishes to assert copyright over this file, please contact the GRETIL management
         at gretil(at)sub(dot)uni-goettingen(dot)de.
         	 The file will be immediately removed pending resolution of the claim.</p>
      <p><a href="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International
            License.</a></p>
      <h4>Interpretive markup:</h4>
      <ul class="dash">
         <li><span class="hi">highlighted text</span></li>
         <li><span class="note">remarks</span></li>
      </ul>
      <h4>Notes:</h4>
      <notesStmt xmlns="http://www.tei-c.org/ns/1.0">
         	
         <p xmlns="http://www.w3.org/1999/xhtml">This file has been created by mass conversion of GRETIL's Sanskrit corpus from <a href="http://gretil.sub.uni-goettingen.de/gretil/1_sanskr/6_sastra/3_phil/buddh/jithettu.htm">jithettu.htm</a>. Due to the heterogeneity of the sources the header markup might be suboptimal. For
            the sake of transparency the header of the legacy file is documented in the &lt;note&gt; element below:</p>
         	
         <p xmlns="http://www.w3.org/1999/xhtml">
            	 Jitari: Hetutattvopadesa (= Htu)
            <br />Based on the edition by G. Tucci: Minor Buddhist Texts, part I,
            <br />Roma 1956 (Serie Orientale Roma, 9), pp. 261-274.
            <br />
            <br />Input by Klaus Wille (Göttingen)
            <br />
            <br />BOLD for references to Tucci's edition
            <br />ITALICS for restored text
            	</p>
         </notesStmt>
      <h4>Revisions:</h4>
      <ul class="dash">
         <li>2020-07-31: TEI encoding by mass conversion of GRETIL's Sanskrit corpus</li>
      </ul>
      <hr />
      <h2>Text</h2>
      <div xml:lang="sa-Latn">
         
         
         <p>
            1. sādhanaṃ dūṣaṇaṃ caiva sābhāsaṃ parasaṃvide /<br />
            pratyakṣam anumānaṃ ca sābhāsaṃ tv ātmasaṃvide //
            </p>
         
         
         <p>iti śāstrārthasaṃgrahaḥ //</p>
         
         
         <p>2. vādinā svayaṃ sādhayitum iṣṭo 'rthaḥ sādhyaḥ / sādhyate yena tat sādhanam /</p>
         
         
         <p>3. hetos trirūpavacanam / kāni punas tāni triṇi rūpāṇi / pakṣe sattvam evety ekaṃ
            rūpam / sapakṣa eva sattvam iti dvitīyaṃ rūpam / vipakṣe cāsattvam eva niścitam iti
            tṛtīyam //</p>
         
         
         <p>4. tatra pakṣaḥ prasiddho dharmī prasiddheṇa viśeṣeṇa viśiṣṭaḥ svayaṃ sādhayitum iṣṭaḥ
            pratyakṣādyaviruddhaḥ / yathā śabdo dharmī anityatvena viśeṇa viśiṣtaḥ sādhyate kṛtakatvād
            iti hetuḥ //</p>
         
         
         <p>5. kaḥ sapakṣaḥ / sādhyadharmeṇa sāmānyena samānaḥ sapakṣo yathā ghaṭādir iti //</p>
         
         
         <p>6. ko vā hetor vipakṣaḥ / yatra sādhyābhāvena hetor abhāvo niyamena kathyate [ yathākāśādir
            iti //</p>
         
         
         <p>7. etad eva ca hetos trirūpavacanaṃ parapratyāyanāya prayujyamānaṃ parārtham anumānam
            ucyate / yathā anityaḥ śabda iti pakṣavacanaṃ kṛtakatvād iti hetuvacanam / ghaṭādivad
            iti sapakṣavacanaṃ / ākāśavad iti vipakṣavacanam //</p>
         
         
         <p>8. tat punar dvividhaṃ dṛṣṭam / sādharmyeṇa vaidharmyeṇa ca /</p>
         
         <span class="note"><span class="bold">Htu 262</span></span>
         
         <p>9. tatra sādharmyeṇa tāvat / yat kṛtakaṃ tat sarvam anityaṃ dṛṣṭam / yathā ghaṭādiḥ
            / kṛtakaś ca śabda iti //</p>
         
         
         <p>10. vaidharmyeṇa punaḥ / asaty anityatve na bhavaty eva kṛtakatvaṃ yathākāśādau /
            śabdas tu kṛtaka iti //</p>
         
         
         <p>11. kaḥ punaḥ pakṣābhāsaḥ / yaḥ pakṣa ivābhāsate / na tu sākṣāt pakṣo bhavati / pratyakṣādibhir
            bādhitatvāt //</p>
         
         
         <p>12. sa tu pakṣābhāsaḥ / yathā dhūmādir dharmībuddhimatā hetunā janyata iti sādhye
            / pratyakṣaviruddhaḥ pakṣābhāsaḥ / pratyakṣeṇa vahnijanyasya dhumasya darśanāt //</p>
         
         
         <p>13. anumānaviruddho yathā / vedavākyaṃ dharmy apauruṣeyam iti sādhye / prayatnānantarīyakatve
            śabdasya pauruṣeyatvasya prasādhanāt //</p>
         
         
         <p>14. svavacanaviruddho yathā / nānumānaṃ pramāṇam iti parapratipādanāya vacanam uccāryamāṇaṃ
            parārtham anumānam ity uktatvāt //</p>
         
         
         <p>15. lokaviruddho yathā / śuci naraśiraḥkapālaṃ prāṇyaṅgatvāc chaṅkhaśuktivat //</p>
         
         
         <p>16. pratītiviruddho yathā / kiyatkālasthāyī kṛtako 'nitya iti / kiyatkālasthāyino
            'pi kṛtakāḥ sarve nityā iti lokapratīteḥ //</p>
         
         
         <p>17. aprasiddhaviśeṣaṇo yathā / vaiśeṣikasya sāṃkhyaṃ prati vināśī śabda iti sādhye
            //</p>
         
         
         <p>18. aprasiddhaviśeṣyo yathā / sāṃkhyasya bauddhaṃ prati ātmā cetana iti sādhayataḥ
            //</p>
         
         
         <p>19. ubhayāprasiddho yathā / vaiśeṣikasya bauddhaṃ prati <span class="it">sukhādi</span>samavāyikāraṇam ātmeti
            <span class="note"><span class="bold">Htu 263</span></span>
            // <span class="it">prasiddhasaṃbandho</span> yathā vāyur asthirasvabhāva iti //</p>
         
         
         <p>20. uktāḥ pakṣābhāsāḥ // //</p>
         
         
         <p>21. hetvābhāsaḥ kīdṛśaḥ / yo hetur ivābhāsate / na punaḥ siddho hetur iti //</p>
         
         
         <p>22. hetvābhāso 'siddho viruddho 'naikāntikaś ceti triprakāraḥ //</p>
         
         
         <p>23. tatra pakṣe 'siddhatvād asiddhasaṃjñako hetvābhāsaḥ /</p>
         
         
         <p>24. pakṣasapakṣayor nāsti / vipakṣa evāsti sa viruddhasaṃjñako hetvābhāsaḥ / sādhyaviparyayasādhanāt
            //</p>
         
         
         <p>25. tatra yo hetuḥ sapakṣavipakṣayor ubhayatrāsti nāsti vā saṃdihyate / aprasiddhasaṃbandho
            vā so 'naikāntikasaṃjñako hetvābhāsaḥ / vādinaḥ prativādino vā sādhayitum iṣṭasyaikāntasyāsādhanāt
            //</p>
         
         
         <p>26. ubhayāsiddhaḥ tadyathā śabdasyānityatve sādhye cākṣuṣatvaṃ hetuḥ vādiprativādinor
            asiddhaḥ //</p>
         
         
         <p>27. cetanās tarava iti sādhye sarvatvagapaharaṇe maraṇād iti hetuḥ prativādino bauddhasyāsiddha
            iti prativādyasiddhaḥ / caitanyādinirodhasya bauddhenopagamāt //</p>
         
         
         <p>28. acetanāḥ sukhādaya iti sādhye / utpattimattvād iti hetuḥ svayaṃ vādinaḥ sāṃkhyasyāsiddhaḥ
            / iti vādyasiddha iti //</p>
         
         
         <p>29. vaiśeṣikasya bauddhaṃ prati kṣamādikaṃ dharmī kāryam iti sādhayataḥ pratikṣaṇaṃ
            sadṛśāparāparotpatter iti svayaṃ vādino 'siddhaḥ / utpattau siddhāyām api pratikṣaṇasadṛśāparāparotpattir
            ity asiddhaḥ //</p>
         
         <span class="note"><span class="bold">Htu 264</span></span>
         
         <p>30. pakṣaikadeśāsiddho yathā / cetanās taravaḥ svāpād iti hetuḥ / digambarasya svayaṃ
            vādinaḥ pakṣaikadeśāsiddhaḥ / na hi sarve vṛkṣā rātrau patrasaṃkocabhājaḥ //</p>
         
         
         <p>31. tathā pṛthivyādikaṃ dharmī buddhimaddhetujanyam iti sādhye kāryatvād iti hetur
            bauddhaṃ praty asiddhaḥ / pratyakṣānupalambhanibandhano hi kāryakāraṇabhāvo bauddhasya
            pṛthivyādau na siddhaḥ / vihārāhārādiṣu siddhaṃ cet tadā pakṣaikadeśāsiddhaḥ //</p>
         
         
         <p>32. saṃdigdhāsiddho yathā yady ayaṃ dhūmo 'gnir atreti sādhye hetor evāniścayāt //</p>
         
         
         <p>33. dharmisaṃdehe 'py asiddho yathā / iha bahuṣu nikuñjeṣu kvacid ekasmin nikuñje
            mayūra iti sādhye kekāyikād iti hetuḥ //</p>
         
         
         <p>34. dharmyasiddhāv apy asiddho yathā ātmā dharmī sarvagata iti sādhye sarvatropalabhyamānaguṇatvād
            iti hetuḥ //</p>
         
         
         <p>35. daśaite 'siddhasaṃjñakā hetvābhāsāḥ //</p>
         
         
         <p>36. // anaikāntiko hetvābhāsaḥ kīdṛśa ucyate //</p>
         
         
         <p>37. yathā śabdasya nityatvādike dharme sādhye prameyatvaṃ hetuḥ sapaksvipakṣayoḥ sarvatra
            vartamānaḥ sādhāraṇānaikāntikaḥ //</p>
         
         
         <p>38. tathā śabdasya nityatve śrāvaṇatvaṃ hetuḥ sapakṣavipakṣayor apravartamānāt / asādhāraṇānaikāntikaḥ
            //</p>
         
         
         <p>39. tathā śabdasyāprayatnānantarīyakatve sādhye 'nityatvād iti hetuḥ / sapakṣaikadeśavṛttir
            vipakṣavyāpy anaikāntikaḥ // aprayatnānantarīya<span class="it">ka</span>ḥ śabdasya vidyudākāśādiḥ sapakṣaḥ tatraikadeśe vidyudādau vartate 'nityatvaṃ nākāśādau
            prayatnāntarīyakaḥ punaḥ sarvo ghaṭādir vipakṣaḥ / tatra sarvatra vartate //</p>
         
         <span class="note"><span class="bold">Htu 265</span></span>
         
         <p>40. tathā prayatnānantarīyakatve śabdasya sādhye 'nityatvaṃ hetuḥ ghaṭādau sarvatra
            vidyate / aprayatnānantarīyakaḥ punar vidyudākāśādir vipakṣaḥ / tatraikadeśe vidyudādau
            vartate nākāśādau / tasmād ayaṃ vipakṣaikadeśavṛttiḥ sapakṣavyāpī hetur anaikāntikaḥ
            //</p>
         
         
         <p>41. ubhayapakṣaikadeśavṛttir anaikāntiko yathā / śabde dharmiṇi nityatve sādhye 'mūrtatvād
            iti hetuḥ / paramāṇvākāśādiḥ sapakṣo 'sya / tatraikadeśe 'mūrtatvam ākāśe pravartate
            na paramāṇau mūrtatvāt paramāṇūnam / ghaṭasukhādir anityo vipakṣaḥ / tatraikadeśe
            sukhādau vidyate na ghaṭādau //</p>
         
         
         <p>42. tathā saṃdigdhavipakṣavyāvṛttikaḥ sapakṣavyāpī hetur anaikāntiko yathā / kapilādidharmy
            asarvajña iti sādhye vaktṛtvād iti hetuḥ / rathyāpuruṣādau sapakṣe 'sti / vipakṣe
            sarvajñe saṃdigdhaḥ / sarvajñasyātīndriyatvād vacanam asti na veti saṃdigdham //</p>
         
         
         <p>43. tathā saṃdigdhasapakṣavṛttir vipakṣavyāpl hetur anaikāntiko yathā / ṛṣabhavardhāmānādidharmī
            sarvajña iti sādhye kevaliśāstrakaraṇād iti hetuḥ sapakṣe sarvajñe saṃdigdhaḥ / sarvajñasyātīndriyatvāt
            kevaliśāstrakaraṇaṃ saṃdigdham / vipakṣe varāhamihirādāv asarvajñe vidyate //</p>
         
         
         <p>44. saṃdigdhānvayavyatirekahetur anaikāntiko yathā sātmakaṃ jīvaccharīraṃ prāṇādimattvād
            iti hetuḥ / jīvaccharīrasaṃbandhī prāṇādir na sātmake <span class="it">anātmake</span> vā pravṛtto nivṛtto veti niścīyate //</p>
         
         <span class="note"><span class="bold">Htu 266</span></span>
         
         <p>45. tataḥ kevalānvayī hetur dṛṣṭāntābhāvāt //</p>
         
         
         <p>46. tathā dvitīyo 'pi kevalavyatirekī nedaṃ nirātmakaṃ jīvaccharīra<span class="it">m</span> aprāṇādimattvaprasaṅgād iti / dṛṣṭāntābhāvād eva nānvayaniścayo nāpi vyatirekaniścaya
            iti saṃśayahetuḥ //</p>
         
         
         <p>47. uktā nava ete 'naikāntikasaṃjñakā hetvābhāsāḥ //</p>
         
         
         <p>48. viruddhasaṃjñako hetvābhāsaḥ kīdṛśaḥ //</p>
         
         
         <p>49. yathā śabdo dharmī nitya iti sādhyo dharmaḥ kṛtakatvād ākāśādivat / ayaṃ hetur
            ghaṭādau vipakṣa evāsti na sapakṣe //</p>
         
         
         <p>50. tathā śabdo dharmī nitya iti sādhye prayatnānantarīyakatvād iti hetur ākāśādau
            sapakṣe nāsty eva / vipakṣaikadese ghaṭādau vidyate na vidyudādau // etau dvau hetū
            dharmasvarūpaviparītasādhanau //</p>
         
         
         <p>51. dharma<span class="it">viśeśa</span>viparītasādhano yathā / cakṣurādaya iti dharmī parārthā iti sādhyo dharmaḥ saṃghatatvād
            iti hetuḥ / mañcapīṭhādivad iti sapakṣavacanaṃ / ayaṃ tu hetur yathā cakṣurādīnāṃ
            pārārthyaṃ sādhayati / tathā saṃghātatvaṃ parasya sādhayati / mañcapīṭhādīnāṃ saṃghātasya
            devadattādeḥ parasyopakāradarśanāt //</p>
         
         
         <p>52. dharmisvarūpaviparītasādhano yathā pṛthivyādir dharmī buddhimaddhetujanya iti
            sādhye sāśrayatvād iti hetuḥ / ghaṭādivad iti sapakṣavacanam / ayaṃ hetur yathā buddhimaddhetujanyatvaṃ
            sādhayati tathā buddhimataḥ kartuḥ sāśrayatvam api sādhayati //</p>
         
         
         <p>53. dharmiviṣeśaviparītasādhano yathā / vaiśeṣikasya mīmāṃsa<span class="it">ka</span>ṃ praty ātmā dharmī cetayata iti sādhye (<span class="bold">Htu 267</span>) cetanādhiṣṭhānatvād iti hetur ātmano 'cetanasya yathā caitanyaṃ sādhayati / tathā
            hetur ayam anityatvam api sādhayati / anityatvād vijñānasya //</p>
         
         
         <p>54. uktāḥ pañcaite viruddhasaṃjñakā hetvābhāsāḥ //</p>
         
         
         <p>55. viruddhāvyabhicārī nāma na kaścid dhetudoṣo 'stīti na tasyodāharaṇaṃ yuktam /
            tatrodāharaṇaṃ / yat sarvadeśāvasthitaiḥ svayaṃ ca svasaṃbandhibhir yugapad abhisaṃbadhyate
            tat sarvagatam / yathākāśam iti / abhisaṃbadhyate ca sarvadeśāvasthitaiḥ svasaṃbandhibhir
            yugapat sāmānyam iti pailukasya svabhāvahetuprayogaḥ / / dvitīyo 'pi prayogaḥ paiṭharasya
            / yad upalabdhilakṣaṇaprāptaṃ yatra nopalabhyate na tatrāsti / tad yathā kvacid avidyamāno
            ghaṭaḥ / nopalabhyate copalabdhilakṣaṇaprāptaṃ sāmānyaṃ vyaktyantarāleṣv iti // anupalambho
            hetuḥ pūrvoktaś ca svabhāvaḥ parasparaṃ bādhayataḥ / saṃśayajananāt /</p>
         
         
         <p>56. na sapakṣād anyo dṛṣṭānto nāma kaścid iti sapakṣa eva sādharmyadṛṣṭāntaḥ // tatra
            dṛṣṭāntābhāsaḥ kīdṛśaḥ /</p>
         
         
         <p>57. sādharmyeṇa tāvat /</p>
         
         
         <p>58. nityaḥ śabdo 'mūrtatvāt karmavat / sādhyavikalaḥ karmaṇo 'nityatvāt //</p>
         
         
         <p>59. nityaḥ śabdo 'mūrtatvāt paramāṇuvat / sādhanavikalaḥ paramāṇūnāṃ mūrtatvāt //</p>
         
         
         <p>60. nityaḥ śabdo 'mūrtatvād ghaṭavad / sādhyasādhanobhayavikalaḥ //</p>
         
         
         <p>61. tathā saṃdigdhasādhyadharmā dṛṣṭāntābhāsaḥ / kaścit puruṣo dharmī rāgādimān vacanāt
            / rathyāpuruṣavat / (<span class="bold">Htu 268</span>) tatra dṛṣṭānte rathyāpuruṣe rāgādimattvaṃ saṃdigdhaḥ paracetovṛttīnāṃ duranvayatvāt
            //</p>
         
         
         <p>62. saṃdigdhasādhanadharmā yathā / kaścit puruṣo maraṇadharma iti sādhye rāgādimattvād
            iti hetuḥ / rathyāpuruṣe dṛṣṭānte saṃdigdhaḥ / vītarāgo 'pi rāgīva ceṣṭate yataḥ //</p>
         
         
         <p>63. saṃdigdhobhayadharmā dṛṣṭāntābhāso yathā kaścit puruṣo dharmī asarvajña iti sādhye
            rāgādimattvād iti hetuḥ / rathyāpuruṣe dṛṣṭānte sādhyaṃ sādhanaṃ saṃdigdham //</p>
         
         
         <p>64. ananvayo 'pradarśitānvayo viparītānvayaś ca dṛṣṭānṭābhāsāḥ //</p>
         
         
         <p>65. tatrānanvayo yathā / yo vaktā sa rāgādimān rathyāpuruṣavat / vaktṛtvarāgādimattvayoḥ
            kāryakāraṇabhāvapratiṣedhāt //</p>
         
         
         <p>66. apradarśitānvayo yathā / anityaḥ śabdaḥ kṛtakatvād iti / atra vidyamāno 'py anvayo
            vyāptyā na darśita iti / vaktṛdoṣād ayaṃ dṛṣṭāntābhāsaḥ //</p>
         
         
         <p>67. viparītānvayo yathā / yad anityaṃ tat kṛtakaṃ ghaṭādivad ity atrānityatvaṃ sādhyam
            / sādhyenaiva sādhanaṃ vyāptaṃ kathanīyam / na tu sādhanena vyāptaṃ sādhyaṃ kathyate
            / atha viparītānvayo dṛṣṭāntābhāsaḥ //</p>
         
         
         <p>68. uktā navaite sādharmyeṇa dṛṣṭāntābhāsāḥ //</p>
         
         
         <p>69. vaidharmyeṇa dṛṣṭāntābhāsā ucyante /</p>
         
         
         <p>70. sādhyāvyatirekī dṛṣṭāntābhāso yathā / nityaḥ śabdo 'mūrtatvāt paramāṇuvat / atra
            paramāṇor vaidharmyadṛṣṭāntatvād amūrtatvaṃ sādhanadharmo vyāvṛtto (<span class="bold">Htu 269</span>) mūrtatvāt paramāṇūnām / nityatvaṃ sādhyadharmo na vyāvṛttaḥ / paramāṇor nityatvāt
            //</p>
         
         
         <p>71. sādhanāvyatirekl yathā / nityaḥ śabdo 'mūrtatvāt karmavat / atra nityatvaṃ sādhyadharmo
            vyāvṛttaḥ karmaṇo 'nityatvāt / sādhanadharmo na vyāvṛttaḥ karmaṇo 'mūrtatvāt //</p>
         
         
         <p>72. ubhayāvyāvṛtto yathā / nityaḥ śabdo 'mūrtatvād ākāśādivat / atrākāśādau vaidharmyadṛṣṭāntāt
            sādhyaṃ sādhanaṃ ca na vyāvṛttam //</p>
         
         
         <p>73. tathā saṃdigdhasādhyavyatirekī saṃdigdhasādhanavyatirekī / saṃdigdhobhayavyatirekī
            ceti /</p>
         
         
         <p>74. saṃdigdhasādhyavyatireko dṛṣṭāntābhāso yathā / asarvajñāḥ kapilādayaḥ / sarvajñatāliṅgabhūtakevaliśāstrākaraṇād
            iti / atra vaidharmyodāharaṇam / yaḥ sarvajñaḥ sa jyotirjñānādikam upadiṣṭavān yathā
            ṛṣabhavardhamānādir iti / atra vaidharmyodāharaṇād ṛṣabhavardhamānāder asarvajñatā
            nivṛttāna veti saṃdehaḥ //</p>
         
         
         <p>75. saṃdigdhasādhanavyatireko yathā / nātra trayīvidā brāhmaṇena grāhyavacanaḥ kapilakaṇādādiḥ
            puruṣo rāgādimattvād iti / atra vaidharmyodāharaṇaṃ ye grāhyavacanā na te rāgādimanto
            yathā gautamādayo dharmaśāstrāṇāṃ praṇetāra iti gautamādibhyo rāgādimattvasya dharmasya
            vyāvṛttiḥ saṃdigdhā //</p>
         
         
         <p>76. saṃdigdhobhayavyatirekī yathā / avītarāgāḥ kapilādayaḥ parigrahāgrahayogād iti
            / atra vaidharmyodāharaṇaṃ yo vītarāgo na tasya parigrahāgrahau saṃbhavataḥ (<span class="bold">Htu 270</span>) yathā ṛṣabhavardhamānāder iti / ṛṣabhāder vaidharmyadṛṣṭāntāt avītarāgatvaṃ sādhyadharmaḥ
            parigrahāgrahayo<span class="it">ga</span>ḥ sādhanadharmo vyāvṛtto na veti saṃdehaḥ / apūrvārthalābhaḥ parigrahaḥ / labdhasyāparityāga
            āgrahaḥ / tau ca dvāv api ṛṣabhādau saṃbhavyete / chatracāmaradundubhīnāṃ parigrahāgrahaśravaṇāt
            //</p>
         
         
         <p>77. avyatireko vaidharmyadṛṣṭāntābhāso 'pradarśitavyatireko viparītavyatirekaś ceti
            /</p>
         
         
         <p>78. avyatireko yathā / kapiIādir avītarāgo vaktṛtvāt / yatrāvītarāgatvaṃ nāsti na
            sa vaktā yathopalakhaṇḍa iti / yady upalakhaṇḍād ayaṃ vyāvṛttas tathāpi sarvo vītarāgo
            vakteti saṃdehaḥ //</p>
         
         
         <p>79. apradarśitavyatireko yathā / anityaḥ śabdaḥ kṛtakatvād ākāśādivad iti / paramārthataḥ
            saṃyag dṛṣṭānto 'py ayaṃ vaktṛdoṣād dṛṣṭāntābhāsaḥ / parārthānumāne vaktur guṇadoṣayor
            vicāryamāṇatvāt / tathā hi yan nityaṃ tat sarvaṃ niyamenākṛtakaṃ dṛṣṭaṃ yathākāśādir
            iti vacanena vibhajya vaktrā vyāptipūrvako vyātireko na pradarśita ity apradarśitavyatirekaḥ
            //</p>
         
         
         <p>80. viparītavyatireko yathā / yad akṛtakaṃ tan nityaṃ dṛṣṭam iti / atra sādhananivṛttyā
            sādhyanivṛttir vyāptā darśayitavyā tena yatra yatra sādhyanivṛttis tatra tatra niyamena
            sādhananivṛttiḥ sidhyatīti //</p>
         
         
         <p>81. uktā dṛṣṭāntābhāsā aṣṭādaśa //</p>
         
         
         <p>82. eta eva sarve pakṣahetudṛṣṭāntābhāsāḥ / vādinā sādhayitum iṣṭam arthaṃ na sādhayantīti
            sādhanābhāsā (<span class="bold">Htu 271</span>) vādino bhavanti / evaṃ ca prativādinā dūṣaṇatvenopanyastā dūṣaṇāni bhavanti / pūrvapakṣavādino
            'bhipretārthasiddhipratibandhāt / sādhanasya nyūnatodbhāvanam eva dūṣaṇasya lakṣaṇaṃ
            vibhajya pṛthag ucyate /</p>
         
         
         <p>83. dūṣaṇābhāsaḥ / etāny eva dūṣaṇāni prativādinoktāni / yadā pūrvapakṣavādī mithyādūṣaṇatvena
            pratipādayatīti tadā dūṣaṇābhāsā jātaya iti paṭhyante / abhūtadoṣodbhāvanāni mithyottarāṇi
            jātyuttaraṇīti vacanāt / yāthāduṣṭapakṣe pakṣadoṣodbhāvanaṃ nirdoṣe hetau hetudoṣakhyāpanam
            / aduṣṭadṛṣṭānte dṛṣṭāntadoṣopādānaṃ dūṣaṇābhāsa iti nyāyāt / J</p>
         
         
         <p>84. tatra pratijñāhetudāharaṇopanayanigamanāni pañcāvayavaṃ paraiḥ sādhanam ucyate
            / yathānityaḥ śabda iti pratijñā kṛtakatvād iti hetuḥ / yat kṛtakaṃ tat sarvam anityaṃ
            dṛṣṭaṃ yathā ghaṭādīty udāharaṇam / tathā kṛtakaḥ śabda ity upanayaḥ / tasmād anitya
            iti nigamanam / dṛṣṭānte pratītisamartho hetur dharmiṇy upanīyata ity upanayaḥ / pratijñāyāḥ
            punarvacanaṃ nigamanam iti vacanāt / naitad asti / tribhir evāvayavair anvayavyatirekapakṣadharmasaṃjñakaiḥ
            sādhyārthasiddheḥ //</p>
         
         
         <p>85. tathā hi / vādakāle vyāptipūrvaka eva prayogaḥ kartavyaḥ / yat kṛtakaṃ tat sarvam
            anityaṃ dṛstaṃ yathā ghaṭādir iti / sādhyena sādhanasya dṛṣṭānte vyāptikathanam anvaya
            ucyate //</p>
         
         
         <p>86. vipakṣe ca sādhyanivṛttyā sādhananivṛttir vyatireka ucyate yathāsaty anityatve
            na bhavaty eva kṛtakatvaṃ yathākāśādau /</p>
         
         <span class="note"><span class="bold">Htu 272</span></span>
         
         <p>87. kṛtakaś ca śabda iti pakṣadharmavacanam / pratijñānigamane punaḥ sarvathā na vaktavye
            //</p>
         
         
         <p>88. tathā sādharmyavati prayoge 'nvayābhidhānasāmarthyād eva vyatireko 'vagantavya
            iti na pṛthag ucyate / yathā yat kṛtakaṃ tat sarvam anityaṃ draṣṭavyam / yathā ghaṭādiḥ
            / kṛtakaś ca śabda iti / sādharmyavān prayogaḥ / tathā vaidharmyavati prayoge vyatirekoktisāmarthyād
            evānvayaḥ pratipanna iti nānvayaḥ punar ucyate / yan nityaṃ tad akṛtakaṃ dṛṣṭaṃ yathākāśādiḥ
            kṛtakaś ca śabda iti / vaidharmyavān prayogaḥ //</p>
         
         
         <p>89. uktāḥ sādhanābhāsā dūṣanābhasāḥ //</p>
         
         
         <p>90. pratyakṣaṃ kīdṛśam / pratyakṣaṃ kalpanāpoḍham abhrāntam / pratigatam āśritam akṣaṃ
            yad vijñānaṃ tat pratyakṣam / pañcendriyāśrayāṇi jñānānīti yāvat / atyādayaḥ krāntādyarthe
            dvitiyayeti samāsena pratyakṣaśabdo vācyaliṅgaḥ siddhaḥ / pratyakṣo bodhaḥ pratyakṣā
            buddhiḥ / pratyakṣaṃ jñānam ity upapannaṃ bhavati //</p>
         
         
         <p>91. cakṣuḥśrotraghrāṇajihvākāyākhyāni pañcendriyāṇi tadāśritāni pañca jñānāni pramāṇāni
            / tadgrāhyā viṣayā rūpaśabdagandharasasparśākhyāḥ prameyāṇi pañcaiva //</p>
         
         
         <p>92. tac ca pratyakṣaṃ nāmajātyādikalpanārahitaṃ nirvikalpakam abhrāntaṃ ca yadi bhavati
            / tadā pramāṇam ucyate / darśitasyārthasyāvisaṃvādanāt //</p>
         
         
         <p>93. tatra nāmakalpanā / devadatto 'yam iti yad jñānam / jātikalpanā gaur iyam iti
            jñānam / viśeṣaṇaviśeṣyam (<span class="bold">Htu 273</span>) iti kalpanā nīlotpalam iti jñānaṃ / anyad api savikaipakaṃ jñānaṃ pratyakṣābhāsaḥ
            / bhrāntaṃ cārthe 'pi taimirikasya dvicandrajñānaṃ / śuktikāyāṃ rajatajñānaṃ sthāṇur
            ayaṃ puruṣo veti jñānam / anyad api jñānaṃ pratyakṣābhāsaḥ pradarśitārthāprāpakatvāt
            //</p>
         
         
         <p>94. tatra trividhaṃ pratyakṣaṃ / vyavahāram apekṣya indriyajñānam / sarvacittacaittānāṃ
            svarūpasaṃvedanaṃ svasaṃvedanam / bhūtārthabhāvanāprakarṣaparyantajaṃ yogijñānaṃ ceti
            //</p>
         
         
         <p>95. tasya viṣayaḥ svalakṣaṇam arthakriyāsamarthaṃ tu svalakṣaṇam ucyate / sāmānyaṃ
            tu nārthakriyāsamartham /</p>
         
         
         <p>96. tad eva ca pratyakṣaṃ pramāṇam / pramāṇam arthapratītirūpaṃ phalaṃ ca tādṛśam
            eva / na pramāṇaphalayor bhedaḥ kaścid asti //</p>
         
         
         <p>97. anumānaṃ dvidhā svārthaṃ parārthaṃ ca /</p>
         
         
         <p>98. tatra svārthaṃ tāvat / gṛhīte ca pakṣadharme smṛte ca sādhyasādhanabhāve paścāt
            pratipattā yathārthaṃ pratipadyate yena tat svārtham anumānam /</p>
         
         
         <p>99. pakṣadharmaś ca trividha eva bhavati / kāryaṃ svabhāvo 'nupalambhaś ceti /</p>
         
         
         <p>100. siddhe hi kāryakāraṇabhāve kāryaṃ hetur draṣṭavyaḥ / yathā yatra dhūmas tatrāgniḥ
            / yathā mahānasādau / asti ceha dhūma iti [ asaty agnau na bhavaty eva dhūmo yathā
            sajalapradeśe / asti ceha dhūma iti /</p>
         
         
         <p>101. svabhāvahetuḥ / vṛkṣo 'yaṃ śiṃśapātvād iti / pūrvapravartitaśiṃśapāvyavahāravat
            / asati vṛkṣatve na bhavaty eva śiṃśapātvam / yathā sthaṇḍilapradeśe / atrāpi vyāpyavyāpakabhāve
            niścite sati vyāpyo hetur draṣṭavyaḥ //</p>
         
         <span class="note"><span class="bold">Htu 274</span></span>
         
         <p>102. anupalambhahetur yathā / nātra ghaṭa upalabdhilakṣaṇaprāptasyānupalabdheḥ śaśaviṣāṇādivat
            / atrāpi dṛṣyānupalambho dṛṣyābhavena vyāpto yadā niścitas tadāyaṃ hetur gamakaḥ //</p>
         
         
         <p>103. anumānābhāsaḥ kīdṛśaḥ / pūrvavat / śeṣavat / sāmānyatodṛṣṭaṃ ceti paraiḥ kalpitam
            anumānaṃ sarvam anumānābhāsaḥ // teṣu tādātmyatadutpattilakṣaṇasya pratibandhābhāvāt
            [ siddhe saty eva hi kāryakāraṇabhāve vyāpyavyāpakabhāve ca sādhyasādhanabhāvo nānyathā
            vyabhicārasaṃbhavāt //</p>
         
         
         <p>104. yathā vṛṣṭimān ayaṃ megho gambhīradhvanatvād iti / gambhīradhvanavato 'pi meghasya
            vṛṣṭivighātasaṃbhavāt //</p>
         
         
         <p>105. yathopari vṛṣṭo devo nadīpūradarśanāt bandhabhaṅgādināpi nadīpūrasya darśaṇāt
            //</p>
         
         
         <p>106. yathā pakvā ete taṇḍulā ekasthālyantargatatvād dṛṣṭataṇḍulavat //</p>
         
         
         <p>107. pakvāny etāny phalāni ekaśākhaprabandhāt / upayuktaphalavat / atra bhūyo darśane
            'pi sādhyasādhanayor vyabhicārasaṃbhava eva //</p>
         
         
         <p>108. yathā yat pārthivaṃ tat sarvaṃ lohalekhyaṃ dṛṣṭam / yathā kāṣṭhādi) / vajram
            api pārthivaṃ //</p>
         
         
         <p>109. yaḥ prāṇī sa sarvaḥ sagrīvaḥ / yathā karabhādiḥ kulīro 'pi prāṇī //</p>
         
         
         <p>110. yathā yad dravad dravyam ārdrakṛt tad dṛṣṭaṃ yathodakaṃ / pāradam api dravad
            dravyam iti / evam anye 'py anumānābhāsā draṣṭavyā iti //</p>
         
         
         <p>hetutattvopadeśaḥ samāptaḥ // kṛtir iyaṃ paṇḍitarājajitāripādānām //</p>
         
         </div>
   </body>
</html>