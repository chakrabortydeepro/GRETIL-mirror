<!DOCTYPE html><html xmlns="http://www.w3.org/1999/xhtml">
   <head>
      <meta http-equiv="Content-Type" content="text/html; charset=UTF-8" />
      <meta name="viewport" content="width=device-width, initial-scale=1.0" />
      <title>Kālidāsa: Ṛtusaṃhāra (GRETIL)
	</title>
      <style>@font-face {
    font-family: LinuxLibertineDisplay0Regular, times, serif;
    src: url(fonts/LinLibertine_DR.woff);
}
* {box-sizing: border-box;}
body {background-color: #FFFFFF; font-family: 'LinuxLibertineDisplayORegular'; font-weight: normal; font-style: normal; font-size: 18px; padding: 20px 100px 20px; width: 1600px;}

ul {list-style: circle;}

ul.dash {list-style: none; margin-left: .5em; padding-left: .5em;}
ul.dash > li:before {display: inline-block; content: "–"; width: 1em; margin-left: 0em;}

a:link {color: black; text-decoration: underline;}
a:visited {color: black; text-decoration: underline;}
a:hover {color: black; text-decoration: none;}
a:active {color: black; text-decoration: underline;}

p {padding-left: .5em; padding-right: .5em;}

h4 {margin-bottom: 0px;}
mark {background-color: #FFFFCC;}
q:before {content: "»";}
q:after {content: "«";}

.noindent {padding: 0px;}
.comm {padding-left: 1em; padding-right: 1em;}
.app {width: 80%; text-align: right; font-size: 14px; padding-left: 1em;}
.lem {display:inline-block;}
.ref {font-size: 14px; padding: inherit;}
.lb {font-weight: bold; font-size: 14px;}
.lb:before {content: "["}
.lb:after {content: "]"}
.pb {font-weight: bold; font-size: 14px;}
.pb:before {content: " ["}
.pb:after {content: "] "}
.note {font-weight: bold; font-size: 14px;}
.note:before {content: " ["}
.note:after {content: "] "}
.subhead {font-weight: bold; font-size: 14px;}
.appnote {font-size: 14px;}
.appnote:before {content: " ["}
.appnote:after {content: "] "}
.hi {font-style: italic}
.sic:before {content: "†"}
.sic:after {content: "†"}
.corr {color: #008000;}
.supplied {color: #1E90FF;}
.surplus {color: #ff3333;}
.unclear {color: #D2B48C;}

/* custom renditions */
.b, .bf, .textbf, .bold {font-weight: bold}
.i, .it, .textit, .italic {font-style: italic}
.u, .underline {text-decoration: underline}
.blue {color: #0000e6;}
.red {color: #b30000;}

.row:after {content: ""; display: table; clear: both;}
.column {float: left; width: 50%; padding-left: .5em; padding-right: .5em;}
.analysis {font-size: 14px; color: #0066ff; padding-left: .5em; padding-right: .5em; padding-top: .1em;}
.analysis:before {content: "["}
.analysis:after {content: "]"}

div.wapp:hover  span.lem {background-color: #FFFFCC;}

@media screen and (max-width: 800px) {
    body {font-size: 16px;}
    .column {width: 100%;}
    .analysis {width: 100%;}
}

@media screen and (max-width: 1200px) {
    body {padding: 10px;}
    .app {width: 90%;}
}

@media only screen and (max-width: 1600px) {
    body {width: auto; padding: 20px;}
}

#toc_container {background: #f9f9f9 none repeat scroll 0 0; border: 1px solid #aaa; display: table; font-size: 95%; margin-bottom: 1em; padding: 1em; width: auto;}
.toc_title {font-weight: 700; text-align: center;}	  
#toc_container li, #toc_container ul, #toc_container ul li{list-style: outside none none !important; padding-left: .5em;}
</style>
   </head>
   <body>
      <h1>Kālidāsa: Ṛtusaṃhāra</h1>
      <h2>Header</h2>
      <p>
         This file is an html transformation of <a href="http://gretil.sub.uni-goettingen.de/gretil/corpustei/sa_kAlidAsa-RtusaMhAra.xml">sa_kAlidAsa-RtusaMhAra.xml</a> with a rudimentary header. For a more extensive header please refer to the source
         file.
         </p>
      <p class="noindent"><b>Data entry: </b>Oliver Hellwig</p>
      <p class="noindent"><b>Contribution: </b>Oliver Hellwig</p>
      <p class="noindent"><b>Date of this version: </b>2020-07-31</p>
      <h4>
         <if test="fileDesc/sourceDesc/@xml:id" id=""></if>
         	  Source:
         	</h4>
      <ul class="dash">
         <li>Kalidasagranthavali, Benares: Chaukhamba Surabharati Prakashan, 1980.</li>
      </ul>
      <p class="noindent"><b>Publisher: </b>Göttingen Register of Electronic Texts in Indian Languages (GRETIL), SUB Göttingen</p>
      <h4>Licence:</h4>
      <p>This e-text was provided to GRETIL in good faith that no copyright rights have been
         infringed.
         	 If anyone wishes to assert copyright over this file, please contact the GRETIL management
         at gretil(at)sub(dot)uni-goettingen(dot)de.
         	 The file will be immediately removed pending resolution of the claim.</p>
      <p><a href="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International
            License.</a></p>
      <p class="noindent"><b>Interpretive markup: </b>none</p>
      <h4>Notes:</h4>
      <notesStmt xmlns="http://www.tei-c.org/ns/1.0">
         	
         <p xmlns="http://www.w3.org/1999/xhtml">This file has been created by mass conversion of GRETIL's Sanskrit corpus from <a href="http://gretil.sub.uni-goettingen.de/gretil/1_sanskr/5_poetry/2_kavya/kalrs_au.htm">kalrs_au.htm</a>. Due to the heterogeneity of the sources the header markup might be suboptimal. For
            the sake of transparency the header of the legacy file is documented in the &lt;note&gt; element below:</p>
         	
         <p xmlns="http://www.w3.org/1999/xhtml">
            	 Kalidasa: Rtusamhara
            <br />Based on the ed. Kalidasagranthavali,
            <br />Benares: Chaukhamba Surabharati Prakashan, 1980.
            <br />
            <br />Input by Oliver Hellwig
            <br />
            <br />TEXT WITH PADA MARKERS
            	</p>
         </notesStmt>
      <h4>Revisions:</h4>
      <ul class="dash">
         <li>2020-07-31: TEI encoding by mass conversion of GRETIL's Sanskrit corpus</li>
      </ul>
      <hr />
      <h2>Text</h2>
      <div xml:lang="sa-Latn">
         
         
         <div id="d1e572">
            
            <h3>prathamaḥ sargaḥ</h3>
            
            <p id="KalRs_1.1">
               pracaṇḍasūryaḥ spṛhaṇīyacandramāḥ sadāvagāhakṣatavārisaṃcayaḥ <br />
               dināntaramyo 'bhyupaśāntamanmatho nidāghakālo 'yamupāgataḥ priye //
                <span class="ref">KalRs_1.1</span></p>
            
            
            <p id="KalRs_1.2">
               niśāḥ śaśāṅkakṣatanīlarājayaḥ kvacidvicitraṃ jalayantramandiram <br />
               maṇiprakārāḥ sarasaṃ ca candanaṃ śucau priye yānti janasya sevyatām //
                <span class="ref">KalRs_1.2</span></p>
            
            
            <p id="KalRs_1.3">
               suvāsitaṃ harmyatalaṃ manoharaṃ priyāmukhocchvāsavikampitaṃ madhu <br />
               sutantrigītaṃ madanasya dīpanaṃ śucau niśīthe 'nubhavanti kāminaḥ //
                <span class="ref">KalRs_1.3</span></p>
            
            
            <p id="KalRs_1.4">
               nitambabimbaiḥ sadukūlamekhalaiḥ stanaiḥ sahārābharaṇaiḥ sacandanaiḥ <br />
               śiroruhaiḥ snānakaṣāyavāsitaiḥ striyo nidāghaṃ śamayanti kāminām //
                <span class="ref">KalRs_1.4</span></p>
            
            
            <p id="KalRs_1.5">
               nitāntalākṣārasarāgarañjitair nitambinīnāṃ caraṇaiḥ sanūpuraiḥ <br />
               pade pade haṃsarutānukāribhir janasya cittaṃ kriyate samanmatham //
                <span class="ref">KalRs_1.5</span></p>
            
            
            <p id="KalRs_1.6">
               payodharāścandanapaṅkacarcitās tuṣāragaurārpitahāraśekharāḥ <br />
               nitambadeśāśca sahemamekhalāḥ prakurvate kasya mano na sotsukam //
                <span class="ref">KalRs_1.6</span></p>
            
            
            <p id="KalRs_1.7">
               samudgatasvedacitāṅgasaṃdhayo vimucya vāsāṃsi gurūṇi sāmpratam <br />
               staneṣu tanvaṃśukamunnatastanā niveśayanti pramadāḥ sayauvanāḥ //
                <span class="ref">KalRs_1.7</span></p>
            
            
            <p id="KalRs_1.8">
               sacandanāmbuvyajanodbhavānilaiḥ sahārayaṣṭistanamaṇḍalārpaṇaiḥ <br />
               savallakīkākaligītanisvanair vibodhyate supta ivādya manmathaḥ //
                <span class="ref">KalRs_1.8</span></p>
            
            
            <p id="KalRs_1.9">
               siteṣu harmyeṣu niśāsu yoṣitāṃ sukhaprasuptāni mukhāni candramāḥ <br />
               vilokya nūnaṃ bhṛśamutsukaściraṃ niśākṣaye yāti hriyeva pāṇḍutām //
                <span class="ref">KalRs_1.9</span></p>
            
            
            <p id="KalRs_1.10">
               asahyavātoddhatareṇumaṇḍalā pracaṇḍasūryātapatāpitā mahī <br />
               na śakyate draṣṭumapi pravāsibhiḥ priyāviyogānaladagdhamānasaiḥ //
                <span class="ref">KalRs_1.10</span></p>
            
            
            <p id="KalRs_1.11">
               mṛgāḥ pracaṇḍātapatāpitā bhṛśaṃ tṛṣā mahatyā pariśuṣkatālavaḥ <br />
               vanāntare toyamiti pradhāvitā nirīkṣya bhinnāñjanasaṃnibhaṃ nabhaḥ //
                <span class="ref">KalRs_1.11</span></p>
            
            
            <p id="KalRs_1.12">
               savibhramaiḥ sasmitajihmavīkṣitair vilāsavatyo manasi pravāsinām <br />
               anaṅgasaṃdīpanamāśu kurvate yathā pradoṣāḥ śaśicārubhūṣaṇāḥ //
                <span class="ref">KalRs_1.12</span></p>
            
            
            <p id="KalRs_1.13">
               ravermayūkhair abhitāpito bhṛśaṃ vidahyamānaḥ pathi taptapāṃsubhiḥ <br />
               avāṅmukho jihmagatiḥ śvasanmuhuḥ phaṇī mayūrasya tale niṣīdati //
                <span class="ref">KalRs_1.13</span></p>
            
            
            <p id="KalRs_1.14">
               tṛṣā mahatyā hatavikramodyamaḥ śvasanmuhur dūravidāritānanaḥ <br />
               na hantyadūre 'pi gajānmṛgeśvaro vilolajihvaścalitāgrakesaraḥ //
                <span class="ref">KalRs_1.14</span></p>
            
            
            <p id="KalRs_1.15">
               viśuṣkakaṇṭhodgatasīkarāmbhaso gabhastibhir bhānumato 'nutāpitāḥ <br />
               pravṛddhatṛṣṇopahatā jalārthino na dantinaḥ kesariṇo 'pi bibhyati //
                <span class="ref">KalRs_1.15</span></p>
            
            
            <p id="KalRs_1.16">
               hutāgnikalpaiḥ saviturgabhastibhiḥ kalāpinaḥ klāntaśarīracetasaḥ <br />
               na bhoginaṃ ghnanti samīpavartinaṃ kalāpacakreṣu niveśitānanam //
                <span class="ref">KalRs_1.16</span></p>
            
            
            <p id="KalRs_1.17">
               sabhadramustaṃ pariśuṣkakardamaṃ saraḥ khanann āyatapotṛmaṇḍalaiḥ <br />
               ravermayūkhairabhitāpito bhṛśaṃ varāhayūtho viśatīva bhūtalam //
                <span class="ref">KalRs_1.17</span></p>
            
            
            <p id="KalRs_1.18">
               vivasvatā tīkṣṇatarāṃśumālinā sapaṅkatoyāt saraso 'bhitāpitaḥ <br />
               utplutya bhekastṛṣitasya bhoginaḥ phaṇātapatrasya tale niṣīdati //
                <span class="ref">KalRs_1.18</span></p>
            
            
            <p id="KalRs_1.19">
               samuddhṛtāśeṣamṛṇālajālakaṃ vipannamīnaṃ drutabhītasārasam <br />
               parasparotpīḍanasaṃhatairgajaiḥ kṛtaṃ saraḥ sāndravimardakardamam //
                <span class="ref">KalRs_1.19</span></p>
            
            
            <p id="KalRs_1.20">
               raviprabhodbhinnaśiromaṇiprabho vilolajihvādvayalīḍhamārutaḥ <br />
               viṣāgnisūryātapatāpitaḥ phaṇī na hanti maṇḍūkakulaṃ tṛṣākulaḥ //
                <span class="ref">KalRs_1.20</span></p>
            
            
            <p id="KalRs_1.21">
               saphenalālāvṛtavaktrasampuṭaṃ viniḥsṛtālohitajihvamunmukham <br />
               tṛṣākulaṃ niḥsṛtamadrigahvarād avekṣamāṇaṃ mahiṣīkulaṃ jalam //
                <span class="ref">KalRs_1.21</span></p>
            
            
            <p id="KalRs_1.22">
               paṭutaradavadāhocchuṣkasasya prarohāḥ paruṣapavanavegotkṣiptasaṃśuṣkaparṇāḥ <br />
               dinakaraparitāpakṣīṇatoyāḥ samantād vidadhati bhayamuccair vīkṣyamāṇā vanāntāḥ //
                <span class="ref">KalRs_1.22</span></p>
            
            
            <p id="KalRs_1.23">
               śvasiti vihagavargaḥ śīrṇaparṇadrumasthaḥ kapikulamupayāti klāntamadrer nikuñjam <br />
               bhramati gavayayūthaḥ sarvatastoyamicchañ śarabhakulamajihmaṃ proddharatyambu kūpāt //
                <span class="ref">KalRs_1.23</span></p>
            
            
            <p id="KalRs_1.24">
               vikacanavakusumbhasvacchasindūrabhāsā prabalapavanavegodbhūtavegena tūrṇam <br />
               taṭaviṭapalatāgrāliṅganavyākulena diśi diśi paridagdhā bhūmayaḥ pāvakena //
                <span class="ref">KalRs_1.24</span></p>
            
            
            <p id="KalRs_1.25">
               jvalati pavanavṛddhaḥ parvatānāṃ darīṣu sphuṭati paṭuninādaiḥ śuṣkavaṃśasthalīṣu <br />
               prasarati tṛṇamadhye labdhavṛddhiḥ kṣaṇena glapayati mṛgavargaṃ prāntalagno davāgniḥ //
                <span class="ref">KalRs_1.25</span></p>
            
            
            <p id="KalRs_1.26">
               bahutara iva jātaḥ śālmalīnāṃ vaneṣu sphurati kanakagauraḥ koṭareṣu drumāṇām <br />
               pariṇatadalaśākhānutpatanprāṃśuvṛkṣān bhramati pavanadhūtaḥ sarvato 'gnirvanānte //
                <span class="ref">KalRs_1.26</span></p>
            
            
            <p id="KalRs_1.27">
               gajagavayamṛgendrā vahnisaṃtaptadehāḥ suhṛda iva sametā dvaṃdvabhāvaṃ vihāya <br />
               hutavahaparikhedād āśu nirgatya kakṣād vipulapulinadeśāṃ nimnagāṃ saṃviśanti //
                <span class="ref">KalRs_1.27</span></p>
            
            
            <p id="KalRs_1.28">
               kamalavanacitāmbuḥ pāṭalāmodaramyaḥ sukhasalilaniṣekaḥ sevyacandrāṃśuhāraḥ <br />
               vrajatu tava nidāghaḥ kāminībhiḥ sameto niśi sulalitagīte harmyapṛṣṭhe sukhena //
                <span class="ref">KalRs_1.28</span></p>
            
            </div>
         
         <div id="d1e1113">
            
            <h3>dvitīyaḥ sargaḥ</h3>
            
            <p id="KalRs_2.1">
               sasīkarāmbhodharamattakuñjaras taḍitpatāko 'śaniśabdamardalaḥ <br />
               samāgato rājavad uddhatadyutir ghanāgamaḥ kāmijanapriyaḥ priye //
                <span class="ref">KalRs_2.1</span></p>
            
            
            <p id="KalRs_2.2">
               nitāntanīlotpalapattrakāntibhiḥ kvacit prabhinnāñjanarāśisaṃnibhaiḥ <br />
               kvacitsagarbhapramadāstanaprabhaiḥ samācitaṃ vyoma ghanaiḥ samantataḥ //
                <span class="ref">KalRs_2.2</span></p>
            
            
            <p id="KalRs_2.3">
               tṛṣākulaiścātakapakṣiṇāṃ kulaiḥ prayācitās toyabharāvalambinaḥ <br />
               prayānti mandaṃ bahudhāravarṣiṇo balāhakāḥ śrotramanoharasvanāḥ //
                <span class="ref">KalRs_2.3</span></p>
            
            
            <p id="KalRs_2.4">
               balāhakāścāśaniśabdamardalāḥ surendracāpaṃ dadhatastaḍidguṇam <br />
               sutīkṣṇadhārāpatanograsāyakais tudanti cetaḥ prasabhaṃ pravāsinām //
                <span class="ref">KalRs_2.4</span></p>
            
            
            <p id="KalRs_2.5">
               prabhinnavaiḍūryanibhais tṛṇāṅkuraiḥ samācitā protthitakandalīdalaiḥ <br />
               vibhāti śukletararatnabhūṣitā varāṅganeva kṣitirindragopakaiḥ //
                <span class="ref">KalRs_2.5</span></p>
            
            
            <p id="KalRs_2.6">
               sadā manojñaṃ svanadutsavotsukaṃ vikīrṇavistīrṇakalāpiśobhitam <br />
               sasaṃbhramāliṅganacumbanākulaṃ pravṛttanṛtyaṃ kulamadya barhiṇām //
                <span class="ref">KalRs_2.6</span></p>
            
            
            <p id="KalRs_2.7">
               nipātayantyaḥ paritastaṭadrumān pravṛddhavegaiḥ salilair anirmalaiḥ <br />
               striyaḥ suduṣṭā iva jātivibhramāḥ prayānti nadyastvaritaṃ payonidhim //
                <span class="ref">KalRs_2.7</span></p>
            
            
            <p id="KalRs_2.8">
               tṛṇotkarair udgatakomalāṅkuraiś citāni nīlair hariṇīmukhakṣataiḥ <br />
               vanāni vaindhyāni haranti mānasaṃ vibhūṣitānyudgatapallavair drumaiḥ //
                <span class="ref">KalRs_2.8</span></p>
            
            
            <p id="KalRs_2.9">
               vilolanetrotpalaśobhitānanair mṛgaiḥ samantādupajātasādhvasaiḥ <br />
               samācitā saikatinī vanasthalī samutsukatvaṃ prakaroti cetasaḥ //
                <span class="ref">KalRs_2.9</span></p>
            
            
            <p id="KalRs_2.10">
               abhīkṣṇamuccair dhvanatā payomucā ghanāndhakārīkṛtaśarvarīṣvapi <br />
               taḍitprabhādarśitamārgabhūmayaḥ prayānti rāgādabhisārikāḥ striyaḥ //
                <span class="ref">KalRs_2.10</span></p>
            
            
            <p id="KalRs_2.11">
               payodharair bhīmagabhīranisvanais taḍidbhir udvejitacetaso bhṛśam <br />
               kṛtāparādhānapi yoṣitaḥ priyān pariṣvajante śayane nirantaram //
                <span class="ref">KalRs_2.11</span></p>
            
            
            <p id="KalRs_2.12">
               vilocanendīvaravāribindubhir niṣiktabimbādharacārupallavāḥ <br />
               nirastamālyābharaṇānulepanāḥ sthitā nirāśāḥ pramadāḥ pravāsinām //
                <span class="ref">KalRs_2.12</span></p>
            
            
            <p id="KalRs_2.13">
               vipāṇḍuraṃ kīṭarajastṛṇānvitaṃ bhujaṃgavad vakragatiprasarpitam <br />
               sasādhvasairbhekakulair nirīkṣitaṃ prayāti nimnābhimukhaṃ navodakam //
                <span class="ref">KalRs_2.13</span></p>
            
            
            <p id="KalRs_2.14">
               vipattrapuṣpāṃ nalinīṃ samutsukā vihāya bhṛṅgāḥ śrutihārinisvanāḥ <br />
               patanti mūḍhāḥ śikhināṃ pranṛtyatāṃ kalāpacakreṣu navotpalāśayā //
                <span class="ref">KalRs_2.14</span></p>
            
            
            <p id="KalRs_2.15">
               vanadvipānāṃ navavāridasvanair madānvitānāṃ dhvanatāṃ muhurmuhuḥ <br />
               kapoladeśā vimalotpalaprabhāḥ sabhṛṅgayūthair madavāribhiś citāḥ //
                <span class="ref">KalRs_2.15</span></p>
            
            
            <p id="KalRs_2.16">
               sitotpalābhāmbudacumbitopalāḥ samācitāḥ prasravaṇaiḥ samantataḥ <br />
               pravṛttanṛtyaiḥ śikhibhiḥ samākulāḥ samutsukatvaṃ janayanti bhūdharāḥ //
                <span class="ref">KalRs_2.16</span></p>
            
            
            <p id="KalRs_2.17">
               kadambasarjārjunaketakīvanaṃ vikampayaṃstatkusumādhivāsitaḥ <br />
               sasīkarāmbhodharasaṅgaśītalaḥ samīraṇaḥ kaṃ na karoti sotsukam //
                <span class="ref">KalRs_2.17</span></p>
            
            
            <p id="KalRs_2.18">
               śiroruhaiḥ śroṇitaṭāvalambibhiḥ kṛtāvataṃsaiḥ kusumaiḥ sugandhibhiḥ <br />
               stanaiḥ sahārairvadanaiḥ sasīdhubhiḥ striyo ratiṃ saṃjanayanti kāminām //
                <span class="ref">KalRs_2.18</span></p>
            
            
            <p id="KalRs_2.19">
               vahanti varṣanti nadanti bhānti vyāyanti nṛtyanti samāśrayanti <br />
               nadyo ghanā mattagajā vanāntāḥ priyāvihīnāḥ śikhinaḥ plavaṃgāḥ //
                <span class="ref">KalRs_2.19</span></p>
            
            
            <p id="KalRs_2.20">
               taḍillatāśakradhanurvibhūṣitāḥ payodharāstoyabharāvalambinaḥ <br />
               striyaśca kāñcīmaṇikuṇḍalojjvalā haranti ceto yugapatpravāsinām //
                <span class="ref">KalRs_2.20</span></p>
            
            
            <p id="KalRs_2.21">
               mālāḥ kadambanavakesaraketakībhir āyojitāḥ śirasi bibhrati yoṣito 'dya <br />
               karṇāntareṣu kakubhadrumamañjarībhir icchānukūlaracitān avataṃsakāṃśca //
                <span class="ref">KalRs_2.21</span></p>
            
            
            <p id="KalRs_2.22">
               kālāgurupracaracandanacarcitāṅgyaḥ puṣpāvataṃsasurabhīkṛtakeśapāśāḥ <br />
               śrutvā dhvaniṃ jalamucāṃ tvaritaṃ pradoṣe śayyāgṛhaṃ gurugṛhātpraviśanti nāryaḥ //
                <span class="ref">KalRs_2.22</span></p>
            
            
            <p id="KalRs_2.23">
               kuvalayadalanīlair unnatais toyanamrair mṛdupavanavidhūtair mandamandaṃ caladbhiḥ <br />
               apahṛtamiva cetastoyadaiḥ sendracāpaiḥ pathikajanavadhūnāṃ tadviyogākulānām //
                <span class="ref">KalRs_2.23</span></p>
            
            
            <p id="KalRs_2.24">
               mudita iva kadambairjātapuṣpaiḥ samantāt pavanacalitaśākhaiḥ śākhibhirnṛtyatīva <br />
               hasitamiva vidhatte sūcibhiḥ ketakīnāṃ navasalilaniṣekacchinnatāpo vanāntaḥ //
                <span class="ref">KalRs_2.24</span></p>
            
            
            <p id="KalRs_2.25">
               śirasi bakulamālāṃ mālatībhiḥ sametāṃ vikasitanavapuṣpairyūthikākuḍmalaiśca <br />
               vikacanavakadambaiḥ karṇapūraṃ vadhūnāṃ racayati jaladaughaḥ kāntavatkāla eṣaḥ //
                <span class="ref">KalRs_2.25</span></p>
            
            
            <p id="KalRs_2.26">
               dadhati varakucāgrairunnatair hārayaṣṭiṃ pratanusitadukūlānyāyataiḥ śroṇibimbaiḥ <br />
               navajalakaṇasekādudgatāṃ romarājīṃ lalitavalivibhaṅgairmadhyadeśaiśca nāryaḥ //
                <span class="ref">KalRs_2.26</span></p>
            
            
            <p id="KalRs_2.27">
               navajalakaṇasaṅgācchītatāmādadhānaḥ kusumabharanatānāṃ lāsakaḥ pādapānām <br />
               janitaruciragandhaḥ ketakīnāṃ rajobhiḥ pariharati nabhasvān proṣitānāṃ manāṃsi //
                <span class="ref">KalRs_2.27</span></p>
            
            
            <p id="KalRs_2.28">
               jalabharanamitānām āśrayo 'smākam uccair ayamiti jalasekaistoyadāstoyanamrāḥ <br />
               atiśayaparuṣābhir grīṣmavahneḥ śikhābhiḥ samupajanitatāpaṃ hlādayantīva vindhyam //
                <span class="ref">KalRs_2.28</span></p>
            
            
            <p id="KalRs_2.29">
               bahuguṇaramaṇīyaḥ kāminīcittahārī taruviṭapalatānāṃ bāndhavo nirvikāraḥ <br />
               jaladasamaya eṣa prāṇināṃ prāṇabhūto diśatu tava hitāni prāyaśo vāñchitāni //
                <span class="ref">KalRs_2.29</span></p>
            
            </div>
         
         <div id="d1e1674">
            
            <h3>tṛtīyaḥ sargaḥ</h3>
            
            <p id="KalRs_3.1">
               kāśāṃśukā vikacapadmamanojñavaktrā sonmādahaṃsaravanūpuranādaramyā <br />
               āpakvaśālirucirānatagātrayaṣṭiḥ prāptā śarannavavadhūriva rūparamyā //
                <span class="ref">KalRs_3.1</span></p>
            
            
            <p id="KalRs_3.2">
               kāśair mahī śiśiradīdhitinā rajanyo haṃsairjalāni saritāṃ kumudaiḥ sarāṃsi <br />
               saptacchadaiḥ kusumabhāranatairvanāntāḥ śuklīkṛtānyupavanāni ca mālatībhiḥ //
                <span class="ref">KalRs_3.2</span></p>
            
            
            <p id="KalRs_3.3">
               cañcanmanojñaśapharīrasanākalāpāḥ paryantasaṃsthitasitāṇḍajapaṅktihārāḥ <br />
               nadyo viśālapulināntanitambabimbā mandaṃ prayānti samadāḥ pramadā ivādya //
                <span class="ref">KalRs_3.3</span></p>
            
            
            <p id="KalRs_3.4">
               vyoma kvacidrajataśaṅkhamṛṇālagaurais tyaktāmbubhirlaghutayā śataśaḥ prayātaiḥ <br />
               saṃlakṣyate pavanavegacalaiḥ payodai rājeva cāmaraśatair upavījyamānaḥ //
                <span class="ref">KalRs_3.4</span></p>
            
            
            <p id="KalRs_3.5">
               bhinnāñjanapracayakānti nabho manojñaṃ bandhūkapuṣparajasāruṇitā ca bhūmiḥ <br />
               vaprāśca pakvakalamāvṛtabhūmibhāgāḥ protkaṇṭhayanti na mano bhuvi kasya yūnaḥ //
                <span class="ref">KalRs_3.5</span></p>
            
            
            <p id="KalRs_3.6">
               mandānilākulitacārutarāgraśākhaḥ puṣpodgamapracayakomalapallavāgraḥ <br />
               mattadvirephaparipītamadhuprasekaś cittaṃ vidārayati kasya na kovidāraḥ //
                <span class="ref">KalRs_3.6</span></p>
            
            
            <p id="KalRs_3.7">
               tārāgaṇapravarabhūṣaṇamudvahantī meghāvarodhaparimuktaśaśāṅkavaktrā <br />
               jyotsnādukūlamamalaṃ rajanī dadhānā vṛddhiṃ prayātyanudinaṃ pramadeva bālā //
                <span class="ref">KalRs_3.7</span></p>
            
            
            <p id="KalRs_3.8">
               kāraṇḍavānanavighaṭṭitavīcimālāḥ kādambasārasakulākulatīradeśāḥ <br />
               kurvanti haṃsavirutaiḥ parito janasya prītiṃ saroruharajo 'ruṇitās taṭinyaḥ //
                <span class="ref">KalRs_3.8</span></p>
            
            
            <p id="KalRs_3.9">
               netrotsavo hṛdayahārimarīcimālaḥ prahlādakaḥ śiśirasīkaravārivarṣī <br />
               patyurviyogaviṣadagdhaśarakṣatānāṃ candro dahatyatitarāṃ tanumaṅganānām //
                <span class="ref">KalRs_3.9</span></p>
            
            
            <p id="KalRs_3.10">
               ākampayan phalabharānataśālijālān yānartayaṃs taruvarān kusumāvanamrān <br />
               utphullapaṅkajavanāṃ nalinīṃ vidhunvan nyūnāṃ manaścalayati prasabhaṃ nabhasvān //
                <span class="ref">KalRs_3.10</span></p>
            
            
            <p id="KalRs_3.11">
               sonmādahaṃsamithunairupaśobhitāni svacchapraphullakamalotpalabhūṣitāni <br />
               mandaprabhātapavanodgatavīcimālāny utkaṇṭhayanti sahasā hṛdayaṃ sarāṃsi //
                <span class="ref">KalRs_3.11</span></p>
            
            
            <p id="KalRs_3.12">
               naṣṭaṃ dhanurbalabhido jaladodareṣu saudāminī sphurati nādya viyatpatākā <br />
               dhunvanti pakṣapavanairna nabho balākāḥ paśyanti nonnatamukhā gaganaṃ mayūrāḥ //
                <span class="ref">KalRs_3.12</span></p>
            
            
            <p id="KalRs_3.13">
               nṛtyaprayogarahitāñśikhino vihāya haṃsānupaiti madano madhurapragītān <br />
               muktvā kadambakuṭajārjunasarjanīpān saptacchadānupagatā kusumodgamaśrīḥ //
                <span class="ref">KalRs_3.13</span></p>
            
            
            <p id="KalRs_3.14">
               śephālikākusumagandhamanoharāṇi svasthasthitāṇḍajakulapratināditāni <br />
               paryantasaṃsthitamṛgīnayanotpalāni protkaṇṭhayantyupavanāni manāṃsi puṃsām //
                <span class="ref">KalRs_3.14</span></p>
            
            
            <p id="KalRs_3.15">
               kahlārapadmakumudāni muhurvidhunvaṃs tatsaṃgamādadhikaśītalatāmupetaḥ <br />
               utkaṇṭhayatyatitarāṃ pavanaḥ prabhāte pattrāntalagnatuhināmbuvidhūyamānaḥ //
                <span class="ref">KalRs_3.15</span></p>
            
            
            <p id="KalRs_3.16">
               sampannaśālinicayāvṛtabhūtalāni svasthasthitapracuragokulaśobhitāni <br />
               haṃsaiḥ sasārasakulaiḥ pratināditāni sīmāntarāṇi janayanti nṛṇāṃ pramodam //
                <span class="ref">KalRs_3.16</span></p>
            
            
            <p id="KalRs_3.17">
               haṃsairjitā sulalitā gatiraṅganānām ambhoruhair vikasitairmukhacandrakāntiḥ <br />
               nīlotpalairmadakalāni vilocanāni bhrūvibhramāśca rucirās tanubhis taraṃgaiḥ //
                <span class="ref">KalRs_3.17</span></p>
            
            
            <p id="KalRs_3.18">
               śyāmā latāḥ kusumabhāranatapravālāḥ strīṇāṃ haranti dhṛtabhūṣaṇabāhukāntim <br />
               dantāvabhāsaviśadasmitacandrakāntiṃ kaṅkelipuṣparucirā navamālatī ca //
                <span class="ref">KalRs_3.18</span></p>
            
            
            <p id="KalRs_3.19">
               keśānnitāntaghananīlavikuñcitāgrān āpūrayanti vanitā navamālatībhiḥ <br />
               karṇeṣu ca pravarakāñcanakuṇḍaleṣu nīlotpalāni vividhāni niveśayanti //
                <span class="ref">KalRs_3.19</span></p>
            
            
            <p id="KalRs_3.20">
               hāraiḥ sacandanarasaiḥ stanamaṇḍalāni śroṇītaṭaṃ suvipulaṃ rasanākalāpaiḥ <br />
               pādāmbujāni kalanūpuraśekharaiśca nāryaḥ prahṛṣṭamanaso 'dya vibhūṣayanti //
                <span class="ref">KalRs_3.20</span></p>
            
            
            <p id="KalRs_3.21">
               sphuṭakumudacitānāṃ rājahaṃsāśritānāṃ marakatamaṇibhāsā vāriṇā bhūṣitānām <br />
               śriyamatiśayarūpāṃ vyoma toyāśayānāṃ vahati vigatameghaṃ candratārāvakīrṇam //
                <span class="ref">KalRs_3.21</span></p>
            
            
            <p id="KalRs_3.22">
               śaradi kumudasaṅgādvāyavo vānti śītā vigatajaladavṛndā digvibhāgā manojñāḥ <br />
               vigatakaluṣamambhaḥ śyānapaṅkā dharitrī vimalakiraṇacandraṃ vyoma tārāvicitram //
                <span class="ref">KalRs_3.22</span></p>
            
            
            <p id="KalRs_3.23">
               karakamalamanojñāḥ kāntasaṃsaktahastā vadanavijitacandrāḥ kāścidanyāstaruṇyaḥ <br />
               racitakusumagandhi prāyaśo yānti veśma prabalamadanahetostyaktasaṃgītarāgāḥ //
                <span class="ref">KalRs_3.23</span></p>
            
            
            <p id="KalRs_3.24">
               suratarasavilāsāḥ satsakhībhiḥ sametā asamaśaravinodaṃ sūcayanti prakāmam <br />
               anupamamukharāgā rātrimadhye vinodaṃ śaradi taruṇakāntāḥ sūcayanti pramodān //
                <span class="ref">KalRs_3.24</span></p>
            
            
            <p id="KalRs_3.25">
               divasakaramayūkhair bādhyamānaṃ prabhāte varayuvatimukhābhaṃ paṅkajaṃ jṛmbhate 'dya <br />
               kumudamapi gate 'staṃ līyate candrabimbe hasitamiva vadhūnāṃ proṣiteṣu priyeṣu //
                <span class="ref">KalRs_3.25</span></p>
            
            
            <p id="KalRs_3.26">
               asitanayanalakṣmīṃ lakṣayitvotpaleṣu kvaṇitakanakakāñcīṃ mattahaṃsasvaneṣu <br />
               adhararuciraśobhāṃ bandhujīve priyāṇāṃ pathikajana idānīṃ roditi bhrāntacittaḥ //
                <span class="ref">KalRs_3.26</span></p>
            
            
            <p id="KalRs_3.27">
               strīṇāṃ vihāya vadaneṣu śaśāṅkalakṣmīṃ kāmyaṃ ca haṃsavacanaṃ maṇinūpureṣu <br />
               bandhūkakāntimadhareṣu manohareṣu kvāpi prayāti subhagā śaradāgamaśrīḥ //
                <span class="ref">KalRs_3.27</span></p>
            
            
            <p id="KalRs_3.28">
               vikacakamalavaktrā phullanīlotpalākṣī vikasitanavakāśaśvetavāso vasānā <br />
               kumudarucirakāntiḥ kāminīvonmadeyaṃ pratidiśatu śaradvaścetasaḥ prītimagryām //
                <span class="ref">KalRs_3.28</span></p>
            
            </div>
         
         <div id="d1e2215">
            
            <h3>caturthaḥ sargaḥ</h3>
            
            <p id="KalRs_4.1">
               navapravālodgamasasyaramyaḥ praphullalodhraḥ paripakvaśāliḥ <br />
               vilīnapadmaḥ prapatattuṣāro hemantakālaḥ samupāgato 'yam //
                <span class="ref">KalRs_4.1</span></p>
            
            
            <p id="KalRs_4.2">
               manoharaiś candanarāgagaurais tuṣārakundendunibhaiś ca hāraiḥ <br />
               vilāsinīnāṃ stanaśālinīnāṃ nālaṃkriyante stanamaṇḍalāni //
                <span class="ref">KalRs_4.2</span></p>
            
            
            <p id="KalRs_4.3">
               na bāhuyugmeṣu vilāsinīnāṃ prayānti saṅgaṃ valayāṅgadāni <br />
               nitambabimbeṣu navaṃ dukūlaṃ tanvaṃśukaṃ pīnapayodhareṣu //
                <span class="ref">KalRs_4.3</span></p>
            
            
            <p id="KalRs_4.4">
               kāñcīguṇaiḥ kāñcanaratnacitrair no bhūṣayanti pramadā nitambān <br />
               na nūpurairhaṃsarutaṃ bhajadbhiḥ pādāmbujāny ambujakāntibhāñji //
                <span class="ref">KalRs_4.4</span></p>
            
            
            <p id="KalRs_4.5">
               gātrāṇi kālīyakacarcitāni sapattralekhāni mukhāmbujāni <br />
               śirāṃsi kālāgurudhūpitāni kurvanti nāryaḥ suratotsavāya //
                <span class="ref">KalRs_4.5</span></p>
            
            
            <p id="KalRs_4.6">
               ratiśramakṣāmavipāṇḍuvaktrāḥ samprāptaharṣābhyudayās taruṇyaḥ <br />
               hasanti noccair daśanāgrabhinnān prapīḍyamānān adharān avekṣya //
                <span class="ref">KalRs_4.6</span></p>
            
            
            <p id="KalRs_4.7">
               pīnastanoraḥsthalabhāgaśobhām āsādya tatpīḍanajātakhedaḥ <br />
               tṛṇāgralagnaistuhinaiḥ patadbhir ākrandatīvoṣasi śītakālaḥ //
                <span class="ref">KalRs_4.7</span></p>
            
            
            <p id="KalRs_4.8">
               prabhūtaśāliprasavaiścitāni mṛgāṅganāyūthavibhūṣitāni <br />
               manoharakrauñcanināditāni sīmāntarāṇy utsukayanti cetaḥ //
                <span class="ref">KalRs_4.8</span></p>
            
            
            <p id="KalRs_4.9">
               praphullanīlotpalaśobhitāni sonmādakādambavibhūṣitāni <br />
               prasannatoyāni suśītalāni sarāṃsi cetāṃsi haranti puṃsām //
                <span class="ref">KalRs_4.9</span></p>
            
            
            <p id="KalRs_4.10">
               mārgaṃ samīkṣyātinirastanīraṃ pravāsakhinnaṃ patimudvahantyaḥ <br />
               avekṣyamāṇā hariṇekṣaṇākṣyaḥ prabodhayantīva manorathāni //
                <span class="ref">KalRs_4.10</span></p>
            
            
            <p id="KalRs_4.11">
               pākaṃ vrajantī himajātaśītair ādhūyamānā satataṃ marudbhiḥ <br />
               priye priyaṅguḥ priyaviprayuktā vipāṇḍutāṃ yāti vilāsinīva //
                <span class="ref">KalRs_4.11</span></p>
            
            
            <p id="KalRs_4.12">
               puṣpāsavāmodasugandhivaktro niḥśvāsavātaiḥ surabhīkṛtāṅgaḥ <br />
               parasparāṅgavyatiṣaṅgaśāyī śete janaḥ kāmarasānuviddhaḥ //
                <span class="ref">KalRs_4.12</span></p>
            
            
            <p id="KalRs_4.13">
               dantacchadaiḥ savraṇadantacihnaiḥ stanaiśca pāṇyagrakṛtābhilekhaiḥ <br />
               saṃsūcyate nirdayamaṅganānāṃ ratopabhogo navayauvanānām //
                <span class="ref">KalRs_4.13</span></p>
            
            
            <p id="KalRs_4.14">
               kācidvibhūṣayati darpaṇasaktahastā bālātapeṣu vanitā vadanāravindam <br />
               dantacchadaṃ priyatamena nipītasāraṃ dantāgrabhinnam avakṛṣya nirīkṣate ca //
                <span class="ref">KalRs_4.14</span></p>
            
            
            <p id="KalRs_4.15">
               anyā prakāmasurataśramakhinnadehā rātriprajāgaravipāṭalanetrapadmā <br />
               srastāṃsadeśalalitākulakeśapāśā nidrāṃ prayāti mṛdusūryakarābhitaptā //
                <span class="ref">KalRs_4.15</span></p>
            
            
            <p id="KalRs_4.16">
               nirmālyadāma paribhuktamanojñagandhaṃ mūrdhno 'panīya ghananīlaśiroruhāntāḥ <br />
               pīnonnatastanabharānatagātrayaṣṭyaḥ kurvanti keśaracanāmaparāstaruṇyaḥ //
                <span class="ref">KalRs_4.16</span></p>
            
            
            <p id="KalRs_4.17">
               anyā priyeṇa paribhuktamavekṣya gātraṃ harṣānvitā viracitādharacāruśobhā <br />
               kūrpāsakaṃ paridadhāti nakhakṣatāṅgī vyālambinīlalalitālakakuñcitākṣī //
                <span class="ref">KalRs_4.17</span></p>
            
            
            <p id="KalRs_4.18">
               anyāściraṃ suratakelipariśrameṇa khedaṃ gatāḥ praśithilīkṛtagātrayaṣṭyaḥ <br />
               saṃhṛṣyamāṇapulakorupayodharāntā abhyañjanaṃ vidadhati pramadāḥ suśobhāḥ //
                <span class="ref">KalRs_4.18</span></p>
            
            
            <p id="KalRs_4.19">
               bahuguṇaramaṇīyo yoṣitāṃ cittahārī pariṇatabahuśālivyākulagrāmasīmā <br />
               vinipatitatuṣāraḥ krauñcanādopagītaḥ pradiśatu himayuktaḥ kāla eṣaḥ sukhaṃ vaḥ //
                <span class="ref">KalRs_4.19</span></p>
            
            </div>
         
         <div id="d1e2584">
            
            <h3>pañcamaḥ sargaḥ</h3>
            
            <p id="KalRs_5.1">
               prarūḍhaśālīkṣucayāvṛtakṣitiṃ kvacitsthitakrauñcaninādarājitam <br />
               prakāmakāmaṃ pramadājanapriyaṃ varoru kālaṃ śiśirāhvayaṃ śṛṇu //
                <span class="ref">KalRs_5.1</span></p>
            
            
            <p id="KalRs_5.2">
               niruddhavātāyanamandirodaraṃ hutāśano bhānumato gabhastayaḥ <br />
               gurūṇi vāsāṃsyabalāḥ sayauvanāḥ prayānti kāle 'tra janasya sevyatām //
                <span class="ref">KalRs_5.2</span></p>
            
            
            <p id="KalRs_5.3">
               na candanaṃ candramarīciśītalaṃ na harmyapṛṣṭhaṃ śaradindunirmalam <br />
               na vāyavaḥ sāndratuṣāraśītalā janasya cittaṃ ramayanti sāmpratam //
                <span class="ref">KalRs_5.3</span></p>
            
            
            <p id="KalRs_5.4">
               tuṣārasaṃghātanipātaśītalāḥ śaśāṅkabhābhiḥ śiśirīkṛtāḥ punaḥ <br />
               vipāṇḍutārāgaṇacārubhūṣaṇā janasya sevyā na bhavanti rātrayaḥ //
                <span class="ref">KalRs_5.4</span></p>
            
            
            <p id="KalRs_5.5">
               gṛhītatāmbūlavilepanasrajaḥ puṣpāsavāmoditavaktrapaṅkajāḥ <br />
               prakāmakālāgurudhūpavāsitaṃ viśanti śayyāgṛhamutsukāḥ striyaḥ //
                <span class="ref">KalRs_5.5</span></p>
            
            
            <p id="KalRs_5.6">
               kṛtāparādhānbahuśo 'bhitarjitān savepathūn sādhvasaluptacetasaḥ <br />
               nirīkṣya bhartṝn suratābhilāṣiṇaḥ striyo 'parādhānsamadā visasmaruḥ //
                <span class="ref">KalRs_5.6</span></p>
            
            
            <p id="KalRs_5.7">
               prakāmakāmair yuvabhiḥ sunirdayaṃ niśāsu dīrghāsvabhirāmitāściram <br />
               bhramanti mandaṃ śramakheditoravaḥ kṣapāvasāne navayauvanāḥ striyaḥ //
                <span class="ref">KalRs_5.7</span></p>
            
            
            <p id="KalRs_5.8">
               manojñakūrpāsakapīḍitastanāḥ sarāgakauśeyakabhūṣitoravaḥ <br />
               niveśitāntaḥ kusumaiḥ śiroruhair vibhūṣayantīva himāgamaṃ striyaḥ //
                <span class="ref">KalRs_5.8</span></p>
            
            
            <p id="KalRs_5.9">
               payodharaiḥ kuṅkumarāgapiñjaraiḥ sukhopasevyairnavayauvanoṣmabhiḥ <br />
               vilāsinībhiḥ paripīḍitorasaḥ svapanti śītaṃ paribhūya kāminaḥ //
                <span class="ref">KalRs_5.9</span></p>
            
            
            <p id="KalRs_5.10">
               sugandhiniḥśvāsavikampitotpalaṃ manoharaṃ kāmaratiprabodhakam <br />
               niśāsu hṛṣṭā saha kāmibhiḥ striyaḥ pibanti madyaṃ madanīyamuttamam //
                <span class="ref">KalRs_5.10</span></p>
            
            
            <p id="KalRs_5.11">
               apagatamadarāgā yoṣidekā prabhāte kṛtanibiḍakucāgrā patyurāliṅganena <br />
               priyatamaparibhuktaṃ vīkṣamāṇā svadehaṃ vrajati śayanavāsādvāsamanyaṃ hasantī //
                <span class="ref">KalRs_5.11</span></p>
            
            
            <p id="KalRs_5.12">
               agurusurabhidhūpāmoditaṃ keśapāśaṃ galitakusumamālaṃ kuñcitāgraṃ vahantī <br />
               tyajati gurunitambā nimnanābhiḥ sumadhyā uṣasi śayanamanyā kāminī cāruśobhām //
                <span class="ref">KalRs_5.12</span></p>
            
            
            <p id="KalRs_5.13">
               kanakakamalakāntaiś cārutāmrādharoṣṭhaiḥ śravaṇataṭaniṣaktaiḥ pāṭalopāntanetraiḥ <br />
               uṣasi vadanabimbairaṃsasaṃsaktakeśaiḥ śriya iva gṛhamadhye saṃsthitā yoṣito 'dya //
                <span class="ref">KalRs_5.13</span></p>
            
            
            <p id="KalRs_5.14">
               pṛthujaghanabharārtāḥ kiṃcidānamramadhyāḥ stanabharaparikhedānmandamandaṃ vrajantyaḥ <br />
               suratasamayaveṣaṃ naiśamāśu prahāya dadhati divasayogyaṃ veśamanyāstaruṇyaḥ //
                <span class="ref">KalRs_5.14</span></p>
            
            
            <p id="KalRs_5.15">
               nakhapadacitabhāgān vīkṣamāṇāḥ stanāntān adharakisalayāgraṃ dantabhinnaṃ spṛśantyaḥ <br />
               abhimatarataveṣaṃ nandayantyastaruṇyaḥ saviturudayakāle bhūṣayantyānanāni //
                <span class="ref">KalRs_5.15</span></p>
            
            
            <p id="KalRs_5.16">
               pracuraguḍavikāraḥ svāduśālīkṣuramyaḥ prabalasuratakelirjātakandarpadarpaḥ <br />
               priyajanarahitānāṃ citasaṃtāpahetuḥ śiśirasamaya eṣa śreyase vo 'stu nityam //
                <span class="ref">KalRs_5.16</span></p>
            </div>
         
         <div id="d1e2896">
            
            <h3>ṣaṣṭhaḥ sargaḥ [vasantavarṇana]</h3>
            
            <p id="KalRs_6.1">
               praphullacūtāṅkuratīkṣṇasāyako dvirephamālāvilasaddhanurguṇaḥ <br />
               manāṃsi bhettuṃ surataprasaṅgināṃ vasantayoddhā samupāgataḥ priye //
                <span class="ref">KalRs_6.1</span></p>
            
            
            <p id="KalRs_6.2">
               drumāḥ sapuṣpāḥ salilaṃ sapadmaṃ striyaḥ sakāmāḥ pavanaḥ sugandhiḥ <br />
               sukhāḥ pradoṣā divasāśca ramyāḥ sarvaṃ priye cārutaraṃ vasante //
                <span class="ref">KalRs_6.2</span></p>
            
            
            <p id="KalRs_6.3">
               īṣattuṣāraiḥ kṛtaśītaharmyaḥ suvāsitaṃ cāruśiraśca campakaiḥ <br />
               kurvanti nāryo 'pi vasantakāle stanaṃ sahāraṃ kusumairmanoharaiḥ //
                <span class="ref">KalRs_6.3</span></p>
            
            
            <p id="KalRs_6.4">
               vāpījalānāṃ maṇimekhalānāṃ śaśāṅkabhāsāṃ pramadājanānām <br />
               cūtadrumāṇāṃ kusumānvitānāṃ dadāti saubhāgyamayaṃ vasantaḥ //
                <span class="ref">KalRs_6.4</span></p>
            
            
            <p id="KalRs_6.5">
               kusumbharāgāruṇitair dukūlair nitambabimbāni vilāsinīnām <br />
               tanvaṃśukaiḥ kuṅkumarāgagaurair alaṃkriyante stanamaṇḍalāni //
                <span class="ref">KalRs_6.5</span></p>
            
            
            <p id="KalRs_6.6">
               karṇeṣu yogyaṃ navakarṇikāraṃ caleṣu nīleṣvalakeṣvaśokam <br />
               puṣpaṃ ca phullaṃ navamallikāyāḥ prayānti kāntiṃ pramadājanānām //
                <span class="ref">KalRs_6.6</span></p>
            
            
            <p id="KalRs_6.7">
               staneṣu hārāḥ sitacandanārdrā bhujeṣu saṅgaṃ valayāṅgadāni <br />
               prayāntyanaṅgāturamānasānāṃ nitambinīnāṃ jaghaneṣu kāñcyaḥ //
                <span class="ref">KalRs_6.7</span></p>
            
            
            <p id="KalRs_6.8">
               sapattralekheṣu vilāsinīnāṃ vaktreṣu hemāmburuhopameṣu <br />
               ratnāntare mauktikasaṅgaramyaḥ svedāgamo vistaratāmupaiti //
                <span class="ref">KalRs_6.8</span></p>
            
            
            <p id="KalRs_6.9">
               ucchvāsayantyaḥ ślathabandhanāni gātrāṇi kandarpasamākulāni <br />
               samīpavartiṣvadhunā priyeṣu samutsukā eva bhavanti nāryaḥ //
                <span class="ref">KalRs_6.9</span></p>
            
            
            <p id="KalRs_6.10">
               tanūni pāṇḍūni madālasāni muhurmuhur jṛmbhaṇatatparāṇi <br />
               aṅgānyanaṅgaḥ pramadājanasya karoti lāvaṇyasasaṃbhramāṇi //
                <span class="ref">KalRs_6.10</span></p>
            
            
            <p id="KalRs_6.11">
               chāyāṃ janaḥ samabhivāñchati pādapānāṃ naktaṃ tathecchati punaḥ kiraṇaṃ sudhāṃśoḥ <br />
               harmyaṃ prayāti śayituṃ sukhaśītalaṃ ca kāntāṃ ca gāḍhamupagūhati śītalatvāt //
                <span class="ref">KalRs_6.11</span></p>
            
            
            <p id="KalRs_6.12">
               netreṣu lolo madirālaseṣu gaṇḍeṣu pāṇḍuḥ kaṭhinaḥ staneṣu <br />
               madhyeṣu nimno jaghaneṣu pīnaḥ strīṇāmanaṅgo bahudhā sthito 'dya //
                <span class="ref">KalRs_6.12</span></p>
            
            
            <p id="KalRs_6.13">
               aṅgāni nidrālasavibhramāṇi vākyāni kiṃcinmadirālasāni <br />
               bhrūkṣepajihmāni ca vīkṣitāni cakāra kāmaḥ pramadājanānām //
                <span class="ref">KalRs_6.13</span></p>
            
            
            <p id="KalRs_6.14">
               priyaṅgukālīyakakuṅkumāktaṃ staneṣu gaureṣu vilāsinībhiḥ <br />
               ālipyate candanam aṅganābhir madālasābhir mṛganābhiyuktam //
                <span class="ref">KalRs_6.14</span></p>
            
            
            <p id="KalRs_6.15">
               gurūṇi vāsāṃsi vihāya tūrṇaṃ tanūni lākṣārasarañjitāni <br />
               sugandhikālāgurudhūpitāni dhatte janaḥ kāmamadālasāṅgaḥ //
                <span class="ref">KalRs_6.15</span></p>
            
            
            <p id="KalRs_6.16">
               puṃskokilaś cūtarasāsavena mattaḥ priyāṃ cumbati rāgahṛṣṭaḥ <br />
               kūjaddvirephāpyayam ambujasthaḥ priyaṃ priyāyāḥ prakaroti cāṭu //
                <span class="ref">KalRs_6.16</span></p>
            
            
            <p id="KalRs_6.17">
               tāmrapravālastabakāvanamrāś cūtadrumāḥ puṣpitacāruśākhāḥ <br />
               kurvanti kāmaṃ pavanāvadhūtāḥ paryutsukaṃ mānasamaṅganānām //
                <span class="ref">KalRs_6.17</span></p>
            
            
            <p id="KalRs_6.18">
               āmūlato vidrumarāgatāmraṃ sapallavāḥ puṣpacayaṃ dadhānāḥ <br />
               kurvantyaśokā hṛdayaṃ saśokaṃ nirīkṣyamāṇā navayauvanānām //
                <span class="ref">KalRs_6.18</span></p>
            
            
            <p id="KalRs_6.19">
               mattadvirephaparicumbitacārupuṣpā mandānilākulitanamramṛdupravālāḥ <br />
               kurvanti kāmimanasāṃ sahasotsukatvaṃ bālātimuktalatikāḥ samavekṣyamāṇāḥ //
                <span class="ref">KalRs_6.19</span></p>
            
            
            <p id="KalRs_6.20">
               kāntāmukhadyutijuṣāmacirodgatānāṃ śobhāṃ parāṃ kurabakadrumamañjarīṇām <br />
               dṛṣṭvā priye sahṛdayasya bhavenna kasya kandarpabāṇapatanavyathitaṃ hi cetaḥ //
                <span class="ref">KalRs_6.20</span></p>
            
            
            <p id="KalRs_6.21">
               ādīptavahnisadṛśair marutāvadhūtaiḥ sarvatra kiṃśukavanaiḥ kusumāvanamraiḥ <br />
               sadyo vasantasamayena samāciteyaṃ raktāṃśukā navavadhūriva bhāti bhūmiḥ //
                <span class="ref">KalRs_6.21</span></p>
            
            
            <p id="KalRs_6.22">
               kiṃ kiṃśukaiḥ śukamukhacchavibhirna bhinnaṃ kiṃ karṇikārakusumairna kṛtaṃ nu dagdham <br />
               yatkokilaḥ punarayaṃ madhurairvacobhir yūnāṃ manaḥ suvadanānihitaṃ nihanti //
                <span class="ref">KalRs_6.22</span></p>
            
            
            <p id="KalRs_6.23">
               puṃskokilaiḥ kalavacobhirupāttaharṣaiḥ kūjadbhirunmadakalāni vacāṃsi bhṛṅgaiḥ <br />
               lajjānvitaṃ savinayaṃ hṛdayaṃ kṣaṇena paryākulaṃ kulagṛhe 'pi kṛtaṃ vadhūnām //
                <span class="ref">KalRs_6.23</span></p>
            
            
            <p id="KalRs_6.24">
               ākampayankusumitāḥ sahakāraśākhā vistārayanparabhṛtasya vacāṃsi dikṣu <br />
               vāyur vivāti hṛdayāni harannarāṇāṃ nīhārapātavigamātsubhago vasante //
                <span class="ref">KalRs_6.24</span></p>
            
            
            <p id="KalRs_6.25">
               kundaiḥ savibhramavadhūhasitāvadātair uddyotitānyupavanāni manoharāṇi <br />
               cittaṃ munerapi haranti nivṛttarāgaṃ prāgeva rāgamalināni manāṃsi yūnām //
                <span class="ref">KalRs_6.25</span></p>
            
            
            <p id="KalRs_6.26">
               ālambihemarasanāḥ stanasaktahārāḥ kandarpadarpaśithilīkṛtagātrayaṣṭyaḥ <br />
               māse madhau madhurakokilabhṛṅganādair nāryā haranti hṛdayaṃ prasabhaṃ narāṇām //
                <span class="ref">KalRs_6.26</span></p>
            
            
            <p id="KalRs_6.27">
               nānāmanojñakusumadrumabhūṣitān tān hṛṣṭānyapuṣṭaninadākulasānudeśān <br />
               śaileyajālapariṇaddhaśilātalāntān dṛṣṭvā janaḥ kṣitibhṛto mudameti sarvaḥ //
                <span class="ref">KalRs_6.27</span></p>
            
            
            <p id="KalRs_6.28">
               netre nimīlayati roditi yāti śokaṃ ghrāṇaṃ kareṇa viruṇaddhi virauti coccaiḥ <br />
               kāntāviyogaparikheditacittavṛttir dṛṣṭvādhvagaḥ kusumitānsahakāravṛkṣān //
                <span class="ref">KalRs_6.28</span></p>
            
            
            <p id="KalRs_6.29">
               samadamadhukarāṇāṃ kokilānāṃ ca nādaiḥ kusumitasahakāraiḥ karṇikāraiś ca ramyaḥ <br />
               iṣubhiriva sutīkṣṇairmānasaṃ māninīnāṃ tudati kusumamāso manmathoddīpanāya //
                <span class="ref">KalRs_6.29</span></p>
            
            
            <p id="KalRs_6.30">
               rucirakanakakāntīn muñcataḥ puṣparāśīn mṛdupavanavidhūtānpuṣpitāṃścūtavṛkṣān <br />
               abhimukhamabhivīkṣya kṣāmadeho 'pi mārge madanaśaranighātair mohameti pravāsī //
                <span class="ref">KalRs_6.30</span></p>
            
            
            <p id="KalRs_6.31">
               parabhṛtakalagītair hlādibhiḥ sadvacāṃsi smitadaśanamayūkhānkundapuṣpaprabhābhiḥ <br />
               karakisalayakāntiṃ pallavairvidrumābhair upahasati vasantaḥ kāminīnāmidānīm //
                <span class="ref">KalRs_6.31</span></p>
            
            
            <p id="KalRs_6.32">
               kanakakamalakāntairānanaiḥ pāṇḍugaṇḍair uparinihitahāraiś candanārdraiḥ stanāntaiḥ <br />
               madajanitavilāsair dṛṣṭipātair munīndrān stanabharanatanāryaḥ kāmayanti praśāntān //
                <span class="ref">KalRs_6.32</span></p>
            
            
            <p id="KalRs_6.33">
               madhusurabhi mukhābjaṃ locane lodhratāmre navakurabakapūrṇaḥ keśapāśo manojñaḥ <br />
               gurutarakucayugmaṃ śroṇibimbaṃ tathaiva na bhavati kimidānīṃ yoṣitāṃ manmathāya //
                <span class="ref">KalRs_6.33</span></p>
            
            
            <p id="KalRs_6.34">
               ākampitāni hṛdayāni manasvinīnāṃ vātaiḥ praphullasahakārakṛtādhivāsaiḥ <br />
               utkūjitaiḥ parabhṛtasya madākulasya śrotrapriyairmadhukarasya ca gītanādaiḥ //
                <span class="ref">KalRs_6.34</span></p>
            
            
            <p id="KalRs_6.35">
               ramyaḥ pradoṣasamayaḥ sphuṭacandrabhāsaḥ puṃskokilasya virutaṃ pavanaḥ sugandhiḥ <br />
               mattāliyūthavirutaṃ niśi sīdhupānaṃ sarvaṃ rasāyanamidaṃ kusumāyudhasya //
                <span class="ref">KalRs_6.35</span></p>
            
            
            <p id="KalRs_6.36">
               raktāśokavikalpitādharamadhur mattadvirephasvanaḥ kundāpīḍaviśuddhadantanikaraḥ protphullapadmānanaḥ <br />
               cūtāmodasugandhimandapavanaḥ śṛṅgāradīkṣāguruḥ kalpāntaṃ madanapriyo diśatu vaḥ puṣpāgamo maṅgalam //
                <span class="ref">KalRs_6.36</span></p>
            
            
            <p id="KalRs_6.37">
               malayapavanaviddhaḥ kokilālāparamyaḥ surabhimadhuniṣekāllabdhagandhaprabandhaḥ <br />
               vividhamadhupayūthair veṣṭyamānaḥ samantād bhavatu tava vasantaḥ śreṣṭhakālaḥ sukhāya //
                <span class="ref">KalRs_6.37</span></p>
            
            
            <p id="KalRs_6.38">
               āmrī mañjulamañjarī varaśaraḥ satkiṃśukaṃ yaddhanur jyā yasyālikulaṃ kalaṅkarahitaṃ chattraṃ sitāṃśuḥ sitam <br />
               mattebho malayānilaḥ parabhṛtā yadbandino lokajit so 'yaṃ vo vitarītarītu vitanurbhadraṃ vasantānvitaḥ //
                <span class="ref">KalRs_6.38</span></p>
            </div>
         
         </div>
   </body>
</html>