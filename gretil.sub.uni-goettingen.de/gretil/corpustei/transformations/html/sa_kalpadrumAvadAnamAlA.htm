<!DOCTYPE html><html xmlns="http://www.w3.org/1999/xhtml">
   <head>
      <meta http-equiv="Content-Type" content="text/html; charset=UTF-8" />
      <meta name="viewport" content="width=device-width, initial-scale=1.0" />
      <title>Kalpadrumāvadānamālā (GRETIL)
	</title>
      <style>@font-face {
    font-family: LinuxLibertineDisplay0Regular, times, serif;
    src: url(fonts/LinLibertine_DR.woff);
}
* {box-sizing: border-box;}
body {background-color: #FFFFFF; font-family: 'LinuxLibertineDisplayORegular'; font-weight: normal; font-style: normal; font-size: 18px; padding: 20px 100px 20px; width: 1600px;}

ul {list-style: circle;}

ul.dash {list-style: none; margin-left: .5em; padding-left: .5em;}
ul.dash > li:before {display: inline-block; content: "–"; width: 1em; margin-left: 0em;}

a:link {color: black; text-decoration: underline;}
a:visited {color: black; text-decoration: underline;}
a:hover {color: black; text-decoration: none;}
a:active {color: black; text-decoration: underline;}

p {padding-left: .5em; padding-right: .5em;}

h4 {margin-bottom: 0px;}
mark {background-color: #FFFFCC;}
q:before {content: "»";}
q:after {content: "«";}

.noindent {padding: 0px;}
.comm {padding-left: 1em; padding-right: 1em;}
.app {width: 80%; text-align: right; font-size: 14px; padding-left: 1em;}
.lem {display:inline-block;}
.ref {font-size: 14px; padding: inherit;}
.lb {font-weight: bold; font-size: 14px;}
.lb:before {content: "["}
.lb:after {content: "]"}
.pb {font-weight: bold; font-size: 14px;}
.pb:before {content: " ["}
.pb:after {content: "] "}
.note {font-weight: bold; font-size: 14px;}
.note:before {content: " ["}
.note:after {content: "] "}
.subhead {font-weight: bold; font-size: 14px;}
.appnote {font-size: 14px;}
.appnote:before {content: " ["}
.appnote:after {content: "] "}
.hi {font-style: italic}
.sic:before {content: "†"}
.sic:after {content: "†"}
.corr {color: #008000;}
.supplied {color: #1E90FF;}
.surplus {color: #ff3333;}
.unclear {color: #D2B48C;}

/* custom renditions */
.b, .bf, .textbf, .bold {font-weight: bold}
.i, .it, .textit, .italic {font-style: italic}
.u, .underline {text-decoration: underline}
.blue {color: #0000e6;}
.red {color: #b30000;}

.row:after {content: ""; display: table; clear: both;}
.column {float: left; width: 50%; padding-left: .5em; padding-right: .5em;}
.analysis {font-size: 14px; color: #0066ff; padding-left: .5em; padding-right: .5em; padding-top: .1em;}
.analysis:before {content: "["}
.analysis:after {content: "]"}

div.wapp:hover  span.lem {background-color: #FFFFCC;}

@media screen and (max-width: 800px) {
    body {font-size: 16px;}
    .column {width: 100%;}
    .analysis {width: 100%;}
}

@media screen and (max-width: 1200px) {
    body {padding: 10px;}
    .app {width: 90%;}
}

@media only screen and (max-width: 1600px) {
    body {width: auto; padding: 20px;}
}

#toc_container {background: #f9f9f9 none repeat scroll 0 0; border: 1px solid #aaa; display: table; font-size: 95%; margin-bottom: 1em; padding: 1em; width: auto;}
.toc_title {font-weight: 700; text-align: center;}	  
#toc_container li, #toc_container ul, #toc_container ul li{list-style: outside none none !important; padding-left: .5em;}
</style>
   </head>
   <body>
      <h1>Kalpadrumāvadānamālā</h1>
      <h2>Header</h2>
      <p>
         This file is an html transformation of <a href="http://gretil.sub.uni-goettingen.de/gretil/corpustei/sa_kalpadrumAvadAnamAlA.xml">sa_kalpadrumAvadAnamAlA.xml</a> with a rudimentary header. For a more extensive header please refer to the source
         file.
         </p>
      <p class="noindent"><b>Data entry: </b>Klaus Wille</p>
      <p class="noindent"><b>Contribution: </b>Klaus Wille</p>
      <p class="noindent"><b>Date of this version: </b>2020-07-31</p>
      <h4>
         <if test="fileDesc/sourceDesc/@xml:id" id=""></if>
         	  Source:
         	</h4>
      <ul class="dash">
         <li id="Vaidya"><b>Vaidya: </b>the text appended to P.L. Vaidya's edition of the Avadanasataka (Darbhanga 1958, Buddhist
            Sanskrit Texts ; 19).</li>
      </ul>
      <p class="noindent"><b>Publisher: </b>Göttingen Register of Electronic Texts in Indian Languages (GRETIL), SUB Göttingen</p>
      <h4>Licence:</h4>
      <p>This e-text was provided to GRETIL in good faith that no copyright rights have been
         infringed.
         	 If anyone wishes to assert copyright over this file, please contact the GRETIL management
         at gretil(at)sub(dot)uni-goettingen(dot)de.
         	 The file will be immediately removed pending resolution of the claim.</p>
      <p><a href="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International
            License.</a></p>
      <h4>Interpretive markup:</h4>
      <ul class="dash">
         <li><span class="note">remarks</span></li>
      </ul>
      <h4>Notes:</h4>
      <notesStmt xmlns="http://www.tei-c.org/ns/1.0">
         	
         <p xmlns="http://www.w3.org/1999/xhtml">This file has been created by mass conversion of GRETIL's Sanskrit corpus from <a href="http://gretil.sub.uni-goettingen.de/gretil/1_sanskr/4_rellit/buddh/klpdraau.htm">klpdraau.htm</a>. Due to the heterogeneity of the sources the header markup might be suboptimal. For
            the sake of transparency the header of the legacy file is documented in the &lt;note&gt; element below:</p>
         	
         <p xmlns="http://www.w3.org/1999/xhtml">
            	 Kalpadrumavadanamala
            <br />
            <br />Based on the text appended to P.L. Vaidya's edition of the Avadanasataka
            <br />(Darbhanga 1958, Buddhist Sanskrit Texts ; 19)
            <br />
            <br />Input by Klaus Wille, Göttingen
            <br />
            <br />TEXT WITH PADA MARKERS
            	</p>
         </notesStmt>
      <h4>Revisions:</h4>
      <ul class="dash">
         <li>2020-07-31: TEI encoding by mass conversion of GRETIL's Sanskrit corpus</li>
      </ul>
      <hr />
      <h2>Text</h2>
      <div xml:lang="sa-Latn">
         
         <h3>Kalpadrumāvadānamālāyāṃ 10 subhūtyavadānam* ||</h3>
         
         
         <p id="KDA_1">
            athāśoko mahārājaḥ sarvaśokavinoditaḥ <br />
            upaguptaṃ guruṃ natvā kṛtāñjalipuṭo 'vadat* //
             <span class="ref">KDA_1</span></p>
         
         
         <p id="KDA_2">
            bhadanta śrotum icchāmi punar anyat subhāṣitam* <br />
            yad uktaṃ śākyasiṃhena tan me gaditum arhasi //
             <span class="ref">KDA_2</span></p>
         
         
         <p id="KDA_3">
            iti pṛṣṭo nṛpeṇāsāv upagupto yatīśvaraḥ <br />
            parṣadaṃ ca samālokya saṃbabhāṣa subhāṣitam* //
             <span class="ref">KDA_3</span></p>
         
         
         <p id="KDA_4">
            śṛṇu rājan mahābāho sarvalokahitārthataḥ <br />
            subhūter avadānaṃ yat tat pravakṣye yathāśrutam* //
             <span class="ref">KDA_4</span></p>
         
         
         <p id="KDA_5">
            purā śrībhagavān buddho dharmarājas tathāgataḥ <br />
            vidyācaraṇasaṃpannaḥ sugato lokavijjinaḥ //
             <span class="ref">KDA_5</span></p>
         
         
         <p id="KDA_6">
            śāstā devamanuṣyāṇāṃ samyaksaṃbodhideśakaḥ <br />
            satkṛto mānitaḥ satvair gurukṛtaś ca pūjitaḥ //
             <span class="ref">KDA_6</span></p>
         
         
         <p id="KDA_7">
            rājabhī rājamātraiś ca dhanibhiḥ puravāsibhiḥ <br />
            śreṣṭhibhiḥ sārthavāhaiś ca nānādeśasamāgataiḥ //
             <span class="ref">KDA_7</span></p>
         
         
         <p id="KDA_8">
            devāsuramahānāgair yakṣagandharvakinnaraiḥ <br />
            guruḍaiś ca mahāsarpais tathānyasatvajātikaiḥ //
             <span class="ref">KDA_8</span></p>
         
         
         <p id="KDA_9">
            susaṃjñāto mahāpuṇyo lābhī cīvaravāsasām* <br />
            piṇḍapātāsanādīnāṃ śayyādīnāṃ tathaiva ca //
             <span class="ref">KDA_9</span></p>
         
         
         <p id="KDA_10">
            auṣadhādipariṣkāravastūnāṃ sarvataḥ sadā <br />
            sārdhaṃ saśrāvakaiḥ saṃghair bhikṣubhiś ca jitendriyaiḥ //
             <span class="ref">KDA_10</span></p>
         
         
         <p id="KDA_11">
            bhikṣuṇyupāsikābhiś ca celakopāsakais tathā <br />
            bodhisatvamahāsatvaiḥ satvārthabodhivāñchibhiḥ //
             <span class="ref">KDA_11</span></p>
         
         
         <p id="KDA_12">
            śrāvastyāṃ rājadhānyāṃ vai jetavane manorame <br />
            vihāre vyaharad dharmaṃ deśayañ chubhayas sadā //
             <span class="ref">KDA_12</span></p>
         
         
         <p id="KDA_13">
            tadā bhagavatā satvavinayānugrahārthinā <br />
            āmantrya bhikṣavaḥ sarve samyagājñāpitā iti //
             <span class="ref">KDA_13</span></p>
         
         
         <p id="KDA_14">
            gacchata bhikṣavo yūyaṃ satvānāṃ vinayārthataḥ <br />
            deśān pratyabhigacchantaḥ prakāśayata saṃvṛtim* //
             <span class="ref">KDA_14</span></p>
         
          <span class="pb"><a href="#Vaidya" title="the text appended to P.L. Vaidya's edition of the Avadanasataka (Darbhanga 1958, Buddhist Sanskrit Texts ; 19)">Vaidya</a>, p. 266</span>
         
         
         <p id="KDA_15">
            tathety eva pratiśrutya śāstuḥ pādau praṇamya ca <br />
            śrāvakā bhikṣavaś caiva pratasthus te niyoginaḥ //
             <span class="ref">KDA_15</span></p>
         
         
         <p id="KDA_16">
            guro ājñāṃ vahantas te kecit prācīṃ diśaṃ gatāḥ <br />
            deśayanti sma saddharmaṃ pratideśānupāsthitāḥ //
             <span class="ref">KDA_16</span></p>
         
         
         <p id="KDA_17">
            dakṣiṇasyāṃ tathā kecit kecic ca paścimāṃ diśam* <br />
            tathottarāṃ diśaṃ gatvā vidikṣu cāpi sarvataḥ //
             <span class="ref">KDA_17</span></p>
         
         
         <p id="KDA_18">
            teṣāṃ dhyānaratā ye vai te viviktasukhaiṣiṇaḥ <br />
            meror upariṣaṇḍāyām adhyūṣur dhyānatatparāḥ //
             <span class="ref">KDA_18</span></p>
         
         
         <p id="KDA_19">
            tadābdher garuḍenaiko nāgapotaḥ samuddhṛtaḥ <br />
            tam āśramam upānīya bhakṣitum upacakrame //
             <span class="ref">KDA_19</span></p>
         
         
         <p id="KDA_20">
            tatrasthās tena nāgena bhikṣavo dhyānasaṃratāḥ <br />
            dṛṣṭvaiva suprasannena manasā praṇidhir dadhe //
             <span class="ref">KDA_20</span></p>
         
         
         <p id="KDA_21">
            dhanyās te bhikṣavo hy ete saddharmasukhacāriṇaḥ <br />
            aham api ca bhūyāsaṃ tādṛgdharmasamāhitaḥ //
             <span class="ref">KDA_21</span></p>
         
         
         <p id="KDA_22">
            iti praṇidhiṃ kurvāṇo jīvitād vyavaropitaḥ <br />
            tatraiva garuḍenaivaṃ bhakṣito 'bhūt sa nāgakaḥ //
             <span class="ref">KDA_22</span></p>
         
         
         <p id="KDA_23">
            tataḥ kālagatas tatra śrāvastyāṃ puri + + + <br />
            bhūtināmnā dvijasyāsau bhāryāyā garbham āviśat* //
             <span class="ref">KDA_23</span></p>
         
         
         <p id="KDA_24">
            tataś ca kramatas tasyā garbhaḥ samanuvardhitaḥ <br />
            tatas tatsamaye prāpte dārakaḥ samajāyata //
             <span class="ref">KDA_24</span></p>
         
         
         <p id="KDA_25">
            tataḥ pitā ca taṃ dṛṣṭā dārakaṃ saṃprasādikam* <br />
            darśanīyaṃ subhadrāṅgaṃ muhuḥ paśyann ananda saḥ //
             <span class="ref">KDA_25</span></p>
         
         
         <p id="KDA_26">
            tato jātimahaṃ kṛtvā jñānīnāhūya cādarāt* <br />
            bhavanto 'sya nu kiṃ nāma kriyatām iti so 'bravīt* //
             <span class="ref">KDA_26</span></p>
         
         
         <p id="KDA_27">
            jñātayo 'pi tathā śrutvā dṛṣṭvā cainaṃ ca bālakam* <br />
            sarve harṣasamāpannā bhūtiṃ tam abruvaṃs tathā //
             <span class="ref">KDA_27</span></p>
         
         
         <p id="KDA_28">
            yasmād bhūter ayaṃ putraṃ sujāto lakṣaṇānvitaḥ <br />
            tasmāt subhūtir ity eva nāmnā bhavatu viśrutaḥ //
             <span class="ref">KDA_28</span></p>
         
         
         <p id="KDA_29">
            tathā kramād vivṛddho 'sau subhūtir bālasundaraḥ <br />
            kumāratvaṃ kramāt prāpto rarāma sa vayonvitaḥ //
             <span class="ref">KDA_29</span></p>
         
          <span class="pb"><a href="#Vaidya" title="the text appended to P.L. Vaidya's edition of the Avadanasataka (Darbhanga 1958, Buddhist Sanskrit Texts ; 19)">Vaidya</a>, p. 267</span>
         
         
         <p id="KDA_30">
            pūrvakarmabalādhānāt krodhanaḥ krūrabhāṣaṇaḥ <br />
            kiṃcin nimittasaṃruṣṭo vigrahe nirato 'bhavat //
             <span class="ref">KDA_30</span></p>
         
         
         <p id="KDA_31">
            paruṣībhūtacittatvān na tasya ko 'py abhūt suhṛt* <br />
            sarvajñātiviruddhatvāt pitṛbhyām apy upekṣitaḥ //
             <span class="ref">KDA_31</span></p>
         
         
         <p id="KDA_32">
            bandhubhiś ca parityakto naiva kasyāpy abhūt priyaḥ <br />
            viśrambhapraṇayaṃ tasmin naiva kaścid abhāṣata //
             <span class="ref">KDA_32</span></p>
         
         
         <p id="KDA_33">
            sthātuṃ gantuṃ tathā bhoktuṃ śayituṃ vābhilāpitum* <br />
            tenaiva krodhinā sārdhaṃ samutsehur na kecana //
             <span class="ref">KDA_33</span></p>
         
         
         <p id="KDA_34">
            tadā pitrā niyukto 'sau lipiśālām upāgamat* <br />
            subhūtiś ca guruṃ natvā lipim anvagrahīt kramāt* //
             <span class="ref">KDA_34</span></p>
         
         
         <p id="KDA_35">
            tato vyākaraṇādīni sarvaśāstrāṇy anukramāt* <br />
            so 'dhītyaiṣāṃ suśīghreṇa pāraṃ prāpa subuddhimān* //
             <span class="ref">KDA_35</span></p>
         
         
         <p id="KDA_36">
            tathā vedān adhītyaivaṃ sāṅgopāṅgān yathākramam* <br />
            atharvam apy adhītuṃ sa prārabhat tīkṣṇamānasaḥ //
             <span class="ref">KDA_36</span></p>
         
         
         <p id="KDA_37">
            tatra pitā dvijo bhūtir atharvādhītasaṃratam* <br />
            subhūtiṃ svātmajaṃ putraṃ dṛṣṭvaivaṃ samacintayat* //
             <span class="ref">KDA_37</span></p>
         
         
         <p id="KDA_38">
            subhūtir mama putro 'yam agnikalpaḥ sutīkṣṇadhīḥ <br />
            kadācit kupito roṣāl loke 'narthaṃ kariṣyati //
             <span class="ref">KDA_38</span></p>
         
         
         <p id="KDA_39">
            tad anvāharitavyo 'yam ātharvaṇāt prayatnataḥ <br />
            ṛṣiṣu preṣayitvainaṃ yojayiṣye ca saṃyame //
             <span class="ref">KDA_39</span></p>
         
         
         <p id="KDA_40">
            iti matvā pitā bhūtiḥ subhūtiṃ svātmajaṃ tathā <br />
            ātharvaṇād vinirhṛtya prabodhayaṃs tam abravīt* //
             <span class="ref">KDA_40</span></p>
         
         
         <p id="KDA_41">
            śṛṇu putra mayā proktaṃ hitārthaṃ tava saṃmatam* <br />
            tvaṃ hi vidvān mahāvijñaḥ sarvaśāstrāṅgapāragaḥ //
             <span class="ref">KDA_41</span></p>
         
         
         <p id="KDA_42">
            kiṃ tavātharvavedena māyākleśārthasādhinā <br />
            viramya tadadhiṣṭhānād ṛṣicaryāṃ samācara //
             <span class="ref">KDA_42</span></p>
         
         
         <p id="KDA_43">
            munīnām upadeśāni pratilabhya jitendriyaḥ <br />
            śāntātmā sukham āsthāya carasva vratam uttamam* //
             <span class="ref">KDA_43</span></p>
         
         
         <p id="KDA_44">
            dhanyās te vītarāgā ye gurubhaktāś ca nirmadāḥ <br />
            viviktāraṇyavāseṣu vasanti dhyāyinaḥ sadā //
             <span class="ref">KDA_44</span></p>
         
          <span class="pb"><a href="#Vaidya" title="the text appended to P.L. Vaidya's edition of the Avadanasataka (Darbhanga 1958, Buddhist Sanskrit Texts ; 19)">Vaidya</a>, p. 268</span>
         
         
         <p id="KDA_45">
            ye 'pi parigrahāṃs tyaktvā bhavanti brahmacāriṇaḥ <br />
            devānām api te mānyā vandanīyāḥ sadā khalu //
             <span class="ref">KDA_45</span></p>
         
         
         <p id="KDA_46">
            ye pravrajyāṃ samāgṛhya śāntātmāno jitendriyāḥ <br />
            avasanti puṇyatīrtheṣu te 'pi hi paramarṣayaḥ //
             <span class="ref">KDA_46</span></p>
         
         
         <p id="KDA_47">
            kāmabhogyāni ye hitvā sādhayante tapovane <br />
            phalamūlodakais tuṣṭās te 'pi dhanyā dvijottamāḥ //
             <span class="ref">KDA_47</span></p>
         
         
         <p id="KDA_48">
            ye 'pi kleśān vinirjitya caturbrahmavihāriṇaḥ <br />
            bhikṣāśinaḥ samādhisthās te hi brahmavidāṃ varāḥ //
             <span class="ref">KDA_48</span></p>
         
         
         <p id="KDA_49">
            ye cāparigrahītāro nirlobhāḥ satyavādinaḥ <br />
            nirmadā nirahaṃkārās ta eva brāhmaṇottamāḥ //
             <span class="ref">KDA_49</span></p>
         
         
         <p id="KDA_50">
            yasya dātuṃ mano nāsti matsarākrāntacetasaḥ <br />
            vedaśāstrāgamais tasya kim eva svātmapoṣiṇaḥ //
             <span class="ref">KDA_50</span></p>
         
         
         <p id="KDA_51">
            yasya cittaṃ hy aviśuddhaṃ śīlasaṃvaravarjitam* <br />
            kiṃ bhāti muniveṣeṇa sa naṭarṣir ivonmadaḥ //
             <span class="ref">KDA_51</span></p>
         
         
         <p id="KDA_52">
            yasya loke dayā nāsti bālavṛddhādiduḥkhite <br />
            kiṃ tasya brahmavṛttena citte{na} parimohite //
             <span class="ref">KDA_52</span></p>
         
         
         <p id="KDA_53">
            yasya na kuśalotsāhaṃ citte lokārthaṃ sādhitum* <br />
            tasya kiṃ tapasā siddhe kevalaṃ pāpahetubhiḥ //
             <span class="ref">KDA_53</span></p>
         
         
         <p id="KDA_54">
            yasya cittaṃ pravikṣiptaṃ kleśād yair asamāhitam* <br />
            sa kiṃ guhāniviṣṭo 'pi na sādhur duṣṭajantuvat* //
             <span class="ref">KDA_54</span></p>
         
         
         <p id="KDA_55">
            yasya prajñā viśuddhā na saddharmaguṇasādhane <br />
            tasya kiṃ brahmacaryeṇa kevalaṃ duḥkhahetunā //
             <span class="ref">KDA_55</span></p>
         
         
         <p id="KDA_56">
            yaś ca dātā viśuddhātmā sarvasatvān upālakaḥ <br />
            nīco 'pi sa dvijakalpo yato dātā prajāpatiḥ //
             <span class="ref">KDA_56</span></p>
         
         
         <p id="KDA_57">
            yena saṃrakṣitaṃ nityaṃ śīlaṃ saṃyamasaṃvṛttam* <br />
            sa eva brāhmaṇaḥ śuddhaḥ śrotriyo vedanān yatiḥ //
             <span class="ref">KDA_57</span></p>
         
         
         <p id="KDA_58">
            yasya cittaṃ dayāśūlaṃ sarvasatvahiteṣitam* <br />
            caṇḍālo 'pi sa vipraḥ syāl lokeśo hi kṣamākaraḥ //
             <span class="ref">KDA_58</span></p>
         
         
         <p id="KDA_59">
            yenaiva duṣkaraṃ karma sādhitaṃ satvahetunā <br />
            sa eva brāhmaṇo dhīro viśvakarmā yato vidhiḥ //
             <span class="ref">KDA_59</span></p>
         
          <span class="pb"><a href="#Vaidya" title="the text appended to P.L. Vaidya's edition of the Avadanasataka (Darbhanga 1958, Buddhist Sanskrit Texts ; 19)">Vaidya</a>, p. 269</span>
         
         
         <p id="KDA_60">
            yasya cittaṃ sadā satvahitārtheṣu samādhitam* <br />
            sa hi vipro mahābhijño brahmā jñānarato yataḥ <span class="note">Speyer: dhyānarato</span> //
             <span class="ref">KDA_60</span></p>
         
         
         <p id="KDA_61">
            yasya prajñā jagallokahitānuśāsanojjvalā <br />
            saiva dvijavaro vijño vedadharmāsthito dvijaḥ //
             <span class="ref">KDA_61</span></p>
         
         
         <p id="KDA_62">
            yenaiva nirjitāḥ kleśāś caturbrahmavihāriṇā <br />
            svacitte bhāvitaṃ brahma sa eva brāhmaṇottamaḥ //
             <span class="ref">KDA_62</span></p>
         
         
         <p id="KDA_63">
            tasmāt putra mayā proktaṃ śrutvā lokahitotsukaḥ <br />
            sarvakleśān vinirjitya saddharmābhirato bhava //
             <span class="ref">KDA_63</span></p>
         
         
         <p id="KDA_64">
            iti pitur vacaḥ śrutvā subhūtiḥ so 'numoditaḥ <br />
            kṛtāñjalis tathā natvā pitaram ity abhāṣata //
             <span class="ref">KDA_64</span></p>
         
         
         <p id="KDA_65">
            tathā satyaṃ manas tāta rocate tapase mama <br />
            tad ājñāṃ dehi me tāta cariṣye brahmasadvratam* //
             <span class="ref">KDA_65</span></p>
         
         
         <p id="KDA_66">
            tenaivaṃ prārthyamāno 'sau subhūtinā pitā tataḥ <br />
            pariṣvajyātmajaṃ putraṃ punar apy abravīn mudā //
             <span class="ref">KDA_66</span></p>
         
         
         <p id="KDA_67">
            evaṃ cet tava vāñchāsti putra brahmasusādhanaiḥ <br />
            cara brahmavrataṃ samyagdhīracittasamāhitaḥ //
             <span class="ref">KDA_67</span></p>
         
         
         <p id="KDA_68">
            ādau krodharipuṃ jitvā duṣṭabhārān vinirjaya <span class="note">Speyer: duṣṭamārān</span> <br />
            yāvat krodham anirjitya duṣṭāñjetuṃ na śaknuyāḥ //
             <span class="ref">KDA_68</span></p>
         
         
         <p id="KDA_69">
            yāvad duṣṭān anirjitya dharme sthātuṃ na śaknuyāḥ <br />
            asusaṃsthitadharmāṇaṃ hanyur mārā hi sarvathā //
             <span class="ref">KDA_69</span></p>
         
         
         <p id="KDA_70">
            tasmād vāñchati yo brahma tenādau cittakoṭarāt* <br />
            viniḥkṛṣya prayatnena hantavyaḥ krodhapannagaḥ //
             <span class="ref">KDA_70</span></p>
         
         
         <p id="KDA_71">
            krodho hi vasate yasya citte mānamadākule <br />
            tāvat sadguṇayukto 'pi sevyate naiva sajjanaiḥ //
             <span class="ref">KDA_71</span></p>
         
         
         <p id="KDA_72">
            tasmāt sarvaprayatnena krodhajiṣṇuḥ samāhitaḥ <br />
            pravrajyāṃ samupāsiśritya cara brāhmaṇyam ādarāt* //
             <span class="ref">KDA_72</span></p>
         
         
         <p id="KDA_73">
            tathety asau pratiśrutya subhūtiḥ saṃpramoditaḥ <br />
            sahasā pitarau natvā munīnām āśramaṃ yayau //
             <span class="ref">KDA_73</span></p>
         
         
         <p id="KDA_74">
            tatra prāpto munīn natvā kṛtāñjalipuṭo mudā <br />
            brāhmaṇyasaṃvaraṃ prāptuṃ pravrajyāṃ samayācata //
             <span class="ref">KDA_74</span></p>
         
          <span class="pb"><a href="#Vaidya" title="the text appended to P.L. Vaidya's edition of the Avadanasataka (Darbhanga 1958, Buddhist Sanskrit Texts ; 19)">Vaidya</a>, p. 270</span>
         
         
         <p id="KDA_75">
            guro brahmavidāṃ śreṣṭha kalyāṇavartmadeśaka <br />
            pravrajyāṃ dehi me satyaṃ careyaṃ bhavamuktaye //
             <span class="ref">KDA_75</span></p>
         
         
         <p id="KDA_76">
            iti tasya vacaḥ śrutvā gurur brahmavidāṃ varaḥ <br />
            ehi vatsa cara brahmacaryaṃ jitvā ṣaḍ indriyam* //
             <span class="ref">KDA_76</span></p>
         
         
         <p id="KDA_77">
            ity ukto guruṇā so 'bhūt subhūtir muniveṣabhṛt* <br />
            brahmavihārasaṃpanno vinītaḥ śraddhayānvitaḥ //
             <span class="ref">KDA_77</span></p>
         
         
         <p id="KDA_78">
            tathāpi daivasāmarthyāt krodhasaṃraktamānasaḥ <br />
            kiṃcin nimittamātre 'pi vigrahavān asaṃyataḥ //
             <span class="ref">KDA_78</span></p>
         
         
         <p id="KDA_79">
            vedasiddhāntaśāstreṣu vivādī krodhabāhulaḥ <br />
            atīva roṣasaṃkruṣṭo vicikṣepa yatīn api //
             <span class="ref">KDA_79</span></p>
         
         
         <p id="KDA_80">
            dharmārthakāmamokṣeṣu nirapekṣaḥ sutīkṣṇavāk* <br />
            sarvatra munibhiś cāpi vijagrāhāsamāhitaḥ //
             <span class="ref">KDA_80</span></p>
         
         
         <p id="KDA_81">
            ity enaṃ krodhasaṃraktaṃ vedasiddhāntamāninam* <br />
            subhūtiṃ brāhmaṇaṃ dṛṣṭvā guruś caivam acintayat* //
             <span class="ref">KDA_81</span></p>
         
         
         <p id="KDA_82">
            aho daivabalādhānāt subhūtir brāhmaṇo 'py ayam* <br />
            svasiddhāntasamāno 'dya krūravāgvigrahotsukaḥ //
             <span class="ref">KDA_82</span></p>
         
         
         <p id="KDA_83">
            agnikalpo mahātīkṣṇaḥ sarvaśāstrārthakovidaḥ <br />
            viśārado mahābhijño dharmasaṃyamatatparaḥ //
             <span class="ref">KDA_83</span></p>
         
         
         <p id="KDA_84">
            tapaś caraṇasaṃraktas tīkṣṇabuddhiḥ kṛtodyamaḥ <br />
            mahotsāho mahāvīraḥ siddhavidyo mahotkaṭaḥ //
             <span class="ref">KDA_84</span></p>
         
         
         <p id="KDA_85">
            sarvaśāstrakalābhijño mantrasiddhiprayogavit* <br />
            vedasiddhāntayogānāṃ pāragaś ca mahāsudhīḥ //
             <span class="ref">KDA_85</span></p>
         
         
         <p id="KDA_86">
            kiṃ tu krodhāviśuddhātmā vigrahī vādasaṃrataḥ <br />
            kiṃcin nimittamātre 'pi vikruṣṭo 'tha ruṣāśayaḥ //
             <span class="ref">KDA_86</span></p>
         
         
         <p id="KDA_87">
            kadācit kupito ruṣṭeḥ saṃkleśādhīracetanaḥ <br />
            śāpāśaniprahāreṇa loke 'narthaṃ kariṣyati //
             <span class="ref">KDA_87</span></p>
         
         
         <p id="KDA_88">
            tad ahaṃ saṃprabodhyainaṃ subhūtiṃ dvijasattamam* <br />
            samādhidhyānavaryāsu yojayeyaṃ sa sarvathā //
             <span class="ref">KDA_88</span></p>
         
         
         <p id="KDA_89">
            iti matvā guruś cainaṃ subhūtiṃ samabodhayat* <br />
            śṛṇu vatsa hitaṃ vakṣye tatra bhava samāhitaḥ //
             <span class="ref">KDA_89</span></p>
         
          <span class="pb"><a href="#Vaidya" title="the text appended to P.L. Vaidya's edition of the Avadanasataka (Darbhanga 1958, Buddhist Sanskrit Texts ; 19)">Vaidya</a>, p. 271</span>
         
         
         <p id="KDA_90">
            sarvavarṇāgrajo vipraḥ sarvajātivarottamaḥ <br />
            brāhmaṇo 'smīty ahaṃkāro na kartavyaḥ kadācana //
             <span class="ref">KDA_90</span></p>
         
         
         <p id="KDA_91">
            na jīvo brāhmaṇas tāvad yasmāt saṃskārato dvijaḥ <br />
            jīvaś ced brāhmaṇas tāvad vṛthā syād dharmasaṃskṛtaiḥ //
             <span class="ref">KDA_91</span></p>
         
         
         <p id="KDA_92">
            ādyante paśavo devā iti vede 'pi kathyate <br />
            tato dharmābhisaṃskāraiḥ sarve syur mānavā dvijāḥ //
             <span class="ref">KDA_92</span></p>
         
         
         <p id="KDA_93">
            śvapacā api dharmasthāḥ saṃskṛtāḥ syur dvijādhamāḥ <br />
            guṇadharmānusāraiś ca devā daityāś ca mānuṣāḥ //
             <span class="ref">KDA_93</span></p>
         
         
         <p id="KDA_94">
            satvadharmadharā devā rajodharmadharā narāḥ <br />
            tamodharmadharā daityā iti siddhāntasaṃmatam* //
             <span class="ref">KDA_94</span></p>
         
         
         <p id="KDA_95">
            iti dharmaguṇādhānāt traidhātukabhavālaye <br />
            caturyonisamudbhūtāḥ ṣaḍgatiṣu bhramanti te //
             <span class="ref">KDA_95</span></p>
         
         
         <p id="KDA_96">
            tatrāpi karmabhedena jātibhedā hy anekaśaḥ <br />
            jātiṣv api ca sarvāsu svakarmapariṇāmataḥ //
             <span class="ref">KDA_96</span></p>
         
         
         <p id="KDA_97">
            satvā naikavidhā jātā adhamottamam adhyamāḥ <br />
            ye satvās tāmasā raudrā hiṃsākarmānusaṃratāḥ <br />
            te 'dhobhuvanasaṃjātā vasanti kleśabhāginaḥ //
             <span class="ref">KDA_97</span></p>
         
         
         <p id="KDA_98">
            rajodharmaratā ye hi rāgacaryānusāriṇaḥ <br />
            te satvā bhūmisaṃjātā vasanti mānuṣādayaḥ //
             <span class="ref">KDA_98</span></p>
         
         
         <p id="KDA_99">
            satvadharmaratā ye tu sātvikāḥ śāntacāriṇaḥ <br />
            te devā nirmalānandā vasanti svargatiṃ gatāḥ //
             <span class="ref">KDA_99</span></p>
         
         
         <p id="KDA_100">
            tathaite sarvasatvāś ca guṇadharmānusārataḥ <br />
            svakṛtaṃ karma bhuñjanto bhrāmyanti tribhavālaye //
             <span class="ref">KDA_100</span></p>
         
         
         <p id="KDA_101">
            vṛddhiṃ prāpya guṇāś cettham ekaikaṃ guṇavṛddhitaḥ <br />
            + + + + + + + + + + + + + + + + + //
             <span class="ref">KDA_101</span></p>
         
         
         <p id="KDA_102">
            ākāśasya guṇaś caikaḥ śabda eva na cāparaḥ <br />
            śabdasparśau ca vāyor vai dvau guṇau parikīrtitau //
             <span class="ref">KDA_102</span></p>
         
         
         <p id="KDA_103">
            agneḥ śabdaś ca sparśaś ca rūpam eva trayo guṇāḥ <br />
            śabdasparśarūparasāś catvāry eva samīraṇe //
             <span class="ref">KDA_103</span></p>
         
         
         <p id="KDA_104">
            sparśaḥ śabdo raso rūpaṃ gandhaś ca pṛthivīguṇāḥ <br />
            evaṃ militayogaiś ca brahmāṇotpattir ucyate //
             <span class="ref">KDA_104</span></p>
         
          <span class="pb"><a href="#Vaidya" title="the text appended to P.L. Vaidya's edition of the Avadanasataka (Darbhanga 1958, Buddhist Sanskrit Texts ; 19)">Vaidya</a>, p. 272</span>
         
         
         <p id="KDA_105">
            sarve jīvā militvaiva brahmāṇāṃś ca samudbhavāḥ <span class="note">Speyer:brahmāṇāṃśasamudbhavāḥ</span> <br />
            caturaśīti lakṣāś ca proktā vai jīvajātayaḥ //
             <span class="ref">KDA_105</span></p>
         
         
         <p id="KDA_106">
            dharmataḥ sukhino bhūtāḥ pāpato duḥkhabhāginaḥ <br />
            miśrato miśrabhuktāra ity uktam avadānikaiḥ //
             <span class="ref">KDA_106</span></p>
         
         
         <p id="KDA_107">
            bhārate 'pi tathā proktam ṛṣibhiḥ karmavādibhiḥ <br />
            sapta vyādhā daśāraṇye mṛgāḥ kāliñjare girau //
             <span class="ref">KDA_107</span></p>
         
         
         <p id="KDA_108">
            cakravākau śaradvīpe haṃsāḥ sarasi mānase <br />
            te 'pi jātāḥ kurukṣetre brāhmaṇā vedapāragāḥ //
             <span class="ref">KDA_108</span></p>
         
         
         <p id="KDA_109">
            uktaṃ ca mānave dharme muninā muninā + + <br />
            mithyājīvena jīvan yaḥ patito brāhmaṇo hy asau //
             <span class="ref">KDA_109</span></p>
         
         
         <p id="KDA_110">
            vṛṣalīphenapītasya niḥśvāsopahatasya ca <br />
            tayaiva sahasuptasya niṣkṛtir nopalabhyate //
             <span class="ref">KDA_110</span></p>
         
         
         <p id="KDA_111">
            śūdrīhastena yo bhuñkte māsam ekaṃ nirantaram* <br />
            jīvamāno bhavec chūdro mṛtaś ca sa prajāyate //
             <span class="ref">KDA_111</span></p>
         
         
         <p id="KDA_112">
            adhītya caturo vedān sāṅgopāṅgāṃś ca tatvataḥ <br />
            śūdrāt pratigrahagrāhī brāhmaṇo jāyate kharaḥ //
             <span class="ref">KDA_112</span></p>
         
         
         <p id="KDA_113">
            kharo dvādaśa janmāni ṣaṣṭi janmāni sūkaraḥ <br />
            śvānaḥ saptati janmāni ity evaṃ manur abravīt* //
             <span class="ref">KDA_113</span></p>
         
         
         <p id="KDA_114">
            tathoktam avadāne 'pi buddhenādvayavādinā <br />
            brāhmaṇo 'dattam ādāya babhūva vānarādhipaḥ //
             <span class="ref">KDA_114</span></p>
         
         
         <p id="KDA_115">
            tatra sa buddhanāthāya dadau ca paṇasaṃ mudā <br />
            tataś ca mānavo bhūtvā pāṃśudātā hy abhūc chiśuḥ //
             <span class="ref">KDA_115</span></p>
         
         
         <p id="KDA_116">
            tatkarmaphalato rājā sarvānando babhūva saḥ <br />
            tatrāpi buddhanāthāya piṇḍapātaṃ dadau mudā //
             <span class="ref">KDA_116</span></p>
         
         
         <p id="KDA_117">
            taddīpaṃkaraprasādena bodhisatvo 'bhavan nṛpaḥ <span class="note">Speyer: bhaven</span> <br />
            sarvapāramitāḥ pūrya buddho 'pi sa bhaviṣyati //
             <span class="ref">KDA_117</span></p>
         
         
         <p id="KDA_118">
            ity uktam avadāne 'pi jinenādvayavādinā <br />
            tasmāc caivaṃ vijānīyā na jīvo brāhmaṇaḥ khalu //
             <span class="ref">KDA_118</span></p>
         
         
         <p id="KDA_119">
            jātyāpi brāhmaṇo naiva saṃskṛtas tu dvijo bhavet* <br />
            jātyā ced brāhmaṇo bhūto vṛthā syāt saṃskṛter vidhiḥ //
             <span class="ref">KDA_119</span></p>
         
          <span class="pb"><a href="#Vaidya" title="the text appended to P.L. Vaidya's edition of the Avadanasataka (Darbhanga 1958, Buddhist Sanskrit Texts ; 19)">Vaidya</a>, p. 273</span>
         
         
         <p id="KDA_120">
            smṛtau hi tat tathā proktaṃ nā jātyā dharmato dvijaḥ <br />
            + + + + + + + + + + + + + + + + //
             <span class="ref">KDA_120</span></p>
         
         
         <p id="KDA_121">
            dharmasaṃskṛtivṛttisthaḥ śvapaco 'pi dvijo bhavet* <br />
            tathā hi mānave dharme manunābhihitaṃ khalu //
             <span class="ref">KDA_121</span></p>
         
         
         <p id="KDA_122">
            araṇīgarbhasaṃbhūtaḥ kaṭhinākhyo mahāmuniḥ <br />
            tapasā brāhmaṇo jātas tasmāj jātir akāraṇam* //
             <span class="ref">KDA_122</span></p>
         
         
         <p id="KDA_123">
            kaivartigarbhasaṃbhūto vyāso nāma mahāmuniḥ <br />
            tapasā brāhmaṇo jātas tasmāj jātir akāraṇam* //
             <span class="ref">KDA_123</span></p>
         
         
         <p id="KDA_124">
            urvaśīgarbhasaṃbhūto vasiṣṭhākhyo mahāmuniḥ <br />
            tapasā brāhmaṇo jātas tasmāj jātir akāraṇam* //
             <span class="ref">KDA_124</span></p>
         
         
         <p id="KDA_125">
            hariṇīgarbhasaṃbhūto ṛṣyaśṛṅgo mahāmuniḥ <br />
            tapasā brāhmaṇo jātas tasmāj jātir akāraṇam* //
             <span class="ref">KDA_125</span></p>
         
         
         <p id="KDA_126">
            caṇḍālīgarbhasaṃbhūto viśvāmitro mahāmuniḥ <br />
            tapasā brāhmaṇo jātas tasmāj jātir akāraṇam* //
             <span class="ref">KDA_126</span></p>
         
         
         <p id="KDA_127">
            taṇḍulīgarbhasaṃbhūto nāradākhyo mahāmuniḥ <br />
            tapasā brāhmaṇo jātas tasmāj jātir akāraṇam* //
             <span class="ref">KDA_127</span></p>
         
         
         <p id="KDA_128">
            evam anye 'pi sarve ca ṛṣayo brahmacāriṇaḥ <br />
            tapasā brāhmaṇā bhūtā brāhmaṇīgarbhasaṃbhavāḥ //
             <span class="ref">KDA_128</span></p>
         
         
         <p id="KDA_129">
            dharmasaṃskārataḥ sarve mānavā brāhmaṇāḥ khalu <br />
            dharmavṛttipramāṇena sarve syur brāhmaṇā narāḥ //
             <span class="ref">KDA_129</span></p>
         
         
         <p id="KDA_130">
            ekavarṇam idaṃ sarvaṃ brahmasṛṣṭisamudbhavam* <br />
            dharmakalpavikalpena cāturvarṇyaṃ prakalpitam* //
             <span class="ref">KDA_130</span></p>
         
         
         <p id="KDA_131">
            sarve vai yonijā martyāḥ sarve mūtrapurīṣiṇaḥ <br />
            ekendriyakriyārthāś ca tasmāc chīlaguṇair dvijāḥ //
             <span class="ref">KDA_131</span></p>
         
         
         <p id="KDA_132">
            śūdro 'pi śīlasaṃpanno guṇavān brāhmaṇo bhavet* <br />
            brāhmaṇo 'pi kriyāhīnaḥ śūdrāt pratyavaro bhavet* //
             <span class="ref">KDA_132</span></p>
         
         
         <p id="KDA_133">
            guṇair dharmais tathā śīlair varṇā hy anekajātayaḥ <br />
            brahmajeṣu hi sarveṣu nareṣu kiṃ viśeṣatā //
             <span class="ref">KDA_133</span></p>
         
         
         <p id="KDA_134">
            yathā bhasmani sauvarṇe viśeṣa upalabhyate <br />
            brāhmaṇe cānyajātau vā na viśeṣo 'sti vai tathā //
             <span class="ref">KDA_134</span></p>
         
         
         <p id="KDA_134">
            yathā prakāśatamasor viśeṣa upalabhyate <br />
            brāhmaṇe cānyajātau vā viśeṣo naiṣa vidyate //
             <span class="ref">KDA_134</span></p>
         
          <span class="pb"><a href="#Vaidya" title="the text appended to P.L. Vaidya's edition of the Avadanasataka (Darbhanga 1958, Buddhist Sanskrit Texts ; 19)">Vaidya</a>, p. 274</span>
         
         
         <p id="KDA_136">
            na hi brāhmaṇa ākāśān maruto vā samudbhavaḥ <br />
            bhitvā vā pṛthivīṃ jāto jātavedā yathāraṇeḥ //
             <span class="ref">KDA_136</span></p>
         
         
         <p id="KDA_137">
            brāhmaṇā yonito jātāś caṇḍālā api yonitaḥ <br />
            śreṣṭhatve vṛṣalatve ca kiṃ vāsti bhedakāraṇam* //
             <span class="ref">KDA_137</span></p>
         
         
         <p id="KDA_138">
            brāhmaṇo 'pi mṛtotsṛṣṭo jugupsyo 'śucir ucyate <br />
            varṇās sathava cāpy anye kā nu tatra viśeṣatā //
             <span class="ref">KDA_138</span></p>
         
         
         <p id="KDA_139">
            yathā siṃhādijantūnāṃ padādibhedalakṣaṇam* <br />
            dehasaṃsthānaliṅgaiś ca narāṇāṃ kiṃ viśeṣatā //
             <span class="ref">KDA_139</span></p>
         
         
         <p id="KDA_140">
            yathā haṃsamayūrādipakṣiṇāṃ ca viśeṣatā <br />
            mukhādivarṇaśabdaiś ca narāṇāṃ nāsti bhedatā //
             <span class="ref">KDA_140</span></p>
         
         
         <p id="KDA_141">
            yathā ca kṛmikīṭānāṃ kāyasaṃsthānabhedatā <br />
            tathaiva narajātīnāṃ naivāsti bhedalakṣaṇam* //
             <span class="ref">KDA_141</span></p>
         
         
         <p id="KDA_142">
            yathā bhūruhavṛkṣāṇāṃ patrādyākārabhedatā <br />
            tathā nāsti manuṣyāṇām ākṛter bhedalakṣaṇam* //
             <span class="ref">KDA_142</span></p>
         
         
         <p id="KDA_143">
            tṛṇauṣadhādiśasyānāṃ yathākṛtiviśeṣatā <br />
            mānavānāṃ tathā nāsti saṃsthānaṃ bhinnalakṣaṇam* <span class="note">Speyer:saṃsthānabhinnaŚ</span> //
             <span class="ref">KDA_143</span></p>
         
         
         <p id="KDA_144">
            dhānyādivrīhijātīnāṃ varṇākārādilakṣaṇam* <br />
            tathā nāsti manuṣyāṇāṃ varṇākāraviśeṣatā //
             <span class="ref">KDA_144</span></p>
         
         
         <p id="KDA_145">
            jātikundādipuṣpāṇāṃ yathā varṇādibhedatā <br />
            mānavānāṃ tathā nāsti varṇagandhādibhedatā //
             <span class="ref">KDA_145</span></p>
         
         
         <p id="KDA_146">
            jalajānāṃ ca puṣpāṇāṃ padmādīnāṃ viśeṣatā <br />
            varṇasaṃsthānagandhāś ca narāṇāṃ tu tathā na hi //
             <span class="ref">KDA_146</span></p>
         
         
         <p id="KDA_147">
            yathāmrādiphalānāṃ ca svādādiguṇabhedatā <br />
            manujānāṃ tathā nāsti māṃsāsthiguṇabhedatā //
             <span class="ref">KDA_147</span></p>
         
         
         <p id="KDA_148">
            yathā ṣaḍrasajātīnāṃ guṇāsvādādibhedatā <br />
            tathā nāsti manuṣyāṇāṃ ṣaḍindriyaviśeṣatā //
             <span class="ref">KDA_148</span></p>
         
         
         <p id="KDA_149">
            yathā hemādidhātūnāṃ dravyavarṇādibhedatā <br />
            tathā nāsti manuṣyāṇāṃ saṃsthānavarṇabhedatā //
             <span class="ref">KDA_149</span></p>
         
         
         <p id="KDA_150">
            yathā vajrādiratnānāṃ saṃsthānavarṇabhedatā <br />
            tathā nāsti manuṣyāṇāṃ śarīrākārabhedatā //
             <span class="ref">KDA_150</span></p>
         
         
         <p id="KDA_151">
            samamāṃsādibhedāś ca ṣaḍindriyasamās tathā <br />
            ekāṃśato viśeṣo na kuto deheṣu bhedatā //
             <span class="ref">KDA_151</span></p>
         
          <span class="pb"><a href="#Vaidya" title="the text appended to P.L. Vaidya's edition of the Avadanasataka (Darbhanga 1958, Buddhist Sanskrit Texts ; 19)">Vaidya</a>, p. 275</span>
         
         
         <p id="KDA_152">
            yathā hi bālakā bālā krīḍamānā mahāpathe <br />
            pāṃśupuñjāni saṃpiṇḍya svayaṃ nāmāni kurvate //
             <span class="ref">KDA_152</span></p>
         
         
         <p id="KDA_153">
            idaṃ kṣīram idaṃ māṃsam idaṃ ghṛtam idaṃ dadhi <br />
            na ca bālasya vacanāt pāṃśavo 'nnā bhavanti hi //
             <span class="ref">KDA_153</span></p>
         
         
         <p id="KDA_158">
            varṇās tathaiva catvāraḥ subhūta iti kalpitāḥ <br />
            pāṃśupuñjābhidhānena yogo 'py eṣa na vidyate //
             <span class="ref">KDA_158</span></p>
         
         
         <p id="KDA_155">
            na keśena na kaṛṇena na śīrṣeṇa na cakṣuṣā <br />
            na mukhena na nāsāyā na grīvayā na bāhunā //
             <span class="ref">KDA_155</span></p>
         
         
         <p id="KDA_156">
            norasā na ca pārśvena na pṛṣṭhenodareṇa vā <br />
            norubhyām atha jaṅgābhyāṃ pāṇipādanakhair na ca //
             <span class="ref">KDA_156</span></p>
         
         
         <p id="KDA_157">
            na svareṇa na varnena na sarvāṃśair na maithunaiḥ <br />
            naikā viśeṣatā vāpi manuṣyeṣu na vidyate //
             <span class="ref">KDA_157</span></p>
         
         
         <p id="KDA_158">
            tathā nāsti yathānyāsu jāter liṅgaṃ pṛthak pṛthak* <br />
            sāmāny akāraṇaṃ manye kiṃcin na bhedalakṣaṇam* //
             <span class="ref">KDA_158</span></p>
         
         
         <p id="KDA_169">
            saṃjñāmātreṇa kalpyante brāhmaṇāḥ kṣatriyās tathā <br />
            vaiśyāḥ śūdrās tathānye 'pi saṃjñāmātre hi kīrtitāḥ //
             <span class="ref">KDA_169</span></p>
         
         
         <p id="KDA_160">
            yathaikavṛkṣajātānāṃ phalānāṃ nāsti bhedatā <br />
            tathaikam anujātānāṃ kiṃ viśeṣatvalakṣaṇam* //
             <span class="ref">KDA_160</span></p>
         
         
         <p id="KDA_161">
            guṇadharmānucāreṇa jātibhedā bhavanti hi <br />
            cāturvarṇyam idaṃ loke sarvaṃ hi manusaṃbhavam* //
             <span class="ref">KDA_161</span></p>
         
         
         <p id="KDA_162">
            guṇadharmapramāṇena jāter naiva pramāṇatā <br />
            tathā ca procyate bauddhair avadānārthakovidaiḥ //
             <span class="ref">KDA_162</span></p>
         
         
         <p id="KDA_163">
            mānavā ye praśāntāsthā satyadharmavratānvitāḥ <br />
            brāhmaṇās te mahāśuddhāś caturbrahmavihāriṇaḥ //
             <span class="ref">KDA_163</span></p>
         
         
         <p id="KDA_164">
            parigrahān parityajya vanaprasthanivāsinaḥ <br />
            ye bhajanti sadā brahma vānaprasthā hi te dvijāḥ //
             <span class="ref">KDA_164</span></p>
         
         
         <p id="KDA_165">
            ṣaṭkarmaniratā ye tu śrotriyā gṛhavāsinaḥ <br />
            mahāyajñasamācārā upādhyāyā hi te dvijāḥ //
             <span class="ref">KDA_165</span></p>
         
         
         <p id="KDA_166">
            nirapekṣāḥ svadehe 'pi tyaktamārābhigocarāḥ <br />
            bhikṣāśino vratasthās te bhikṣavo brahmavādinaḥ //
             <span class="ref">KDA_166</span></p>
         
         
         <p id="KDA_167">
            ye ca mārān vinirjitya niḥsaṅgā dhīramānasāḥ <br />
            tapanti puṇyakṣetreṣu mānavās te tapasvinaḥ //
             <span class="ref">KDA_167</span></p>
         
          <span class="pb"><a href="#Vaidya" title="the text appended to P.L. Vaidya's edition of the Avadanasataka (Darbhanga 1958, Buddhist Sanskrit Texts ; 19)">Vaidya</a>, p. 276</span>
         
         
         <p id="KDA_168">
            daśākuśalanirbhuktā daśākuśalasaṃratāḥ <br />
            satyavāco vratasthā ye ṛṣayas te dvijottamāḥ //
             <span class="ref">KDA_168</span></p>
         
         
         <p id="KDA_169">
            ye ca lokapracāreṣu viratā dharmamānasāḥ <br />
            vācaṃyamāś ca te bhadrā munayaḥ satyavādinaḥ //
             <span class="ref">KDA_169</span></p>
         
         
         <p id="KDA_170">
            ye ca jitendriyagrāmā nirmuktabhavacārakāḥ <br />
            nirmamā nirahaṃkārā yatayo yogino 'pi te //
             <span class="ref">KDA_170</span></p>
         
         
         <p id="KDA_171">
            ye ca sthaṇḍilam āśritya caranti vratam ādarāt* <br />
            te 'pi ca mānavā dhīrāḥ sthaṇḍilā jaṭilās tathā <span class="note">Speyer: sthāṇḍilā</span> //
             <span class="ref">KDA_171</span></p>
         
         
         <p id="KDA_172">
            ye ca bhasmaviliptāṅgā hārābharaṇabhūṣitāḥ <br />
            kāpālikāś ca te vīrāḥ śmaśānavratacāriṇaḥ //
             <span class="ref">KDA_172</span></p>
         
         
         <p id="KDA_173">
            ye samiddhavyadravyāṇi juhvatyagnau samāhitāḥ <br />
            te hotāraś ca yajvāno vedadharmārthasādhakāḥ //
             <span class="ref">KDA_173</span></p>
         
         
         <p id="KDA_174">
            ye ca kṣatrāṇi rakṣantaḥ pālayanti sadā prajāḥ <br />
            satvarakṣāvratācārāḥ kṣatriyās te nṛpā narāḥ //
             <span class="ref">KDA_174</span></p>
         
         
         <p id="KDA_175">
            ye rañjayanti dharmārthe lokān nītiprayojakāḥ <br />
            rājānas te mahāvīrāḥ sarvadharmābhipālakāḥ //
             <span class="ref">KDA_175</span></p>
         
         
         <p id="KDA_176">
            ye ca satvahitādhāne vividhārthānukāriṇaḥ <br />
            veśayanti prajā dharme vaiśyās te hi narottamāḥ //
             <span class="ref">KDA_176</span></p>
         
         
         <p id="KDA_177">
            vratācāravihīnā ye satvarakṣārthacāriṇaḥ <br />
            manyante sevayā śuddhiṃ śūdrās te śreṣṭhinas tathā //
             <span class="ref">KDA_177</span></p>
         
         
         <p id="KDA_178">
            ye ca kṣetrāṇi karṣanti dhānyādivrīhisādhakāḥ <br />
            kṛṣikās te narā dhānyaiḥ satvajīvānupoṣakāḥ //
             <span class="ref">KDA_178</span></p>
         
         
         <p id="KDA_179">
            sādhayanti mahatkāryaṃ dhanādivastusaṃgrahaiḥ <br />
            vaṇikkarmābhisaṃyuktā vaṇijas te mahodyamāḥ //
             <span class="ref">KDA_179</span></p>
         
         
         <p id="KDA_180">
            ye ca sārthān samāhṛtya ratnākarasamāgatāḥ <br />
            sādhayanti ca ratnāni sārthavāhāś ca te narāḥ //
             <span class="ref">KDA_180</span></p>
         
         
         <p id="KDA_181">
            tathānye śilpavidyādīn ye ca kurvanti mānavāḥ <br />
            śilpinas te tathānye 'pi svarṇakārādayo narāḥ //
             <span class="ref">KDA_181</span></p>
         
         
         <p id="KDA_182">
            jyotir vidyāvido ye ca gaṇayanti divāniśam* <br />
            yugāntakālavijñātā gaṇakās te 'pi mānavāḥ //
             <span class="ref">KDA_182</span></p>
         
         
         <p id="KDA_183">
            dhātudoṣāny abhijñāya lokānāṃ paricārakāḥ <br />
            bhaiṣajyaṃ ye dadanty eva bhiṣajas te hi vaidyakāḥ //
             <span class="ref">KDA_183</span></p>
         
          <span class="pb"><a href="#Vaidya" title="the text appended to P.L. Vaidya's edition of the Avadanasataka (Darbhanga 1958, Buddhist Sanskrit Texts ; 19)">Vaidya</a>, p. 277</span>
         
         
         <p id="KDA_184">
            bhūtadoṣāṇy abhijñāya balipūjāvidhānataḥ <br />
            śamayanti ca ye bhūtān bhautikās te 'pi mānavāḥ //
             <span class="ref">KDA_184</span></p>
         
         
         <p id="KDA_185">
            evaṃ cānye 'pi ye satvā yad yat karmānucāriṇaḥ <br />
            tat tat karmānuśīlena jātidharmapravṛttikāḥ //
             <span class="ref">KDA_185</span></p>
         
         
         <p id="KDA_186">
            tato ye mānavāḥ krūrā nirdayāḥ satvahiṃsakāḥ <br />
            caṇḍavṛttipracārāś ca caṇḍālā iti te smṛtāḥ //
             <span class="ref">KDA_186</span></p>
         
         
         <p id="KDA_187">
            ye bhajanti śivaṃ nityaṃ śivabhaktiparāyaṇāḥ <br />
            te śaivā manujā jñeyāḥ śivadharmānucārataḥ //
             <span class="ref">KDA_187</span></p>
         
         
         <p id="KDA_188">
            ye bhajanti viṣṇuṃ nityaṃ viṣṇubhaktiparāyaṇāḥ <br />
            viṣṇudharmasamācārād vaiṣṇavās te 'pi mānavāḥ //
             <span class="ref">KDA_188</span></p>
         
         
         <p id="KDA_189">
            brahmāṇaṃ ye bhajayanty eva brahmabhaktiparāyaṇāḥ <br />
            brahmadharmasamācārād brāhmaṇās te 'pi mānavāḥ //
             <span class="ref">KDA_189</span></p>
         
         
         <p id="KDA_190">
            ye bhajanti mahāraudraṃ bhairavabhaktimānasāḥ <br />
            mahāraudrāś ca te khyātā bhairavikāś ca mānavāḥ //
             <span class="ref">KDA_190</span></p>
         
         
         <p id="KDA_191">
            ye ca māheśvarīṃ devīṃ bhajanti kuladharmiṇaḥ <br />
            māheśvarīvratādhārāḥ kālikās te 'pi mānavāḥ //
             <span class="ref">KDA_191</span></p>
         
         
         <p id="KDA_192">
            yee bhajanti sadā buddhaṃ bauddhadharmaparāyaṇāḥ <br />
            te 'pi ca mānavā bauddhāḥ saṃbodhipadasādhinaḥ //
             <span class="ref">KDA_192</span></p>
         
         
         <p id="KDA_193">
            ye bhajanti jinaṃ caiva jainadharmaparāyaṇāḥ <br />
            te 'pi ca manujā jainā jainadharmānucāraṇāt* //
             <span class="ref">KDA_193</span></p>
         
         
         <p id="KDA_194">
            evaṃ cānye 'pi ye satvā vratacaryānuliṅginaḥ <br />
            te 'pi ca mānavāḥ sarve dharmacaryānuvarṇinaḥ //
             <span class="ref">KDA_194</span></p>
         
         
         <p id="KDA_195">
            yādṛśaṃ sādhyate karma tādṛśī jātitā bhavet* <br />
            prajāpatir hi caikatve nirviśeṣo 'bhavad yataḥ //
             <span class="ref">KDA_195</span></p>
         
         
         <p id="KDA_196">
            na cendriyeṣu nānātvaṃ kriyāvādena dṛśyate <br />
            brāhmaṇe cānyajātau vā naiṣāṃ kiṃcid viśiṣyate //
             <span class="ref">KDA_196</span></p>
         
         
         <p id="KDA_197">
            na hy ātmanaḥ samutkarṣāc chreṣṭhatvam iha yujyate <br />
            śukraśoṇitasaṃbhūtaṃ yonijaṃ sarvam eva hi //
             <span class="ref">KDA_197</span></p>
         
         
         <p id="KDA_198">
            cāturvarṇyam idaṃ lokam iti tīrthyair vikalpitam* <br />
            brahmajā brāhmaṇā naivaṃ dharmasaṃskārajāḥ khalu //
             <span class="ref">KDA_198</span></p>
         
         
         <p id="KDA_199">
            yadi vā brahmajā viprā brāhmaṇī kutra saṃbhavā <br />
            brāhmaṇy api tathā caiva brahmajā yadi sāṃpratam* //
             <span class="ref">KDA_199</span></p>
         
          <span class="pb"><a href="#Vaidya" title="the text appended to P.L. Vaidya's edition of the Avadanasataka (Darbhanga 1958, Buddhist Sanskrit Texts ; 19)">Vaidya</a>, p. 278</span>
         
         
         <p id="KDA_200">
            brāhmaṇasya ca sā bhāryā syāc caivedaṃ na yuktitaḥ <br />
            na bhāryā bhaginī yuktā brahmaṇāṃ brahmajā yadi //
             <span class="ref">KDA_200</span></p>
         
         
         <p id="KDA_201">
            na satvā brahmaṇo jātāḥ karmasaṃskārajās tvamī <br />
            nihīnotkṛṣṭamadhyāś ca satvā nānāśrayāḥ pṛthak* //
             <span class="ref">KDA_201</span></p>
         
         
         <p id="KDA_202">
            teṣāṃ hi jātisāmānyād brāhmaṇe kṣatriye tathā <br />
            vaiśyaśūdre tathānyeṣu samaṃ jñānaṃ pravartate //
             <span class="ref">KDA_202</span></p>
         
         
         <p id="KDA_203">
            śīlaṃ pradhānaṃ na kulaṃ pradhānaṃ kulena kiṃ śīlavivarjitena <br />
            bahavo narā nīcakulaprasūtāḥ svargaṃ gatāḥ śīlam upetya dhīrāḥ //
             <span class="ref">KDA_203</span></p>
         
         
         <p id="KDA_204">
            na jātir dṛśyate devaiḥ śīlaḥ kalyāṇakārakaḥ <br />
            caṇḍālo 'pi hi śīlasthas taṃ devā brāhmaṇaṃ viduḥ //
             <span class="ref">KDA_204</span></p>
         
         
         <p id="KDA_205">
            satyaṃ brahma tapo brahma śīlaś cendriyasaṃyamaḥ <br />
            sarvabhūtadayā brahma etad brāhmaṇalakṣaṇam* //
             <span class="ref">KDA_205</span></p>
         
         
         <p id="KDA_206">
            satyaṃ nāsti tapo nāsti nāsti cendriyasaṃyamaḥ <br />
            sarvabhūtadayā nāsti etac caṇḍālalakṣaṇam* //
             <span class="ref">KDA_206</span></p>
         
         
         <p id="KDA_207">
            devamanuṣyanārīṇāṃ tiryagyonigateṣv api <br />
            maithunaṃ nādhigacchanti te narā brāhmaṇāḥ khalu //
             <span class="ref">KDA_207</span></p>
         
         
         <p id="KDA_207">
            śūdrīhastena yo bhuṅkte māsam ekaṃ nirantaram* <br />
            jīvamāno bhavec chūdro mṛtaḥ sa śvā prajāyate //
             <span class="ref">KDA_207</span></p>
         
         
         <p id="KDA_208">
            śūdrīparivṛto vipraḥ śūdrī ca gṛhamedhinī <br />
            varjitaḥ pitṛdevaiś ca rauravaṃ so 'dhigacchati //
             <span class="ref">KDA_208</span></p>
         
         
         <p id="KDA_210">
            tasmād dharmatapaḥśīlasaṃyamajñānato dvijaḥ <br />
            na tv etair hi vinā vipraḥ kiṃ syāt saṃskāramātrataḥ //
             <span class="ref">KDA_210</span></p>
         
         
         <p id="KDA_211">
            tan na śarīrasaṃskāramātreṇa brāhmaṇo bhavet* <br />
            saṃskṛtena dvijo vā cec chūdro 'pi saṃskṛto dvijaḥ //
             <span class="ref">KDA_211</span></p>
         
         
         <p id="KDA_212">
            yadi vipraḥ śarīraḥ syāt pāvako brahmahā bhavet* <br />
            brahmahatyā ca bandhūnāṃ śarīradahanād bhavet* //
             <span class="ref">KDA_212</span></p>
         
         
         <p id="KDA_123">
            brāhmaṇabījasaṃbhūtaḥ śūdro 'pi na kathaṃ dvijaḥ <br />
            tasmād dhi brāhmaṇo naiva dehasaṃskāramātrataḥ //
             <span class="ref">KDA_123</span></p>
         
         
         <p id="KDA_214">
            sadyaḥ patati māṃsena dhātvannakṣiravikrayī <br />
            brāhmaṇo 'pi bhavec chūdraḥ surayā lavaṇena ca //
             <span class="ref">KDA_214</span></p>
         
         
         <p id="KDA_215">
            ākāśagāmino priyāḥ patitā māṃsabhakṣaṇāt* <br />
            viprāṇāṃ patanaṃ dṛṣṭvā tato māṃsāni varjayet //
             <span class="ref">KDA_215</span></p>
         
          <span class="pb"><a href="#Vaidya" title="the text appended to P.L. Vaidya's edition of the Avadanasataka (Darbhanga 1958, Buddhist Sanskrit Texts ; 19)">Vaidya</a>, p. 279</span>
         
         
         <p id="KDA_216">
            bhakṣyante yena māṃsāni bhakṣyate tena kiṃ na hi <br />
            abhakṣyabhakṣaṇāc caiva brāhmaṇaḥ patito bhavet* //
             <span class="ref">KDA_216</span></p>
         
         
         <p id="KDA_217">
            patito brāhmaṇaś caivaṃ saṃskāraṃ nārhati punaḥ <br />
            tasmāj jñānaṃ vinā naiva śarīro brāhmaṇo bhavet* //
             <span class="ref">KDA_217</span></p>
         
         
         <p id="KDA_218">
            jñānavān hi bhavet pūjyo brāhmaṇā api mānavāḥ <br />
            samāneṣu ca deheṣu kutrāpy asti viśeṣatā //
             <span class="ref">KDA_218</span></p>
         
         
         <p id="KDA_219">
            tasmāj jñānapramāṇena na śarīrapramāṇatā <br />
            yathā karoti bhāṇdāni mṛttikayaiva bhārgavaḥ //
             <span class="ref">KDA_219</span></p>
         
         
         <p id="KDA_220">
            mṛttikāyā na bhedo 'sti tatkṛtabhājaneṣv api <br />
            kiṃ tu prakṣiptavastūnāṃ saṃjñayākhyāyate khalu //
             <span class="ref">KDA_220</span></p>
         
         
         <p id="KDA_221">
            prakṣiptaṃ yatra yad dravyaṃ tad bhāṇḍaṃ tena lakṣyate <br />
            jñānadharmaguṇācārair lakṣyate mānavas tathā //
             <span class="ref">KDA_221</span></p>
         
         
         <p id="KDA_222">
            jñānadharmaguṇācārair vihīno mānavaḥ paśuḥ <br />
            jñānavijñānabhedena vartate guṇabhedatā //
             <span class="ref">KDA_222</span></p>
         
         
         <p id="KDA_223">
            guṇabhedād bhaved dharmabhedā ca saṃprajāyate <br />
            dharmabhedāt tataḥ karmabhedatā saṃpravartate //
             <span class="ref">KDA_223</span></p>
         
         
         <p id="KDA_224">
            karmabhedāt tathācārabhedatā ca pravartate <br />
            tathācāraviśeṣeṇa jātibhedāḥ pravartitāḥ //
             <span class="ref">KDA_224</span></p>
         
         
         <p id="KDA_225">
            mahābhūtasamudbhūtaskandheṣv āyataneṣu ca <br />
            sarvajantuśarīreṣu sameṣu kā viśeṣatā //
             <span class="ref">KDA_225</span></p>
         
         
         <p id="KDA_226">
            jñānavijñānamātreṇa bhidyante khalu mānavāḥ <br />
            jñānavijñānapātratvāt pūjyante nīcajā api //
             <span class="ref">KDA_226</span></p>
         
         
         <p id="KDA_227">
            jñānavijñānahīnatvān mānavo 'pi na pūjyate <br />
            paśuvatsa narākāraḥ tataḥ pūjā na cākṛteḥ //
             <span class="ref">KDA_227</span></p>
         
         
         <p id="KDA_228">
            jñānenāpi dvijo naiva karmācārapramāṇataḥ <br />
            jñānena yadi vā vipraḥ śūdro 'pi brāhmaṇo bhavet* //
             <span class="ref">KDA_228</span></p>
         
         
         <p id="KDA_229">
            anye 'pi bahavaḥ santi sakaivartādinīcajāḥ <br />
            jñānavantaś ca ye dhīrās te 'pi syur brāhmaṇāḥ khalu //
             <span class="ref">KDA_229</span></p>
         
         
         <p id="KDA_230">
            tamāc ca jñānamātreṇa brāhmaṇo na bhavet khalu <br />
            karmācārapramāṇena na jñānasya pramāṇatā //
             <span class="ref">KDA_230</span></p>
         
         
         <p id="KDA_231">
            karmaṇāpi dvijo naiva śuddhācārapramāṇataḥ <br />
            karmaṇā vai dvijāś caivaṃ sarve syur brāhmaṇāḥ khalu //
             <span class="ref">KDA_231</span></p>
         
          <span class="pb"><a href="#Vaidya" title="the text appended to P.L. Vaidya's edition of the Avadanasataka (Darbhanga 1958, Buddhist Sanskrit Texts ; 19)">Vaidya</a>, p. 280</span>
         
         
         <p id="KDA_232">
            santi hi bahavo loke mahāyajñādikarmiṇaḥ <br />
            kṣatriyavaiśyaśūdrāś ca kathaṃ na brāhmaṇā nu te //
             <span class="ref">KDA_232</span></p>
         
         
         <p id="KDA_233">
            tasmān na karmamātreṇa brāhmaṇāḥ syur narāḥ khalu <br />
            nāpi svācāramātreṇa brāhmaṇāḥ syus tathā narāḥ //
             <span class="ref">KDA_233</span></p>
         
         
         <p id="KDA_234">
            yadi svācārato vipraḥ sarve syur brāhmaṇāḥ khalu <br />
            ye ye svācāravantaś ca te te syur brāhmaṇāḥ kila //
             <span class="ref">KDA_234</span></p>
         
         
         <p id="KDA_235">
            santi ca bahavaḥ śūdrāḥ śuddhācārasamanvitāḥ <br />
            vratopavāsadharmiṣṭā nīcajā api santi ca //
             <span class="ref">KDA_235</span></p>
         
         
         <p id="KDA_236">
            te 'pi syur brāhmaṇāś caivaṃ yady ācārapramāṇatā <br />
            tasmād ācāramātreṇa brāhmaṇā naiva mānuṣāḥ //
             <span class="ref">KDA_236</span></p>
         
         
         <p id="KDA_237">
            vedenāpi tathā naiva brāhmaṇāḥ syur narottamāḥ <br />
            yadi vedair bhaved vipro rākṣaso 'pi dvijaḥ khalu //
             <span class="ref">KDA_237</span></p>
         
         
         <p id="KDA_238">
            tathābhūd rāvaṇo nāma rākṣaso vedapāragaḥ <br />
            sarve 'pi rākṣasāś caivaṃ vedakarmānucārakāḥ //
             <span class="ref">KDA_238</span></p>
         
         
         <p id="KDA_230">
            kathaṃ te brāhmaṇā naiva yadi vedād dvijo bhavet* <br />
            tasmāc ca vedamātreṇa naiva syur brāhmaṇāḥ khalu //
             <span class="ref">KDA_230</span></p>
         
         
         <p id="KDA_240">
            satyadharmapramāṇena sarvam ekaṃ jagad dhruvam* <br />
            cāturvarṇyam idaṃ lokaṃ tīrthikair iti kalpitam* //
             <span class="ref">KDA_240</span></p>
         
         
         <p id="KDA_241">
            tathā ca kalpyate lokabodhārtham iti tīrthikaiḥ <br />
            svayaṃbhūdehasaṃbhūtaṃ cāturvarṇyam idaṃ khalu //
             <span class="ref">KDA_241</span></p>
         
         
         <p id="KDA_242">
            mukhato brāhmaṇo jāto bāhubhyāṃ kṣatriyaḥ smṛtaḥ <br />
            ūrubhyāṃ saṃbhavo vaiśyaḥ padbhyāṃ śūdraḥ samudbhavaḥ //
             <span class="ref">KDA_242</span></p>
         
         
         <p id="KDA_243">
            tathā ced dhi bhaved doṣo dharmeṣu varṇavādinām* <br />
            agamyagamanāc caivaṃ kathaṃ dharmaviśuddhitā //
             <span class="ref">KDA_243</span></p>
         
         
         <p id="KDA_244">
            yadi vipro mukhāj jāto brāhmaṇī kutra saṃbhavā <br />
            brāhmaṇy api mukhāj jātā svasā bhāryā kathaṃ nanu //
             <span class="ref">KDA_244</span></p>
         
         
         <p id="KDA_245">
            tathā ca kṣatriyā jātā bāhubhyām eva cet tathā <br />
            kṣatriyasya bhaved bhāryā kṣatriyā bhaginī khalu //
             <span class="ref">KDA_245</span></p>
         
         
         <p id="KDA_246">
            vaiśyāpi hi tathā caivam ūrubhyām eva saṃbhavā <br />
            vaiśyasyāpi bhaved bhāryā vaiśyā tu bhaginī viśaḥ //
             <span class="ref">KDA_246</span></p>
         
         
         <p id="KDA_247">
            padbhyāṃ jāto yathā śūdraḥ śūdrī cāpi tathodbhavā <br />
            śūdrasyāpi bhaved bhāryā śūdrī hi bhaginī khalu //
             <span class="ref">KDA_247</span></p>
         
          <span class="pb"><a href="#Vaidya" title="the text appended to P.L. Vaidya's edition of the Avadanasataka (Darbhanga 1958, Buddhist Sanskrit Texts ; 19)">Vaidya</a>, p. 281</span>
         
         
         <p id="KDA_248">
            na yuktā bhaginī bhāryā tathā dharmaḥ kathaṃ bhavet* <br />
            agamyagamanāc caivam adharma eva saṃbhavet* //
             <span class="ref">KDA_248</span></p>
         
         
         <p id="KDA_249">
            tato 'tyantaviruddhaṃ syād brahmajā brāhmaṇā yadi <br />
            dharmakriyāviśeṣāt tu varṇāvasthāḥ pratiṣṭhitāḥ //
             <span class="ref">KDA_249</span></p>
         
         
         <p id="KDA_250">
            bhārate 'pi tathā caivaṃ dharmarājo yudhiṣṭhiraḥ <br />
            vaiśampāyanam āgamya prāñjaliḥ paryapṛcchata //
             <span class="ref">KDA_250</span></p>
         
         
         <p id="KDA_251">
            ke te ye brāhmaṇāḥ proktāḥ kiṃ vā brāhmaṇalakṣaṇam* <br />
            etad icchāmi bho jñātuṃ tadbhavān vyākarotu me //
             <span class="ref">KDA_251</span></p>
         
         
         <p id="KDA_252">
            iti śrutvā mahāvijño vaiśampāyana ādarāt* <br />
            pratyuvāceti kaunteya śṛṇu tat kathyate mayā //
             <span class="ref">KDA_252</span></p>
         
         
         <p id="KDA_253">
            kṣāntyādibhir guṇair yuktas tyaktadaṇḍo nirāmiṣaḥ <br />
            na hanti sarvabhūtāni prathamaṃ brāhmalakṣaṇam* //
             <span class="ref">KDA_253</span></p>
         
         
         <p id="KDA_254">
            yadā sarvaparadravyaṃ pathi vā yadi vā gṛhe <br />
            adattaṃ naiva gṛhṇāti dvitīyaṃ brāhmalakṣaṇam* //
             <span class="ref">KDA_254</span></p>
         
         
         <p id="KDA_255">
            tyaktakrūrasvabhāvas tu nirmamo niḥparigrahaḥ <br />
            muktaś carati yo nityaṃ tṛtīyaṃ brāhmalakṣaṇam* //
             <span class="ref">KDA_255</span></p>
         
         
         <p id="KDA_256">
            devamanuṣyanārīṇāṃ tiryagyonigateṣv api <br />
            maithunaṃ hi sadā tyaktaṃ caturthaṃ brāhmalakṣaṇam* //
             <span class="ref">KDA_256</span></p>
         
         
         <p id="KDA_257">
            satyaṃ śaucaṃ dayā śaucaṃ śaucam indriyanigrahaḥ <br />
            sarvabhūtadayā śaucaṃ tapaḥ śaucaṃ ca pañcamam* //
             <span class="ref">KDA_257</span></p>
         
         
         <p id="KDA_258">
            pañcalakṣaṇasaṃpanna īdṛśo yo bhaved dvijaḥ <br />
            tam ahaṃ brāhmaṇaṃ brūyāṃ śeṣāḥ śudrā yudhiṣṭhira //
             <span class="ref">KDA_258</span></p>
         
         
         <p id="KDA_259">
            na kulena na jātyā ca kriyābhir brāhmaṇo na ca <br />
            cāṇḍālo 'pi hi vṛttastho brāhmaṇaḥ sa yudhiṣṭhira //
             <span class="ref">KDA_259</span></p>
         
         
         <p id="KDA_260">
            ahiṃsā brahmacaryaṃ ca viśuddhātmāparigrahaḥ <br />
            phaleṣv anabhilipsātha brāhmaṇaḥ syād yudhiṣṭhira //
             <span class="ref">KDA_260</span></p>
         
         
         <p id="KDA_261">
            ekavarṇam idaṃ viśvaṃ pūrvam āsīd yudhiṣṭhira <br />
            karmakriyāviśeṣeṇa cāturvarṇyaṃ pratiṣṭhitam* //
             <span class="ref">KDA_261</span></p>
         
         
         <p id="KDA_262">
            sarve vai yonijā martyāḥ sarve mūtrapurīṣiṇaḥ <br />
            ekendriyakriyārthāś ca tasmāc chīlaguṇair dvijāḥ //
             <span class="ref">KDA_262</span></p>
         
         
         <p id="KDA_263">
            śūdro 'pi śīlasaṃpanno guṇavān brāhmaṇo bhavet* <br />
            brāhmaṇo 'pi kriyāhīnaḥ śūdrāt pratyavaro bhavet* //
             <span class="ref">KDA_263</span></p>
         
          <span class="pb"><a href="#Vaidya" title="the text appended to P.L. Vaidya's edition of the Avadanasataka (Darbhanga 1958, Buddhist Sanskrit Texts ; 19)">Vaidya</a>, p. 282</span>
         
         
         <p id="KDA_264">
            pañcendriyārṇavaṃ ghoraṃ yadi śūdro 'pi tīrṇavān* <br />
            tasmai dānaṃ pradātavyam aprameyaṃ yudhiṣṭhira //
             <span class="ref">KDA_264</span></p>
         
         
         <p id="KDA_265">
            na jātir dṛśyate rājan guṇāḥ kalyāṇakārakāḥ <br />
            guṇavidyānidhir vidvān brāhmaṇo brahmacārāṇāt* //
             <span class="ref">KDA_265</span></p>
         
         
         <p id="KDA_266">
            jīvitaṃ yasya lokārthe dharmārthe yasya jīvitam* <br />
            ahorātraṃ caren muktas taṃ devā brāhmaṇaṃ viduḥ //
             <span class="ref">KDA_266</span></p>
         
         
         <p id="KDA_267">
            parityajya gṛhāvāsaṃ ye sthitā mokṣakāṅkṣiṇaḥ <br />
            kāmeṣv asaktāḥ kaunteya brāhmaṇās te yudhiṣṭhira //
             <span class="ref">KDA_267</span></p>
         
         
         <p id="KDA_268">
            ahiṃsā nirmamatvaṃ vā satkṛtyasya vivarjanam* <br />
            rāgadveṣanivṛttiś ca etad brāhmaṇalakṣaṇam* //
             <span class="ref">KDA_268</span></p>
         
         
         <p id="KDA_269">
            kṣamā dayā damo dānaṃ satyaṃ śaucaṃ smṛtir ghṛṇā <br />
            vidyā vidyānamādhītyam etad brāhmaṇalakṣaṇam* //
             <span class="ref">KDA_269</span></p>
         
         
         <p id="KDA_270">
            gāyatrīmātrasāro 'pi varaṃ vipraḥ suyantritaḥ <br />
            nādhitya caturo vedān sarvāśī sarvavikrayī //
             <span class="ref">KDA_270</span></p>
         
         
         <p id="KDA_271">
            ekarātroṣitasyāpi yā gatir brahmacāriṇaḥ <br />
            na tāṃ kratusahasreṇa prāpnuvanti yudhiṣṭhira //
             <span class="ref">KDA_271</span></p>
         
         
         <p id="KDA_272">
            pāragaḥ sarvavedānāṃ sarvatīrthābhiṣiñcanaiḥ <br />
            yuktaś carati dharmaṃ yo taṃ devā brāhmaṇaṃ viduḥ //
             <span class="ref">KDA_272</span></p>
         
         
         <p id="KDA_273">
            yadā na kurute pāpaṃ sarvabhūteṣu dāruṇam* <br />
            kāyena manasā vācā brahma saṃpadyate tadā //
             <span class="ref">KDA_273</span></p>
         
         
         <p id="KDA_274">
            yasya lokahite cittaṃ maitrīyuktam ivātmaje <br />
            tena saṃpadyate brahma tasmān maitrīṃ vibhāvaya //
             <span class="ref">KDA_274</span></p>
         
         
         <p id="KDA_275">
            yasya lokeṣu kāruṇyaṃ svātmaje iva duḥkhite <br />
            tena saṃpadyate brahma tasmāt kāruṇiko bhava //
             <span class="ref">KDA_275</span></p>
         
         
         <p id="KDA_276">
            yac cittaṃ muditaṃ loke sukhībhūte ivātmaje <br />
            tasya saṃjāyate brahma tal loke modavāṃś cara //
             <span class="ref">KDA_276</span></p>
         
         
         <p id="KDA_277">
            yasyopekṣāyutaṃ cittaṃ sarvalokeṣv ivātmaje <br />
            tasya saṃjāyate brahma tad upekṣāyutaś cara //
             <span class="ref">KDA_277</span></p>
         
         
         <p id="KDA_278">
            etad dhi paramaṃ brahmavihāraṃ brahmasādhanam* <br />
            jñātvā lokahitārthena cara brahmavihāriṇam* <span class="note">Speyer: brahmavihāraṇam*</span> //
             <span class="ref">KDA_278</span></p>
         
         
         <p id="KDA_279">
            tataḥ kleśān vinirjitvā svātmacittasamāhitaḥ <br />
            brahmapraṇidhim ālambya sthirībhava samādhiṣu //
             <span class="ref">KDA_279</span></p>
         
          <span class="pb"><a href="#Vaidya" title="the text appended to P.L. Vaidya's edition of the Avadanasataka (Darbhanga 1958, Buddhist Sanskrit Texts ; 19)">Vaidya</a>, p. 283</span>
         
         
         <p id="KDA_280">
            tathā brahmaguṇādhānād brahmarṣis tvaṃ bhaveḥ kila <br />
            pañcābhijñapadaprāpto brahmalokam avāpnuyāḥ //
             <span class="ref">KDA_280</span></p>
         
         
         <p id="KDA_281">
            iti śrutvā guror vākya sa subhūtir guṇotsukaḥ <br />
            tatheti pratisaṃśrutya dhyānacaryām upāśrayat* //
             <span class="ref">KDA_281</span></p>
         
         
         <p id="KDA_282">
            tato 'nyad vanam āśritya guror ājñāsamādhṛtaḥ <br />
            sarvendriyavinirgatyā vyaharaddhyānatatparaḥ //
             <span class="ref">KDA_282</span></p>
         
         
         <p id="KDA_283">
            tatrādhivasato 'syāpi krodhāgniḥ samudīritaḥ <br />
            karmādhānabalābhyāsān naiva śāntim upāyayau //
             <span class="ref">KDA_283</span></p>
         
         
         <p id="KDA_284">
            tatra ca vanaṣaṇḍe yā vasantī vanadevatā <br />
            sā subhūtiṃ mahākrodhaṃ dṛṣṭvaivaṃ samacintayat* //
             <span class="ref">KDA_284</span></p>
         
         
         <p id="KDA_285">
            subhūtir brāhmaṇo hy eṣa sarvavedārthapāragaḥ <br />
            sarvamantravidhānajñaḥ sutīkṣṇakrodhabāhulaḥ //
             <span class="ref">KDA_285</span></p>
         
         
         <p id="KDA_286">
            kadācit kupitaś cāyaṃ krodhataḥ śāpavahninā <br />
            dhakṣyati parvatāṃś cāpi sapakṣijantumānavān* //
             <span class="ref">KDA_286</span></p>
         
         
         <p id="KDA_287">
            samādhidhyānayukto 'pi naiva cittasamāhitaḥ <br />
            jñānavijñānadharmeṣu viśeṣaṃ nādhigacchati //
             <span class="ref">KDA_287</span></p>
         
         
         <p id="KDA_288">
            yadi bauddheṣu dharmeṣu niyukto 'yaṃ dvijottamaḥ <br />
            kṣipraṃ kleśān vinirjitya bodhicittaṃ ca lapsyati //
             <span class="ref">KDA_288</span></p>
         
         
         <p id="KDA_289">
            bodhicitte pralabdhe tu tadā lokahite caret* <br />
            bodhisatvo mahāvijño bhaviṣyati na saṃśayaḥ //
             <span class="ref">KDA_289</span></p>
         
         
         <p id="KDA_290">
            iti niścitya sā devī kāruṇyahitamānasā <br />
            taṃ subhūtiṃ samāgamya jagādaivaṃ puraḥ sthitā //
             <span class="ref">KDA_290</span></p>
         
         
         <p id="KDA_291">
            śṛṇu vatsa mahābhāga yan mayā hitam ucyate <br />
            dhanyo 'si tvaṃ mahādhīra maharṣir dvijasattama //
             <span class="ref">KDA_291</span></p>
         
         
         <p id="KDA_292">
            kimarthaṃ vasase caivam ekākī nirjane vane <br />
            niścittaḥ pratisaṃlīnaḥ kāṣṭhapāṣāṇavadvṛthā //
             <span class="ref">KDA_292</span></p>
         
         
         <p id="KDA_293">
            dharmārthakāmamokṣeṣu yadi vāñchāsti te yate <br />
            buddhasya vacanaṃ śrutvā cara saṃbodhisatpathe //
             <span class="ref">KDA_293</span></p>
         
         
         <p id="KDA_294">
            buddho hi bhagavān nāthaḥ sarvajño lokanāyakaḥ <br />
            munīndraḥ śrīdhanaḥ śāstā sarvadharmānupālakaḥ //
             <span class="ref">KDA_294</span></p>
         
         
         <p id="KDA_295">
            tasyaiva dharmatā śuddhā daśakuśalasaṃmatā <br />
            ṣaṭ ca pāramitāḥ khyātāḥ paratreha śivaṃkarāḥ //
             <span class="ref">KDA_295</span></p>
         
          <span class="pb"><a href="#Vaidya" title="the text appended to P.L. Vaidya's edition of the Avadanasataka (Darbhanga 1958, Buddhist Sanskrit Texts ; 19)">Vaidya</a>, p. 284</span>
         
         
         <p id="KDA_296">
            dhanyās te bhikṣavaś caiva buddhasyopāsakāś ca ye <br />
            sarvasatvahitārthena saṃbodhiguṇasādhakāḥ //
             <span class="ref">KDA_296</span></p>
         
         
         <p id="KDA_297">
            tvaṃ cāpi hi tathā matvā svaparātmahitārthataḥ <br />
            triratnaśaraṇaṃ gatvā cara brahman vratottamam* //
             <span class="ref">KDA_297</span></p>
         
         
         <p id="KDA_298">
            tataḥ kleśagaṇān hitvā brahmacāriñ jinendravat* <br />
            sākṣād arhatpadaṃ prāpya nirvṛtisukham āpnuyāḥ //
             <span class="ref">KDA_298</span></p>
         
         
         <p id="KDA_299">
            iti śrutvā subhūtiḥ sa triratnaguṇavarṇanām* <br />
            tathānumoditaḥ prāha tāṃ devatāṃ puraḥ sthitām* //
             <span class="ref">KDA_299</span></p>
         
         
         <p id="KDA_300">
            tathāhaṃ devate yāmi saṃbuddhadarśanaṃ prati <br />
            triratnasamayaṃ prāptum iccāmi tvatprasādataḥ //
             <span class="ref">KDA_300</span></p>
         
         
         <p id="KDA_301">
            yadi te 'sti kṛpā devi mayi mokṣārthasādhini <br />
            saṃbuddhaṃ darśaya kṣipraṃ taddharmeṣu niveśaya //
             <span class="ref">KDA_301</span></p>
         
         
         <p id="KDA_302">
            triratnaśaraṇaṃ gatvā cariṣye tad vratottamam* <br />
            tathāśu kṛpayā nītvā māṃ vihāre praveśaya //
             <span class="ref">KDA_302</span></p>
         
         
         <p id="KDA_303">
            iti śrutvā vacas tasya subhūter vanadevatā <br />
            vijñāya bodhimārgeṣu cittaṃ tathānumoditam* //
             <span class="ref">KDA_303</span></p>
         
         
         <p id="KDA_304">
            tata eva samāgṛhya subhūtiṃ brahmacāriṇam* <br />
            ṛddhyā sākāśamārgeṇa nināya jinamandiram* //
             <span class="ref">KDA_304</span></p>
         
         
         <p id="KDA_305">
            subhūtis tatra saṃprāpto dadarśa jinabhāskaram* <br />
            bhagavantaṃ mahāsaumyaṃ lakṣaṇaiḥ samalaṃkṛtam* //
             <span class="ref">KDA_305</span></p>
         
         
         <p id="KDA_306">
            vyañjanaiś ca virājantaṃ vyāmaprabhāmahojjvalam* <br />
            sahasrakiraṇādhikyaṃ ratnāṅgam iva jaṅgamam* //
             <span class="ref">KDA_306</span></p>
         
         
         <p id="KDA_307">
            samantato mahābhadraṃ jagannāthaṃ munīśvaram* <br />
            sarvadevādhipaṃ samyaksaṃbodhiguṇasāgaram* //
             <span class="ref">KDA_307</span></p>
         
         
         <p id="KDA_308">
            dṛṣṭvaiva sahasā cātha subhūtes tasya sarvathā <br />
            ādhāto yaś ca satveṣu sa prativigato 'py abhūt* //
             <span class="ref">KDA_308</span></p>
         
         
         <p id="KDA_309">
            tataḥ prasādajāto 'sau subhūtir dvijasattamaḥ <br />
            natvā pādau muner dharmaṃ śrotuṃ tasthau mudāḥ puraḥ //
             <span class="ref">KDA_309</span></p>
         
         
         <p id="KDA_310">
            tato 'sau bhagavāṃs tasya subhūteś cittaśuddhatām* <br />
            jñātvāryasatyadharmāṇi dideśaivaṃ savistaram //
             <span class="ref">KDA_310</span></p>
         
         
         <p id="KDA_311">
            śṛṇu vipra mahābhāga sarvasatvahitārthataḥ <br />
            yadi te dharmavāñchāsti saṃbodhipadasādhane //
             <span class="ref">KDA_311</span></p>
         
          <span class="pb"><a href="#Vaidya" title="the text appended to P.L. Vaidya's edition of the Avadanasataka (Darbhanga 1958, Buddhist Sanskrit Texts ; 19)">Vaidya</a>, p. 285</span>
         
         
         <p id="KDA_312">
            bhāvanīyā sadā maitrī satveṣ evaṃ yathātmaje <br />
            dharmamātā yato maitrī tan na tyājyā kadācana //
             <span class="ref">KDA_312</span></p>
         
         
         <p id="KDA_313">
            karuṇā ca tathā kāryā satveṣ api yathātmaje <br />
            kāruṇyād vardhate dharmas ta kāruṇyaṃ sadā kuru //
             <span class="ref">KDA_313</span></p>
         
         
         <p id="KDA_314">
            muditāpi sadā sādhyā satveṣu ca yathātmaje <br />
            muditāṃ hi samālambya bodhipadam avāpnuyāḥ //
             <span class="ref">KDA_314</span></p>
         
         
         <p id="KDA_315">
            upekṣāpi sadā dhāryā satveṣv api yathātmaje <br />
            upekṣāto labhet saukhyaṃ tadupekṣāṃ sadā bhaja //
             <span class="ref">KDA_315</span></p>
         
         
         <p id="KDA_316">
            ime dharmā hi catvāraś caturvargaphalāptaye <br />
            tatprāptyai sādhyatāṃ yatnāc caturbrahmavihāratā //
             <span class="ref">KDA_316</span></p>
         
         
         <p id="KDA_317">
            iti śrutvāryadharmāṇi sa subhūtiḥ pramoditaḥ <br />
            kleśasaṃghān vinirjitya buddhadharmaṃ samaikṣata //
             <span class="ref">KDA_317</span></p>
         
         
         <p id="KDA_318">
            satkāyadṛṣṭiśailaṃ ca viṃśatiśikharodgatam* <br />
            vidārya jñānavajreṇa saṃsāraratiniḥspṛhaḥ //
             <span class="ref">KDA_318</span></p>
         
         
         <p id="KDA_319">
            srotāpattiphalaṃ sākṣāt kṛtvā śiṣyo 'bhavan muneḥ <span class="note">Speyer: śikṣo</span> <br />
            dṛṣṭasatyo 'tha saṃbuddhaṃ natvā caiva kṛtāñjaliḥ //
             <span class="ref">KDA_319</span></p>
         
         
         <p id="KDA_320">
            pravrajyāprārthanāṃ cakre svākhyātadharmasādhane <br />
            namas te bhagavan nātha sarvasatvānupālaka //
             <span class="ref">KDA_320</span></p>
         
         
         <p id="KDA_321">
            adyāgreṇa jagadbandho yāmi te śaraṇaṃ sadā <br />
            tathā dharme ca saṃgheṣu saṃbodhiguṇaprāptaye //
             <span class="ref">KDA_321</span></p>
         
         
         <p id="KDA_322">
            pravrajyāṃ dehi me nātha saddharmeṣu niveśaya <br />
            brahmacaryaṃ cariṣye 'haṃ tvadājñāṃ śirasā vahan* //
             <span class="ref">KDA_322</span></p>
         
         
         <p id="KDA_323">
            ity ukte bhagavān dṛṣṭvā hastena tacchiraḥ spṛśan* <br />
            ehi bhikṣo carasveti pravadaṃs taṃ samagrahīt* //
             <span class="ref">KDA_323</span></p>
         
         
         <p id="KDA_324">
            ehīti proktaḥ sa jinena muṇḍo pātrī susaṃghāṭiparītadehaḥ <br />
            sadyaḥ praśāntendriya eva tasthau bhikṣuḥ subhūtiḥ sugataprabhāvāt* //
             <span class="ref">KDA_324</span></p>
         
         
         <p id="KDA_325">
            saccittalabdhaḥ sa muneḥ prasādāt prayujyamāno vyaharat samādhau <br />
            vyāyacchamānaḥ khalu bodhimārge saṃbuddhadharme ghaṭamāna eva //
             <span class="ref">KDA_325</span></p>
         
         
         <p id="KDA_326">
            sarvaṃ ca saṃsāram anityatāhataṃ matvā ca saṃsāragatiṃ vibhaṅginīm* <br />
            kleśāṃś ca sarvān pravihāya saṃyataḥ sākṣāc ca so 'rhann abhavan maharddhikaḥ //
             <span class="ref">KDA_326</span></p>
         
         
         <p id="KDA_327">
            suvītarāgaḥ samaloṣṭahemā ākāśacitto dhanasāravāsī <br />
            bhindann avidyādrim ivāṇḍakośaṃ prāpadabhijñāḥ pratisaṃvidaś ca //
             <span class="ref">KDA_327</span></p>
         
          <span class="pb"><a href="#Vaidya" title="the text appended to P.L. Vaidya's edition of the Avadanasataka (Darbhanga 1958, Buddhist Sanskrit Texts ; 19)">Vaidya</a>, p. 286</span>
         
         
         <p id="KDA_328">
            satkāralābheṣu parāṅmukatvāt saśakradevāsuramānuṣāṇām* <br />
            pūjyaś ca mānyo abhivādanīyo babhūva sa brahmavihāracārī //
             <span class="ref">KDA_328</span></p>
         
         
         <p id="KDA_329">
            atha subhūtir āyuṣmān samanvāharad ātmavān* <br />
            kutaś cyuto 'ham āyātaḥ kutra kena ca karmaṇā //
             <span class="ref">KDA_329</span></p>
         
         
         <p id="KDA_330">
            apaśyat sa tataś ceti pañcajanmaśatāni ca <br />
            nāgayonisamutpannas tataś cyutvāham āgataḥ //
             <span class="ref">KDA_330</span></p>
         
         
         <p id="KDA_331">
            yad dveṣābhyāsataś cāsaṃ krūro lokopaghātakaḥ <br />
            tenaiva hetunā cāhaṃ mahadvyasanam āptavān+ //
             <span class="ref">KDA_331</span></p>
         
         
         <p id="KDA_332">
            idānīṃ tu tathā caitaṃ krodhaṃ prahātum ācare <br />
            yasyaiva hetunā lokā bhramanti narakeṣu te //
             <span class="ref">KDA_332</span></p>
         
         
         <p id="KDA_333">
            tasmād ahaṃ cariṣyāmi niḥsaṅgo nirahaṃkṛtiḥ <br />
            saṅgād dhi jāyate māyā māyāyāṃ jāyate ratiḥ //
             <span class="ref">KDA_333</span></p>
         
         
         <p id="KDA_334">
            ratau rāgo 'bhijāyeta rāge mohaḥ pravardhate <br />
            mūḍhasya drūyate cittaṃ sveṣṭakāryopaghātataḥ //
             <span class="ref">KDA_334</span></p>
         
         
         <p id="KDA_335">
            upaghātāhate citte krodhāgniḥ paridīpyate <br />
            krodhānalasamuddīpto dahate sa parān api <span class="note">Speyer: svaparān api</span> //
             <span class="ref">KDA_335</span></p>
         
         
         <p id="KDA_336">
            yāvat krodhānaloddīptaṃ svacittaṃ kleśavāyubhiḥ <br />
            tāvat kiṃ tapasāpy etan nirarthaṃ duḥkhahetave //
             <span class="ref">KDA_336</span></p>
         
         
         <p id="KDA_337">
            dharmaṃ sucaritaṃ puṇyaṃ dānaśīlādisādhanam* <span class="note">Speyer: dharmasucaritaṃ</span> <br />
            kṛtaṃ kalpasahasrair yad dahet krodhānalaḥ kṣaṇāt* //
             <span class="ref">KDA_337</span></p>
         
         
         <p id="KDA_338">
            tasmāt krodhāgniśāntyarthaṃ kṛtvendriyavinigraham* <br />
            ekānte hi vaseyaṃ ca viviktāraṇyagocare //
             <span class="ref">KDA_338</span></p>
         
         
         <p id="KDA_339">
            yadā ca garuḍenāhaṃ balād ākṛṣya bhakṣitaḥ <br />
            yatīn dṛṣṭvānumodaṃ ca kurvan mṛtyum avāptavān* //
             <span class="ref">KDA_339</span></p>
         
         
         <p id="KDA_340">
            tenaiva hetunā cādya dvijātikulasaṃbhavaḥ <br />
            sarvakleśān vinirjitya brahmacārī bhavāmy aham* //
             <span class="ref">KDA_340</span></p>
         
         
         <p id="KDA_341">
            adyāpi cet tathā cātra vaseyaṃ janapadāśrame<span class="note">?</span> <br />
            kenacit kleśitaś cāhaṃ bhraṣṭim evam avāpnuyām* //
             <span class="ref">KDA_341</span></p>
         
         
         <p id="KDA_342">
            iti niścitya cittena subhūtir nirahaṃkṛtiḥ <br />
            vivikte 'raṇyavāse sa niḥsaṅgo nyavasat sudhīḥ //
             <span class="ref">KDA_342</span></p>
         
         
         <p id="KDA_343">
            tathaikākī vasaṃs tatra caturthadhyānasaṃyutaḥ <br />
            phalamūlāmbusaṃtuṣṭo brahmacārī mumoda saḥ //
             <span class="ref">KDA_343</span></p>
         
          <span class="pb"><a href="#Vaidya" title="the text appended to P.L. Vaidya's edition of the Avadanasataka (Darbhanga 1958, Buddhist Sanskrit Texts ; 19)">Vaidya</a>, p. 287</span>
         
         
         <p id="KDA_344">
            atha saṅge 'pi grāmeṣu deśe janapadeṣu ca <br />
            bhikṣāhetor vihartuṃ vā sa sakāmo 'bhavad yadā //
             <span class="ref">KDA_344</span></p>
         
         
         <p id="KDA_345">
            tadā pūrvam asau dṛṣṭvā gocaram abhyalakṣayat* <br />
            aho deśeṣu sarvatra bhavanti nirguṇā janāḥ //
             <span class="ref">KDA_345</span></p>
         
         
         <p id="KDA_346">
            mānino madamohāndhā duṣṭā matsariṇaḥ śaṭhāḥ <br />
            tat kathaṃ saṃcariṣye 'tra bhikṣāhetoḥ kule kule //
             <span class="ref">KDA_346</span></p>
         
         
         <p id="KDA_347">
            dūṣayiṣyanti cittāni kecid dṛṣṭvaiva māṃ yatim* <br />
            yad dhetor janāś caivaṃ<span class="note">?</span> bhramanti durgatiṣv api //
             <span class="ref">KDA_347</span></p>
         
         
         <p id="KDA_348">
            kalpakoṭisahasrāṇi naiva muktāś ca durgateḥ <br />
            tad ahaṃ sarvasatveṣu kuntapipīlikādiṣu //
             <span class="ref">KDA_348</span></p>
         
         
         <p id="KDA_349">
            dayācittaṃ samālambya vaseyaṃ dhyānasaṃrataḥ <br />
            yenaivaṃ sarvasatānāṃ bhavec cittaṃ prasāditam* <br />
            tam eva dharmam ādhyāya yatir mokṣam avāpnuyāt* //
             <span class="ref">KDA_349</span></p>
         
         
         <p id="KDA_350">
            iti saṃnahya cittena sa subhūtiḥ subuddhimān* <br />
            vivikte 'raṇyadeśe 'pi nyavasad dhyānasaṃrataḥ //
             <span class="ref">KDA_350</span></p>
         
         
         <p id="KDA_351">
            atha so 'rhaṃs trimāsānām atyayād bodhimānasaḥ <br />
            ity evaṃ cintayāmāsa lokānugrahakāraṇāt* //
             <span class="ref">KDA_351</span></p>
         
         
         <p id="KDA_352">
            kim atra dhyānasaṃlīnaḥ karomi lokabodhanam* <br />
            kiyat kālaṃ ca jīveyaṃ kāṣṭhapāṣāṇavat sthitaḥ //
             <span class="ref">KDA_352</span></p>
         
         
         <p id="KDA_353">
            kevalaṃ svamanas tuṣṭyai dhyānaṃ saukhyārthasādhanam* <br />
            sukhaṃ labdhvāpi kiṃ sāraṃ satvānugrahaṇaṃ vinā //
             <span class="ref">KDA_353</span></p>
         
         
         <p id="KDA_354">
            tasmād dhyānāt samutthāya satvānugrahakāraṇāt* <br />
            ṛddhiṃ pradarśya saṃbodhau sthāpayiṣye mahajjanān* //
             <span class="ref">KDA_354</span></p>
         
         
         <p id="KDA_355">
            iti niścitya cittena sa subhūtiḥ samṛddhimān* <br />
            satvānāṃ vinayārthena prātihāryam adarśayat* //
             <span class="ref">KDA_355</span></p>
         
         
         <p id="KDA_356">
            tadṛddhinirmitāny eva garuḍānāṃ mahaujasām* <br />
            pañca kulaśatāny atra prasasrire samantataḥ //
             <span class="ref">KDA_356</span></p>
         
         
         <p id="KDA_357">
            etāṃś ca garudān dṛṣṭvā nāgāḥ saṃtrasitās tataḥ <br />
            itas tataḥ samudbhrāntāḥ subhūteḥ śaraṇaṃ yayuḥ //
             <span class="ref">KDA_357</span></p>
         
         
         <p id="KDA_358">
            atha svarddhibalenaiva samāśvāsya subhūtinā <br />
            sarve nāgāḥ suparṇebhyaḥ paritrātāś ca sarvataḥ //
             <span class="ref">KDA_358</span></p>
         
          <span class="pb"><a href="#Vaidya" title="the text appended to P.L. Vaidya's edition of the Avadanasataka (Darbhanga 1958, Buddhist Sanskrit Texts ; 19)">Vaidya</a>, p. 288</span>
         
         
         <p id="KDA_359">
            punas tena suparṇānāṃ vinayārthaṃ subhūtinā <br />
            svarddhivalaprabhāveṇa mahān nāgo vinirmitaḥ //
             <span class="ref">KDA_359</span></p>
         
         
         <p id="KDA_360">
            tenāpy evaṃ suparṇānāṃ pañca kulaśatāni ca <br />
            abhidrutāni nāgena samantata itas tataḥ //
             <span class="ref">KDA_360</span></p>
         
         
         <p id="KDA_361">
            tenaivābhidrutāḥ sarve garuḍās trāsam āgatāḥ <br />
            itas tataḥ samudbhrāntāḥ subhūteḥ śaraṇaṃ yayuḥ //
             <span class="ref">KDA_361</span></p>
         
         
         <p id="KDA_362">
            subhūtinā tathā caivaṃ sarve te garuḍā api <br />
            svarddhibalaprabhāveṇa samāśvāsya surakṣitāḥ //
             <span class="ref">KDA_362</span></p>
         
         
         <p id="KDA_363">
            evam ṛddhiprabhāvāṇi subhūtes tasya sadyateḥ <br />
            dṛṣṭvā sarve janaughās te saharṣādbhutam āyayuḥ //
             <span class="ref">KDA_363</span></p>
         
         
         <p id="KDA_364">
            dhanyo 'yam ṛddhimān bhikṣur arhan saṃbuddhasevakaḥ <br />
            yenaite rakṣitāḥ sarve nāgāś ca garuḍā api //
             <span class="ref">KDA_364</span></p>
         
         
         <p id="KDA_365">
            iti so 'rhan subhūtis tān sarvān dṛṣṭvā prasannitān* <br />
            saddharme vinayārthena maitrīdharmam upādiśat* //
             <span class="ref">KDA_365</span></p>
         
         
         <p id="KDA_366">
            śṛṇudhvaṃ madvacaḥ sarve nāgāś ca garuḍās tathā <br />
            yadi me śaraṇaṃ yātha ramadhvaṃ maitramānasāḥ //
             <span class="ref">KDA_366</span></p>
         
         
         <p id="KDA_367">
            ye ete sukhino loke sarve te maitracāriṇaḥ <br />
            ye ete duḥkhino loke sarve te krodhino narāḥ //
             <span class="ref">KDA_367</span></p>
         
         
         <p id="KDA_368">
            tasmāt krodhaprahāṇāya kriyatāṃ yatnam ādarāt* <br />
            yāvac citte sthitaṃ krodhaṃ tāvan maitrī na bhāvyate //
             <span class="ref">KDA_368</span></p>
         
         
         <p id="KDA_369">
            na ca dveṣasamaṃ pāpaṃ na ca maitrīsamaṃ tapaḥ <br />
            tasmān maitrī prayatnena bhāvanīyā sadādarāt* //
             <span class="ref">KDA_369</span></p>
         
         
         <p id="KDA_370">
            manaḥ śamaṃ na gṛhṇāti na prītisukham aśnute <br />
            na nidrāṃ na dhṛtiṃ yāti dveṣaśalye hṛdi sthite //
             <span class="ref">KDA_370</span></p>
         
         
         <p id="KDA_371">
            na dviṣantaḥ kṣayaṃ yānti yāvajjīvam api ghnataḥ <br />
            krodham ekaṃ tu yo hanyāt tena sarve dviṣo hatāḥ //
             <span class="ref">KDA_371</span></p>
         
         
         <p id="KDA_372">
            vikalpen dhanadīptena jantuḥ krodhahavir bhujā <br />
            dahaty ātmānam evādau parān dhakṣyati vā na vā //
             <span class="ref">KDA_372</span></p>
         
         
         <p id="KDA_373">
            jarā rūpavatāṃ krodhas tamaś cakṣuṣmatām api <br />
            bandho dharmārthakāmānāṃ tasmāt krodho nivāryatām* //
             <span class="ref">KDA_373</span></p>
         
         
         <p id="KDA_374">
            divyabhogānubhoktā ca prāsāde maṇimaṇḍite <br />
            supto 'pi na labhen nidrāṃ krodhaparyākulo naraḥ //
             <span class="ref">KDA_374</span></p>
         
          <span class="pb"><a href="#Vaidya" title="the text appended to P.L. Vaidya's edition of the Avadanasataka (Darbhanga 1958, Buddhist Sanskrit Texts ; 19)">Vaidya</a>, p. 289</span>
         
         
         <p id="KDA_375">
            ṛṣibhir yogibhiś cāmbuphalamūlāditoṣitaiḥ <br />
            dagdhā janapadāś cāpi krodhāc chāpahutāśanaiḥ //
             <span class="ref">KDA_375</span></p>
         
         
         <p id="KDA_376">
            yac chāṃkaro mahāraudro nirghṛṇo dṛkprabhānalaiḥ <br />
            dadāha brahmajaṃ kāmaṃ tac ca krodhaprabhāvataḥ //
             <span class="ref">KDA_376</span></p>
         
         
         <p id="KDA_377">
            yad rājāno viruddhāś ca yuddhaṃ kṛtvā parasparam* <br />
            mṛtyuṃ yānti janaiḥ sārdhaṃ tac cāpi krodhabhāvataḥ //
             <span class="ref">KDA_377</span></p>
         
         
         <p id="KDA_378">
            suhṛdo yat sahāyāṃś ca snehaviśrambhacāriṇaḥ <br />
            satyadharmāv anādṛtya ghnanti krodhād anāryakāḥ //
             <span class="ref">KDA_378</span></p>
         
         
         <p id="KDA_379">
            sādhavo ye mahātmānaḥ saṃvṛttidharmacāriṇaḥ <br />
            tān api saṃmukhaṃ ghnanti durvāgbāṇai ruṣā khalāḥ //
             <span class="ref">KDA_379</span></p>
         
         
         <p id="KDA_380">
            mātaraṃ janmadātrīṃ ca dhātrīr vā snehapālinīḥ <br />
            svātmajān nirdayā ghnanti tac ca krodhaprabhāvataḥ //
             <span class="ref">KDA_380</span></p>
         
         
         <p id="KDA_381">
            svātmajāḥ pitaraṃ yac ca snehasatkārapālakam* <br />
            avigaṇayya pāpāni ghnanti krodhaprabhāvataḥ //
             <span class="ref">KDA_381</span></p>
         
         
         <p id="KDA_382">
            gurūn saddharmaśāstṝṃś ca kalyāṇādhvāvatārakān* <br />
            anādṛtya bhayaṃ pāpā ghnanti krodhoddhatā narāḥ //
             <span class="ref">KDA_382</span></p>
         
         
         <p id="KDA_383">
            yat pitā svātmajaṃ putraṃ putrīṃ vā bālakām api <br />
            nirdayas tāḍayan hanti tasmāt krodho mahāripuḥ //
             <span class="ref">KDA_383</span></p>
         
         
         <p id="KDA_384">
            bhrātaraḥ sahajāś cāpi roṣitā bheditāśayāḥ <br />
            vigṛhṇanti mahākruddhās tasmāt krodho mahāripuḥ //
             <span class="ref">KDA_384</span></p>
         
         
         <p id="KDA_385">
            yat svayaṃ pariṇītāpi bhāryā dharmānucāriṇī <br />
            tāḍitā tyajyate bhartrā krodhāt tato mahad bhayaṃ* //
             <span class="ref">KDA_385</span></p>
         
         
         <p id="KDA_386">
            pramadāpi ca bhartāraṃ svāminaṃ snehakāriṇam* <br />
            kuladharmam anādṛtya jahāti krodhatas tathā //
             <span class="ref">KDA_386</span></p>
         
         
         <p id="KDA_387">
            ye śāntā yatayo dhīrāś caturbrahmavihāriṇaḥ <br />
            tān api saṃmukhaṃ duṣṭās tāḍayanti ruṣānvitāḥ //
             <span class="ref">KDA_387</span></p>
         
         
         <p id="KDA_388">
            śāntātmā hitakṛdyogī kṣāntivādī vane vasan* <br />
            so 'pi śakalito rājñā svayam evāsinā ruṣā //
             <span class="ref">KDA_388</span></p>
         
         
         <p id="KDA_389">
            dānavā ghnanti devāṃś ca devāś ca ghnanti dānavān* <br />
            anyonyaṃ vigrahaṃ kṛtvā pramathnanti ruṣākulāḥ //
             <span class="ref">KDA_389</span></p>
         
          <span class="pb"><a href="#Vaidya" title="the text appended to P.L. Vaidya's edition of the Avadanasataka (Darbhanga 1958, Buddhist Sanskrit Texts ; 19)">Vaidya</a>, p. 290</span>
         
         
         <p id="KDA_390">
            ātmānam ātmanā hatvā viṣaśastrānalādibhiḥ <br />
            vasanti narake ghore te 'pi sarve ruṣānvitāḥ //
             <span class="ref">KDA_390</span></p>
         
         
         <p id="KDA_391">
            ye ye duṣṭāśayāḥ krūrāḥ svaparārthābhighātakāḥ <br />
            patanti narake ghore te 'pi sarve ruṣāśrayāt* //
             <span class="ref">KDA_391</span></p>
         
         
         <p id="KDA_392">
            krodhena bhidyate lokaḥ krodhena paribhāṣyate <br />
            krodhena hiṃsyate jantus tasmāt krodho mahāripuḥ //
             <span class="ref">KDA_392</span></p>
         
         
         <p id="KDA_393">
            krodhenaiva mahārudraś cic cheda brahmaṇaḥ śiraḥ <br />
            tenaiva pātakenaiva bhrāntacitto 'bhavac chivaḥ //
             <span class="ref">KDA_393</span></p>
         
         
         <p id="KDA_394">
            krodhenaiva tathā rudraḥ surajyeṣṭhātmajasya ca <br />
            śvaśurasyāpi dakṣasya cchedayāmāsa mastakam* <br />
            tatpāpakarmaṇā hy eva śivo 'py abhūd digambaraḥ //
             <span class="ref">KDA_394</span></p>
         
         
         <p id="KDA_395">
            krodhena dhvaṃsyate dharmaḥ krodhena vilayaṃ gataḥ <br />
            krodhena tyajyate satyaṃ tasmāt krodho mahāripuḥ //
             <span class="ref">KDA_395</span></p>
         
         
         <p id="KDA_396">
            yāni mahānti pāpāni mahāduḥkhabhayāni ca <br />
            tāni sarvāṇi duṣṭāni krodhacittodbhavāni ca //
             <span class="ref">KDA_396</span></p>
         
         
         <p id="KDA_397">
            tatkrodhād aparo vairaḥ pātako 'nyo na vidyate <br />
            tasmāt krodhavināśāya prayatadhvaṃ samāhitāḥ //
             <span class="ref">KDA_397</span></p>
         
         
         <p id="KDA_398">
            yena krodho jito vairo jñānavajreṇa sādhunā <br />
            tena sarve jitā duṣṭā śatravo duḥkhadāyakāḥ //
             <span class="ref">KDA_398</span></p>
         
         
         <p id="KDA_399">
            yasya citte dayā nāsti krodhānalavidāhini <br />
            sa sādhupuruṣaś cāpi naiva viśvasyate janaiḥ //
             <span class="ref">KDA_399</span></p>
         
         
         <p id="KDA_400">
            krodhakalaṅkito yo hi sadguṇālaṃkṛto yadi <br />
            sa vidvān api nāsevyo yathā vṛkṣo 'hiveṣṭitaḥ //
             <span class="ref">KDA_400</span></p>
         
         
         <p id="KDA_401">
            dānaśīlādisaddharmavṛttaiś ca yadi bhūṣitaḥ <br />
            krodhavān na vibhāty eva ahipūrṇo yathā hradaḥ //
             <span class="ref">KDA_401</span></p>
         
         
         <p id="KDA_402">
            sarvavidyākalājño 'pi samṛddhaḥ śilpavān api <br />
            astramantrādyabhijño 'pi krodhavān naiva sevyatām* //
             <span class="ref">KDA_402</span></p>
         
         
         <p id="KDA_403">
            krodhavān hasyate lokaiḥ krodhavān vadhyate janaiḥ <br />
            krodhavān hīyate mitraiḥ krodhavān paribhūyate //
             <span class="ref">KDA_403</span></p>
         
         
         <p id="KDA_404">
            krodho dharmaviruddhatvāc caturvargavināśakṛt* <br />
            tasmāt krodhavināśāya prayatadhvaṃ samāhitāḥ //
             <span class="ref">KDA_404</span></p>
         
          <span class="pb"><a href="#Vaidya" title="the text appended to P.L. Vaidya's edition of the Avadanasataka (Darbhanga 1958, Buddhist Sanskrit Texts ; 19)">Vaidya</a>, p. 291</span>
         
         
         <p id="KDA_405">
            krodhena bhidyate cittaṃ bhinnacitto vikīryate <br />
            vikīrṇaḥ kliśyate māraiḥ kleśito 'dhairyatāṃ vrajet //
             <span class="ref">KDA_405</span></p>
         
         
         <p id="KDA_406">
            adhairyatvād bhaven mūḍho mūḍho duṣṭavaśaṃ vrajet* <br />
            duṣṭamitropadeśena kupathe carate kudhīḥ //
             <span class="ref">KDA_406</span></p>
         
         
         <p id="KDA_407">
            asan mārgo samārūḍho viparītaṃ samācaret* <br />
            viparītānubodhena bhaved āryāpavādakaḥ //
             <span class="ref">KDA_407</span></p>
         
         
         <p id="KDA_408">
            saddharmādīn pratikṣipya pratimādīn vighātayet* <br />
            ityādipātakaṃ kṛtvā pañcānantaryam āpnuyāt* //
             <span class="ref">KDA_408</span></p>
         
         
         <p id="KDA_409">
            tataś ca narakān yāyād rauravādīn samantataḥ <br />
            narakān narakaṃ gatvā mahāduḥkham avāpnuyāt* //
             <span class="ref">KDA_409</span></p>
         
         
         <p id="KDA_410">
            itthaṃ duḥkhānuvedī sa narakeṣu sadā vaset* <br />
            narakebhyas tam uddhartuṃ jino 'pi naiva śaknuyāt* //
             <span class="ref">KDA_410</span></p>
         
         
         <p id="KDA_411">
            yāvanti pāpaduḥkhāni durvṛttiprabhavāni hi <br />
            tāni sarvāṇi jānīdhvaṃ krodhacittodbhavāni hi //
             <span class="ref">KDA_411</span></p>
         
         
         <p id="KDA_412">
            sarveṣāṃ pātakānāṃ tat krodhaṃ mūlaṃ jagur jināḥ <br />
            dharmāṇāṃ tu kṣamā mūlaṃ yataḥ saukhyaṃ pravartate //
             <span class="ref">KDA_412</span></p>
         
         
         <p id="KDA_413">
            iti krodhaṃ vinirjitya kṣamaiva sādhyatāṃ sadā <br />
            maitrīcittaṃ samālambya viharadhvaṃ yathāsukhaṃ //
             <span class="ref">KDA_413</span></p>
         
         
         <p id="KDA_414">
            ātmanīva dayā syāc cet svajane vā yathā jane <br />
            kasya nāma bhavec cittam adharmapraṇayāśivam* //
             <span class="ref">KDA_414</span></p>
         
         
         <p id="KDA_415">
            dayāviyogato lokaḥ paramāmeti vikriyām* <br />
            manovākkāyavispandaiḥ svajane 'pi yathā jane //
             <span class="ref">KDA_415</span></p>
         
         
         <p id="KDA_416">
            dharmārthī na tyajed asmād dayām iṣṭaphalodayām* <br />
            suvṛṣṭir iva śasyāni guṇān sā hi prasūyate //
             <span class="ref">KDA_416</span></p>
         
         
         <p id="KDA_417">
            dayākrāntaṃ cittaṃ na bhavati paradroharabhasaṃ śucau tasmin vāṇī vrajati vikṛtaṃ naiva ca tanuḥ <br />
            vivṛddhā tasyaivaṃ parahitarucir maitryanugatā pradānakṣāntyādīñ janayati guṇān kīrtyanusṛtān* //
             <span class="ref">KDA_417</span></p>
         
         
         <p id="KDA_418">
            dayālur nodvegaṃ janayati pareṣām upaśamād dayālur viśvāsyo bhavati jagatāṃ bāndhava iva <br />
            na saṃrambhakṣobhaḥ prabhavati dayādhīr ahṛdaye na kopāgniś citte jvalayati hi dayātoyaśiśire //
             <span class="ref">KDA_418</span></p>
         
          <span class="pb"><a href="#Vaidya" title="the text appended to P.L. Vaidya's edition of the Avadanasataka (Darbhanga 1958, Buddhist Sanskrit Texts ; 19)">Vaidya</a>, p. 292</span>
         
         
         <p id="KDA_419">
            saṃkṣepeṇa dayāmataḥ sthiratayā paśyanti dharmaṃ budhāḥ ko nāmāsti guṇaḥ sa sādhudayito yo nānuyāto dayām* <br />
            tasmāt putra ivātmanīva ca dayāṃ nītvā prakarṣaṃ jane sanmaitryā viharanta eva muditāṃ prodbhāvayadhvaṃ sadā //
             <span class="ref">KDA_419</span></p>
         
         
         <p id="KDA_420">
            dayālor hṛdaye jātā maitrī saddharmasādhanī <br />
            tasmād dayāṃ hṛdi sthāpya maitrī loke prasāryatām* //
             <span class="ref">KDA_420</span></p>
         
         
         <p id="KDA_421">
            maitrīmān puruṣaḥ sādhur devair api praśasyate <br />
            viśvasyate sadā sadbhir bāndhavaiḥ svajanair janaiḥ //
             <span class="ref">KDA_421</span></p>
         
         
         <p id="KDA_422">
            maitrīmān sajjano loke nirguṇo 'pi praśobhate <br />
            maitrīmān sanmatir bandhur lokānāṃ jagatām api //
             <span class="ref">KDA_422</span></p>
         
         
         <p id="KDA_423">
            maitrīmāñ jagatām iṣṭo maitrīmāñ jagatāṃ suhṛt* <br />
            maitrīmāñ jagatāṃ mitro maitrīmāñ jagatāṃ sakhā //
             <span class="ref">KDA_423</span></p>
         
         
         <p id="KDA_424">
            maitrīmān puruṣaḥ śrīmān yatra yatra pragacchati <br />
            tatra tatraiva sarvatra pūjyate svajanair yathā //
             <span class="ref">KDA_424</span></p>
         
         
         <p id="KDA_425">
            buddho hi jagatāṃ bandhus trailokyādhipanāyakaḥ <br />
            so 'pi śāstā vibhāty evaṃ maitryā saṃskārayañ jagat* //
             <span class="ref">KDA_425</span></p>
         
         
         <p id="KDA_426">
            ye ye satvā mahābhijñāḥ sarvalokānukampakāḥ <br />
            pūjyante satvalokaiś ca te 'pi maitryāḥ prabhāvataḥ //
             <span class="ref">KDA_426</span></p>
         
         
         <p id="KDA_427">
            bodhisatvā mahāsatvā bodhisaṃbhārasādhakāḥ <br />
            sarvasatvahitārthasthās te 'pi maitrīpracāriṇaḥ //
             <span class="ref">KDA_427</span></p>
         
         
         <p id="KDA_428">
            yan mātā duḥkhitāpy evam ā garbhād bālakaṃ sutam* <br />
            pāti snehopacāreṇa tac ca maitrīprabhāvataḥ //
             <span class="ref">KDA_428</span></p>
         
         
         <p id="KDA_429">
            yat pitā bālakaṃ putram abhuñjānaḥ svayaṃ sukham* <br />
            pāti snehopacāreṇa tac ca maitrīprabhāvataḥ //
             <span class="ref">KDA_429</span></p>
         
         
         <p id="KDA_430">
            yac ca rājā prajāḥ pāti svayaṃ vīravrataṃ dadhat* <br />
            durjanān mardayan sarvān tac ca maitrīprabhāvataḥ //
             <span class="ref">KDA_430</span></p>
         
         
         <p id="KDA_431">
            yac ca vidvān guruḥ śiṣyān saddharmārthopadarśayan* <br />
            prabodhya bālakāñ chāsti tac ca maitrīprabhāvataḥ //
             <span class="ref">KDA_431</span></p>
         
         
         <p id="KDA_432">
            yac ca vīrā raṇe sthitvā sahantyarīn prahāriṇaḥ <br />
            prarakṣanti svapakṣāṃś ca tac ca maitrīprabhāvataḥ //
             <span class="ref">KDA_432</span></p>
         
          <span class="pb"><a href="#Vaidya" title="the text appended to P.L. Vaidya's edition of the Avadanasataka (Darbhanga 1958, Buddhist Sanskrit Texts ; 19)">Vaidya</a>, p. 293</span>
         
         
         <p id="KDA_433">
            sārthavāho 'mbudhiṃ gatvā yatnai ratnāni sādhayan* <br />
            satvān pāti dadad dānaṃ tac ca maitrīprabhāvataḥ //
             <span class="ref">KDA_433</span></p>
         
         
         <p id="KDA_434">
            yac ca bhāryānuyāty eva mṛtena svāminā saha <br />
            anapekṣya svajīve 'pi tac ca maitrīprabhāvataḥ //
             <span class="ref">KDA_434</span></p>
         
         
         <p id="KDA_435">
            pitṛbhyo mṛtakebhyo 'pi dadāti piṇḍam ādarāt* <br />
            anuśocan muhuś cāpi tac ca maitrīprabhāvataḥ //
             <span class="ref">KDA_435</span></p>
         
         
         <p id="KDA_436">
            tiryagyonyudbhavāś cāpi paśavaḥ krūramānasāḥ <br />
            svasutān snehataḥ pānti tac ca maitrīprabhāvataḥ //
             <span class="ref">KDA_436</span></p>
         
         
         <p id="KDA_437">
            kṛmyādhikīṭayaś cāpi krūrā gṛdhrādipakṣiṇaḥ <br />
            svabandhūn snehataḥ pānti tad dhi maitrīprabhāvataḥ //
             <span class="ref">KDA_437</span></p>
         
         
         <p id="KDA_438">
            caṇḍālā nirghṛṇā raudrāḥ satvahiṃsāratāḥ khalāḥ <br />
            bāndhavāṃs te 'pi rakṣanti tad dhi maitrīprabhāvataḥ //
             <span class="ref">KDA_438</span></p>
         
         
         <p id="KDA_439">
            yad dadanti mahāsatvāḥ svadehe 'py anapekṣitāḥ <br />
            arthibhyaḥ prārthitaṃ vastu tad dhi maitrīprabhāvataḥ //
             <span class="ref">KDA_439</span></p>
         
         
         <p id="KDA_440">
            evam anye 'pi ye lokā bhojayantaḥ parasparam* <br />
            pālayanti mahāsnehāt tac ca maitrīprabhāvataḥ //
             <span class="ref">KDA_440</span></p>
         
         
         <p id="KDA_441">
            maitrī hi jagatāṃ mātā pitā śāstā guruḥ prabhuḥ <br />
            patir mitraḥ suhṛd bandhus tasmān maitrī prasādhyatām+ //
             <span class="ref">KDA_441</span></p>
         
         
         <p id="KDA_442">
            maitrīṃ vinā na jāyeta karuṇā svātmaje 'pi ca <br />
            na muditā na copekṣā tasmān maitrī pradhīyatām* //
             <span class="ref">KDA_442</span></p>
         
         
         <p id="KDA_443">
            etā brahmavihārākhyāḥ saṃbodhipadasādhakāḥ <br />
            trailokyabhartṛkā nāthāḥ sarvasatvānupālakāḥ //
             <span class="ref">KDA_443</span></p>
         
         
         <p id="KDA_444">
            etā vinā na śobhanti mahābhijñās tapasvinaḥ <br />
            kalpakoṭisahasrāṇi taptvāpi duṣkaraṃ tapaḥ //
             <span class="ref">KDA_444</span></p>
         
         
         <p id="KDA_445">
            etā hi paramācāryāḥ saddharmaguṇadāyakāḥ <br />
            etā vinā na sidhyanti sarvapāramitāratāḥ //
             <span class="ref">KDA_445</span></p>
         
         
         <p id="KDA_446">
            yāvanti sukhabhogyāni puṇyasiddhāni sarvathā <br />
            tāni sarvāṇi jānīta maitrīmūlodbhavāni hi //
             <span class="ref">KDA_446</span></p>
         
         
         <p id="KDA_447">
            tasmāt sarvaprayatnena krodhaṃ jitvāṃvarair api <br />
            maitrīṃ citte samādhāya kurudhvaṃ prāṇiṣu kṣamām* //
             <span class="ref">KDA_447</span></p>
         
          <span class="pb"><a href="#Vaidya" title="the text appended to P.L. Vaidya's edition of the Avadanasataka (Darbhanga 1958, Buddhist Sanskrit Texts ; 19)">Vaidya</a>, p. 294</span>
         
         
         <p id="KDA_448">
            tato dharmaprabhāveṇa yūyaṃ sarve 'numoditāḥ <br />
            yāvajjīvaṃ sukhaṃ bhuktvā saukhāvatīṃ gamiṣyatha //
             <span class="ref">KDA_448</span></p>
         
         
         <p id="KDA_449">
            iti śrutvā vacas tasya nāgāś ca garuḍā yateḥ <br />
            vairānuśayatāṃ tyaktvā babhūvur maitricāriṇaḥ //
             <span class="ref">KDA_449</span></p>
         
         
         <p id="KDA_450">
            iti dṛṣṭvā ca te satvā vismayaharṣasaṃyutāḥ <br />
            dharmānumodanaṃ kṛtvā babhūvur maitricāriṇaḥ //
             <span class="ref">KDA_450</span></p>
         
         
         <p id="KDA_451">
            evaṃ subhūtinā tena nāgāś ca garuḍāś ca te <br />
            maitrīdharmopadeśena vinītā dharmasatpathe //
             <span class="ref">KDA_451</span></p>
         
         
         <p id="KDA_452">
            atha śrībhagavān buddhaḥ sarvadarśī vināyakaḥ <br />
            bhikṣūn āmantrayāmāsa saṃvṛticārakān api //
             <span class="ref">KDA_452</span></p>
         
         
         <p id="KDA_453">
            paśyadhvaṃ bhikṣavo yūyaṃ subhūtiṃ brahmacāriṇam* <br />
            yenaite garuḍā nāgā vinītā dharmasatpathe //
             <span class="ref">KDA_453</span></p>
         
         
         <p id="KDA_454">
            eṣa me śrāvakāṇāṃ ca bhikṣūṇāṃ brahmacāriṇām* <br />
            subhūtiḥ kulaputro 'yam agro 'raṇāvihāriṇām* //
             <span class="ref">KDA_454</span></p>
         
         
         <p id="KDA_455">
            iti tena munīndreṇa subhūtir eva sadyatiḥ <br />
            nirdiṣṭaḥ sarvabhikṣūṇām agro 'raṇāvihāriṇām* //
             <span class="ref">KDA_455</span></p>
         
         
         <p id="KDA_456">
            atha te bhikṣavaḥ sarve saṃśayoddhatamānasāḥ <br />
            cchetāraṃ saṃśayānāṃ taṃ papracchur evam īśvaram* //
             <span class="ref">KDA_456</span></p>
         
         
         <p id="KDA_457">
            kāni bhadanta karmāṇi kṛtāny api subhūtinā <br />
            nirdiṣṭo bhavatā yena jyeṣṭho 'raṇāvihāriṇām* //
             <span class="ref">KDA_457</span></p>
         
         
         <p id="KDA_458">
            iti tair bhikṣubhiḥ pṛṣṭo bhagavān ity udāharat* <br />
            śṛṇudhvaṃ bhikṣavaḥ sarve tat kṛtaṃ yat subhūtinā //
             <span class="ref">KDA_458</span></p>
         
         
         <p id="KDA_459">
            subhūtinā kṛtaṃ karma tat ko 'nyaḥ paribhokṣyate <br />
            yenaiva yat kṛtaṃ karma tenaiva tat prabhujyate //
             <span class="ref">KDA_459</span></p>
         
         
         <p id="KDA_460">
            bhūtapūrvam atīte 'dhvany asmin* kalpe ca bhadrake <br />
            varṣasahasram āyuṣ ca viṃśatiguṇitaṃ yadā //
             <span class="ref">KDA_460</span></p>
         
         
         <p id="KDA_461">
            tasmiṃś ca samaye buddhaḥ kāśyapo nāma nāyakaḥ <br />
            vidyācaraṇasaṃpannaḥ sugato lokavij jinaḥ //
             <span class="ref">KDA_461</span></p>
         
         
         <p id="KDA_462">
            śāstā devamanuṣyāṇāṃ puruṣadamyasārathiḥ <br />
            sarvajño bhagavān nāthaḥ ṣaḍabhijño munīśvaraḥ //
             <span class="ref">KDA_462</span></p>
         
          <span class="pb"><a href="#Vaidya" title="the text appended to P.L. Vaidya's edition of the Avadanasataka (Darbhanga 1958, Buddhist Sanskrit Texts ; 19)">Vaidya</a>, p. 295</span>
         
         
         <p id="KDA_463">
            vārāṇasīm upāśritya mṛgadāve jināśrame <br />
            vyaharat sarvasatvānām saddharmaṃ samupādiśan* //
             <span class="ref">KDA_463</span></p>
         
         
         <p id="KDA_464">
            tasyaiva śāsane śuddhe svākhyāte dharmavainaye <br />
            ayaṃ pravrajito bhūtvā mahādātāpy abhūt tadā //
             <span class="ref">KDA_464</span></p>
         
         
         <p id="KDA_465">
            daśa varṣasahasrāṇi brahmacaryam apālayat* <br />
            praṇidhānaṃ tathā cāyam akarod brahmavittamaḥ //
             <span class="ref">KDA_465</span></p>
         
         
         <p id="KDA_466">
            anena kuśalenāhaṃ bhaveyaṃ bauddhasadyatiḥ <br />
            yo 'sau bhagavatānena kāśyapena sutāyinā //
             <span class="ref">KDA_466</span></p>
         
         
         <p id="KDA_467">
            māṇava uttaro nāma vyākṛta iti bodhaye <br />
            māṇava tvaṃ prajānāṃ tu yadā varṣaśatāyuṣi //
             <span class="ref">KDA_467</span></p>
         
         
         <p id="KDA_468">
            śākyamunir mahābuddhaḥ sarvajño lokanāyakaḥ <br />
            saṃbuddho bhagāvan nāthas tathāgato bhaviṣyasi //
             <span class="ref">KDA_468</span></p>
         
         
         <p id="KDA_469">
            asyaiva śasane cāhaṃ bhaveyaṃ śrāvakottamaḥ <br />
            arhatām agrasaṃprāpto bhūtvāraṇāvihāriṇām* //
             <span class="ref">KDA_469</span></p>
         
         
         <p id="KDA_470">
            tenaiva karmaṇā cādya praviṣṭo mama śāsane <br />
            arhatāṃ jyeṣṭhatāṃ prāptas tathāraṇāvihāriṇām* //
             <span class="ref">KDA_470</span></p>
         
         
         <p id="KDA_471">
            kāni punar anenaiva karmāṇi prakṛtāny api <br />
            yenaiva nāgayonau ca samutpanno babhūva saḥ //
             <span class="ref">KDA_471</span></p>
         
         
         <p id="KDA_472">
            yat taḥ kleśāprahīṇatvād udbhrāntendriyacetasā <span class="note">Speyer: yataḥ kleśāŚ</span> <br />
            śaikṣāśaikṣagāṇānāṃ ca bhikṣūṇāṃ brahmacāriṇām* //
             <span class="ref">KDA_472</span></p>
         
         
         <p id="KDA_473">
            anena ruṣṭacittena paruṣābaddhacetasā <br />
            cittāni saṃpradūṣyaiva vikalāni kṛtāny api //
             <span class="ref">KDA_473</span></p>
         
         
         <p id="KDA_474">
            sadāśīviṣavādena vikruśyābhāṇi sāṃghike <br />
            tenaiva pātakenaivaṃ pañca janmaśatāny api //
             <span class="ref">KDA_474</span></p>
         
         
         <p id="KDA_475">
            nāgayonisamutpanno babhūvāyaṃ mahāviṣaḥ <br />
            yac cānena punas tatra pravrajya buddhaśāsane //
             <span class="ref">KDA_475</span></p>
         
         
         <p id="KDA_476">
            sadā dānāni saṃdatvā brahmacaryaṃ ca pālitam* <br />
            tenedānīṃ tathārhatvaṃ prāpya sākṣātkṛtaṃ mudā //
             <span class="ref">KDA_476</span></p>
         
         
         <p id="KDA_477">
            araṇāvihāriṇāṃ cāgro nirdiṣṭo 'yaṃ mayā khalu <br />
            iti hi bhikṣavo yūyaṃ jānīdhvaṃ karmatāphalam* //
             <span class="ref">KDA_477</span></p>
         
          <span class="pb"><a href="#Vaidya" title="the text appended to P.L. Vaidya's edition of the Avadanasataka (Darbhanga 1958, Buddhist Sanskrit Texts ; 19)">Vaidya</a>, p. 296</span>
         
         
         <p id="KDA_478">
            yenaiva yat kṛtaṃ karma tasyaiva tat phalaṃ dhruvam* <br />
            na naśyanti hi karmāṇi kalpakoṭiśatair api <br />
            sāmagrīṃ prāpya kālaṃ ca phalanti khalu dehināṃ //
             <span class="ref">KDA_478</span></p>
         
         
         <p id="KDA_479">
            abhuktaṃ kṣīyate naiva karma kvāpi kathaṃcana <br />
            nāgnibhir dahyate karma vāyubhir nāpi śuṣyati <br />
            udakaiḥ klidyate naiva bhūmiṣv api na naśyati //
             <span class="ref">KDA_479</span></p>
         
         
         <p id="KDA_480">
            anyathāpi ca no bhūtā sarvathā karmaṇāṃ gatiḥ <br />
            śuklānāṃ śuklatā nityaṃ kṛṣṇānāṃ kṛṣṇatā khalu <br />
            miśrataiva tu miśrāṇāṃ ṣaḍgatau bhujyate dhruvam* //
             <span class="ref">KDA_480</span></p>
         
         
         <p id="KDA_481">
            tasmād apāsya kṛṣṇāni karmāṇi miśritāni ca <br />
            yatitavyaṃ śubheṣv eva karmasu sukhavāñchibhiḥ //
             <span class="ref">KDA_481</span></p>
         
         
         <p id="KDA_482">
            tatheti bhikṣavaḥ śrutvā te ca lokāḥ prabhāṣitāḥ <br />
            buddhavacomṛtaṃ pītvā nanandur anumoditāḥ //
             <span class="ref">KDA_482</span></p>
         
         
         <p id="KDA_483">
            evam etan mahārāja śrutaṃ me gurubhāṣitam* <br />
            iti matvā tvayā rājan parātmaśubhavāñchinā //
             <span class="ref">KDA_483</span></p>
         
         
         <p id="KDA_484">
            krodhāriṃ yatnato jitvā kṣamādharmapuraskṛtaḥ <br />
            maitrīṃ bhāvaya satveṣu svātmajeṣu yathā sadā //
             <span class="ref">KDA_484</span></p>
         
         
         <p id="KDA_485">
            iti subhāṣitaṃ śrutvā upaguptasya sadguroḥ <br />
            tatheti nṛparājaḥ sa nananda sasabhājanaḥ //
             <span class="ref">KDA_485</span></p>
         
         
         <p id="KDA_486">
            ye maitrībhāvadharmaṃ kalimatiharaṇaṃ tat subhūteś caritraṃ śṛṇvanti śrāvayanti tribhuvanasukhadaṃ saṃnipātya janaughān* <br />
            te lokā maitracittās tribhuvanasukhadāḥ kṣāntisaurabhyayuktāḥ yātāḥ saukhāvatīṃ te 'py amitarucimuner dharmam ārādhayanti //
             <span class="ref">KDA_486</span></p>
         
         </div>
   </body>
</html>