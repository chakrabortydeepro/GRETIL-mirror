<!DOCTYPE html><html xmlns="http://www.w3.org/1999/xhtml">
   <head>
      <meta http-equiv="Content-Type" content="text/html; charset=UTF-8" />
      <meta name="viewport" content="width=device-width, initial-scale=1.0" />
      <title>Mādhva Ānandatīrtha: Kṛṣṇāmṛtamahārṇava (GRETIL)
	</title>
      <style>@font-face {
    font-family: LinuxLibertineDisplay0Regular, times, serif;
    src: url(fonts/LinLibertine_DR.woff);
}
* {box-sizing: border-box;}
body {background-color: #FFFFFF; font-family: 'LinuxLibertineDisplayORegular'; font-weight: normal; font-style: normal; font-size: 18px; padding: 20px 100px 20px; width: 1600px;}

ul {list-style: circle;}

ul.dash {list-style: none; margin-left: .5em; padding-left: .5em;}
ul.dash > li:before {display: inline-block; content: "–"; width: 1em; margin-left: 0em;}

a:link {color: black; text-decoration: underline;}
a:visited {color: black; text-decoration: underline;}
a:hover {color: black; text-decoration: none;}
a:active {color: black; text-decoration: underline;}

p {padding-left: .5em; padding-right: .5em;}

h4 {margin-bottom: 0px;}
mark {background-color: #FFFFCC;}
q:before {content: "»";}
q:after {content: "«";}

.noindent {padding: 0px;}
.comm {padding-left: 1em; padding-right: 1em;}
.app {width: 80%; text-align: right; font-size: 14px; padding-left: 1em;}
.lem {display:inline-block;}
.ref {font-size: 14px; padding: inherit;}
.lb {font-weight: bold; font-size: 14px;}
.lb:before {content: "["}
.lb:after {content: "]"}
.pb {font-weight: bold; font-size: 14px;}
.pb:before {content: " ["}
.pb:after {content: "] "}
.note {font-weight: bold; font-size: 14px;}
.note:before {content: " ["}
.note:after {content: "] "}
.subhead {font-weight: bold; font-size: 14px;}
.appnote {font-size: 14px;}
.appnote:before {content: " ["}
.appnote:after {content: "] "}
.hi {font-style: italic}
.sic:before {content: "†"}
.sic:after {content: "†"}
.corr {color: #008000;}
.supplied {color: #1E90FF;}
.surplus {color: #ff3333;}
.unclear {color: #D2B48C;}

/* custom renditions */
.b, .bf, .textbf, .bold {font-weight: bold}
.i, .it, .textit, .italic {font-style: italic}
.u, .underline {text-decoration: underline}
.blue {color: #0000e6;}
.red {color: #b30000;}

.row:after {content: ""; display: table; clear: both;}
.column {float: left; width: 50%; padding-left: .5em; padding-right: .5em;}
.analysis {font-size: 14px; color: #0066ff; padding-left: .5em; padding-right: .5em; padding-top: .1em;}
.analysis:before {content: "["}
.analysis:after {content: "]"}

div.wapp:hover  span.lem {background-color: #FFFFCC;}

@media screen and (max-width: 800px) {
    body {font-size: 16px;}
    .column {width: 100%;}
    .analysis {width: 100%;}
}

@media screen and (max-width: 1200px) {
    body {padding: 10px;}
    .app {width: 90%;}
}

@media only screen and (max-width: 1600px) {
    body {width: auto; padding: 20px;}
}

#toc_container {background: #f9f9f9 none repeat scroll 0 0; border: 1px solid #aaa; display: table; font-size: 95%; margin-bottom: 1em; padding: 1em; width: auto;}
.toc_title {font-weight: 700; text-align: center;}	  
#toc_container li, #toc_container ul, #toc_container ul li{list-style: outside none none !important; padding-left: .5em;}
</style>
   </head>
   <body>
      <h1>Mādhva Ānandatīrtha: Kṛṣṇāmṛtamahārṇava</h1>
      <h2>Header</h2>
      <p>
         This file is an html transformation of <a href="http://gretil.sub.uni-goettingen.de/gretil/corpustei/sa_mAdhva-kRSNAmRtamahArNava.xml">sa_mAdhva-kRSNAmRtamahArNava.xml</a> with a rudimentary header. For a more extensive header please refer to the source
         file.
         </p>
      <p class="noindent"><b>Data entry: </b>Thomas K. Gugler</p>
      <p class="noindent"><b>Contribution: </b>Thomas K. Gugler</p>
      <p class="noindent"><b>Date of this version: </b>2020-07-31</p>
      <h4>
         <if test="fileDesc/sourceDesc/@xml:id" id=""></if>
         	  Source:
         	</h4>
      <ul class="dash">
         <li>Sri Anandatirtha Bhagavatpada, Sarvamulagranthah-Prasthanatrayi (ed. by Govindacarya),
            Vol. 5, Udupi : Akhila Bharata Madhva Maha Mandala, 1974, pp. 77-102 (cf. Thomas K.
            Gugler: Ozeanisches Gefühl der Unsterblichkeit : Der Krishnamritamaharnava des Madhva,
            Münster 2009, Leipziger Studien zu Kultur und Geschichte Süd- und Zentralasiens, 3).</li>
      </ul>
      <p class="noindent"><b>Publisher: </b>Göttingen Register of Electronic Texts in Indian Languages (GRETIL), SUB Göttingen</p>
      <h4>Licence:</h4>
      <p>This e-text was provided to GRETIL in good faith that no copyright rights have been
         infringed.
         	 If anyone wishes to assert copyright over this file, please contact the GRETIL management
         at gretil(at)sub(dot)uni-goettingen(dot)de.
         	 The file will be immediately removed pending resolution of the claim.</p>
      <p><a href="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International
            License.</a></p>
      <p class="noindent"><b>Interpretive markup: </b>none</p>
      <h4>Notes:</h4>
      <notesStmt xmlns="http://www.tei-c.org/ns/1.0">
         	
         <p xmlns="http://www.w3.org/1999/xhtml">This file has been created by mass conversion of GRETIL's Sanskrit corpus from <a href="http://gretil.sub.uni-goettingen.de/gretil/1_sanskr/4_rellit/vaisn/mdhvkmou.htm">mdhvkmou.htm</a>. Due to the heterogeneity of the sources the header markup might be suboptimal. For
            the sake of transparency the header of the legacy file is documented in the &lt;note&gt; element below:</p>
         	
         <p xmlns="http://www.w3.org/1999/xhtml">
            	 Madhva (Anandatirtha): Krsnamrtamaharnava
            <br />Based on the ed.: Sri Anandatirtha Bhagavatpada,
            <br />Sarvamulagranthah-Prasthanatrayi (ed. by Govindacarya),
            <br />Vol. 5, Udupi : Akhila Bharata Madhva Maha Mandala, 1974, pp. 77-102
            <br />(cf. Thomas K. Gugler: Ozeanisches Gefühl der Unsterblichkeit : Der Krishnamritamaharnava
            <br />des Madhva, Münster 2009, Leipziger Studien zu Kultur und Geschichte Süd- und Zentralasiens,
            3)
            <br />
            <br />Input by Thomas K. Gugler (ZMO Berlin)
            	</p>
         </notesStmt>
      <h4>Revisions:</h4>
      <ul class="dash">
         <li>2020-07-31: TEI encoding by mass conversion of GRETIL's Sanskrit corpus</li>
      </ul>
      <hr />
      <h2>Text</h2>
      <div xml:lang="sa-Latn">
         
         
         <p>kṛṣṇāmṛtamahārṇavaḥ</p>
         
         
         <p>oṃ.</p>
         
         
         <p>arcitaḥ saṃsmṛto dhyātaḥ kīrtitaḥ kathitaḥ śrutaḥ
            yo dadāty amṛtatvaṃ hi sa māṃ rakṣatu keśavaḥ. // MKm_1 //</p>
         
         
         <p>tāpatrayeṇa saṃtaptaṃ yad etad akhilaṃ jagat
            vakṣyāmi śāntaye hy asya kṛṣṇāmṛtamahārṇavam. // MKm_2 //</p>
         
         
         <p>te narāḥ paśavo loke kiṃ teṣāṃ jīvane phalam
            yair na labdhā harer dīkṣā nārcito vā janārdanaḥ. // MKm_3 //</p>
         
         
         <p>saṃsāre 'smin mahāghore janmarogabhayākule
            ayam eko mahābhāgaḥ pūjyate yad adhokṣajaḥ. // MKm_4 //</p>
         
         
         <p>sa nāma sukṛtī loke kulaṃ tena hy alaṃkṛtam
            ādhāraḥ sarvabhūtānāṃ yena viṣṇuḥ prasāditaḥ. // MKm_5 //</p>
         
         
         <p>yajñānāṃ tapasāṃ caiva śubhānāṃ caiva karmaṇāṃ
            tadviśiṣṭaphalaṃ nṛṇāṃ sadaivārādhanaṃ hareḥ. // MKm_6 //</p>
         
         
         <p>kalau kalimaladhvaṃsisarvapāpaharaṃ harim
            ye 'rcayanti narā nityaṃ te 'pi vandyā yathā hariḥ. // MKm_7 //</p>
         
         
         <p>nāsti śreyaskaraṃ nṛṇāṃ viṣṇor ārādhanān mune
            yuge 'smiṃs tāmase loke satataṃ pūjyate nṛbhiḥ. // MKm_8 //</p>
         
         
         <p>arcite sarvadeveśe śaṅkacakragadādhare
            arcitāḥ sarvadevāḥ syur yataḥ sarvagato hariḥ. // MKm_9 //</p>
         
         
         <p>svarcite sarvalokeśe surāsuranamaskṛte
            keśave kaṃsakeśighne na yāti narakaṃ naraḥ. // MKm_10 //</p>
         
         
         <p>sakṛd abhyarcya govindaṃ bilvapatreṇa mānavaḥ
            muktibhāgī nirātaṅkī viṣṇuloke ciraṃ vaset. // MKm_11 //</p>
         
         
         <p>sakṛd abhyarcito yena heḷayā 'pi namaskṛtaḥ
            sa yāti paramaṃ sthānaṃ yat surair api durlabham. // MKm_12 //</p>
         
         
         <p>
            Nāradaḥ:<br />
            samastalokanāthasya devadevasya śārṅgiṇaḥ<br />
            sākṣād bhagavato viṣṇoḥ pūjanaṃ janmanaḥ phalam. // MKm_13 //
            </p>
         
         
         <p>
            Pulastyaḥ:<br />
            bhaktyā dūrvāṅkuraiḥ pumbhiḥ pūjitaḥ puruṣottamaḥ<br />
            harir dadāti hi phalaṃ sarvayajñaiś ca durlabham. // MKm_14 //
            </p>
         
         
         <p>vidhinā devadeveśaḥ śaṅkhacakradharo hariḥ
            phalaṃ dadāti sulabhaṃ salilenāpi pūjitaḥ. // MKm_15 //</p>
         
         
         <p>narake pacyamānas tu yamena paribhāṣitaḥ
            kiṃ tvayā nārcito devaḥ keśavaḥ kleśanāśanaḥ. // MKm_16 //</p>
         
         
         <p>
            Dharmaḥ:<br />
            narasiṃho hṛṣīkeśaḥ puṇḍarīkanibhekṣaṇaḥ<br />
            smaraṇān muktido nṛṇāṃ sa tvayā kiṃ na pūjitaḥ. // MKm_17 //
            </p>
         
         
         <p>dravyāṇām apy abhāve tu salilenāpi pūjitaḥ
            yo dadāti svakaṃ sthānaṃ sa tvayā kiṃ na pūjitaḥ. // MKm_18 //</p>
         
         
         <p>garbhasthitāmṛtā vā 'pi muṣitāste sudūṣitāḥ
            na prāptā yair harer dīkṣā sarvaduḥkhavimocanī. // MKm_19 //</p>
         
         
         <p>
            Mārkaṇḍeyaḥ:<br />
            sakṛd abhyarcito yena devadevo janārdanaḥ<br />
            yat kṛtaṃ tatkṛtaṃ tena samprāptaṃ paramaṃ padam. // MKm_20 //
            </p>
         
         
         <p>dharmārthakāmamokṣāṇāṃ nānyopāyas tu vidyate
            satyaṃ bravīmi deveśa hṛṣīkeśārcanāhate. // MKm_21 //</p>
         
         
         <p>tasya yajñavarāhasya viṣṇor amitatejasaḥ
            praṇāmaṃ ye 'pi kurvanti teṣām api namo namaḥ. // MKm_22 //</p>
         
         
         <p>
            Marīciḥ:<br />
            anārādhitagovindair naraiḥ sthānaṃ nṛpātmaja<br />
            na hi samprāpyate śreṣṭhaṃ tasmād ārādhayācyutam. // MKm_23 //
            </p>
         
         
         <p>
            Atriḥ:<br />
            paraḥ parāṇāṃ puruṣas tuṣṭo yasya janārdanaḥ<br />
            sa cā 'pnoty akṣayaṃ sthānam etat satyaṃ mayoditam. // MKm_24 //
            </p>
         
         
         <p>
            Aṅgirāḥ:<br />
            yasyāntaḥ sarvam evedam acyutasyākhyayātmanaḥ<br />
            tam ārādhaya govindaṃ sthānam agryaṃ yadīcchasi. // MKm_25 //
            </p>
         
         
         <p>
            Pulahaḥ:<br />
            paraṃ brahma paraṃ dhāma yo 'sau brahma sanātanam<br />
            tam ārādhya hariṃ yāti muktim apy atidurlabhām. // MKm_26 //
            </p>
         
         
         <p>aindram indraḥ paraṃ sthānaṃ yam ārādhya jagatpatim
            prāpa yajñapatiṃ viṣṇuṃ tam ārādhaya suvrata. // MKm_27 //</p>
         
         
         <p>prāpnoty ārādhite viṣṇau manasā yad yad icchati
            trailokyāntargataṃ sthānaṃ kimu lokottarottarān. // MKm_28 //</p>
         
         
         <p>ye smaranti sadā viṣṇuṃ śaṅkhacakragadādharam
            sarvapāpavinirmuktāḥ paraṃ brahma viśanti te. // MKm_29 //</p>
         
         
         <p>tato 'niruddhaṃ deveśaṃ pradyumnaṃ ca tataḥ param
            tataḥ saṃkarṣaṇaṃ devaṃ vāsudevaṃ parāt param. // MKm_30 //</p>
         
         
         <p>vāsudevāt paraṃ nāsti iti vedāntaniścayaḥ
            vāsudevaṃ praviṣṭānāṃ punar āvartanaṃ kutaḥ. // MKm_31 //</p>
         
         
         <p>
            Ātreyaḥ:<br />
            yo yān icchen naraḥ kāmān nārī vā varavarṇinī<br />
            tān samāpnoti vipulān samārādhya janārdhanam. // MKm_32 //
            </p>
         
         
         <p>Pulaha sagte:</p>
         
         
         <p>
            Brahmā:<br />
            bāhubhyāṃ sāgaraṃ tartuṃ ka iccheta pumān bhuvi<br />
            vāsudevam anārādhya ko mokṣaṃ gantum icchati. // MKm_33 //
            </p>
         
         
         <p>
            Śaṃkaraḥ:<br />
            kṛte pāpe 'nutāpo vai yasya puṃsaḥ prajāyate<br />
            prāyaścittaṃ tu tasyoktaṃ harisaṃsmaraṇaṃ param. // MKm_34 //
            </p>
         
         
         <p>na hy apuṇyavatāṃ loke mūḍhānāṃ kuṭilātmanāṃ
            bhaktir bhavati govinde smaraṇaṃ kīrtanaṃ tathā. // MKm_35 //</p>
         
         
         <p>tadaiva puruṣo mukto janmaduḥkhajarādibhiḥ
            jitendriyo viśuddhātmā yadaiva smarate harim. // MKm_36 //</p>
         
         
         <p>prāpte kaliyuge ghore dharmajñānavivarjite
            na kaścit smarate devaṃ kṛṣṇaṃ kalimalāpaham. // MKm_37 //</p>
         
         
         <p>na kalau devadevasya janmaduḥkhāpahāriṇaḥ
            karoti martyo mūḍhātmā smaraṇaṃ kīrtanaṃ hareḥ. // MKm_38 //</p>
         
         
         <p>ye smaranti sadā viṣṇuṃ viśuddhenāntarātmanā
            te prayānti bhavaṃ tyaktvā viṣṇulokam anāmayam. // MKm_39 //</p>
         
         
         <p>garbhajanmajarārogaduḥkha saṃsārabandhanaiḥ
            na bādhyate naro nityaṃ vāsudevam anusmaran. // MKm_40 //</p>
         
         
         <p>yamamārgāṃ mahāghoraṃ narakāṇi yamaṃ tathā
            svapne 'pi ca na paśyeta yaḥ smared garuḍadhvajam. // MKm_41 //</p>
         
         
         <p>hṛdi rūpaṃ mukhe nāma naivedyam udare hareḥ
            pādodakaṃ ca nirmālyaṃ mastake yasya so 'cyutaḥ. // MKm_42 //</p>
         
         
         <p>govindasmaraṇaṃ puṃsāṃ pāparāśimahācalam
            asaṃśayaṃ dahaty āśu tūlarāśim ivānalaḥ. // MKm_43 //</p>
         
         
         <p>
            Agastyaḥ:<br />
            smaraṇād eva kṛṣṇasya pāpasaṅghātapañjaram<br />
            śatadhā bhedam āyāti girir vajrahato tathā. // MKm_44 //
            </p>
         
         
         <p>kṛṣṇe ratāḥ kṛṣṇam anusmarantaḥ tad bhāvitās tad gatamānasāś ca.
            te bhinnadehāḥ praviśanti viṣṇuṃ havir yathā mantrahutaṃ hutāśe. // MKm_45 //</p>
         
         
         <p>sā hānis tan mahat chidraṃ sā cāndhajaḍamūkatā
            yan muhūrtaṃ kṣaṇaṃ vā 'pi vāsudevo na cintyate. // MKm_46 //</p>
         
         
         <p>nārāyaṇo nāma naro narāṇāṃ prasaṃhya coraḥ kathitaḥ pṛthivyām
            anekajanmārjitapāpasañcayaṃ dahaty aśeṣaṃ smṛtamātrayaiva. // MKm_47 //</p>
         
         
         <p>yasya saṃsmaraṇād eva vāsudevasya śārṅgiṇaḥ
            koṭijanmārjitaṃ pāpaṃ takṣaṇād eva naśyati. // MKm_48 //</p>
         
         
         <p>kiṃ tasya bahubhis tīrthaiḥ kiṃ tapobhiḥ kim adhvaraiḥ
            yo nityaṃ dhyāyate devaṃ nārāyaṇam ananyadhīḥ. // MKm_49 //</p>
         
         
         <p>ye mānavā vigatarāgaparāvarajñā nārāyaṇaṃ suraguruṃ satataṃ smaranti
            dhyānena tena hatakilbiṣacetanāste mātuḥ payodhararasaṃ na punaḥ pibanti. // MKm_50
            //</p>
         
         
         <p>he citta cintaya sveha vāsudevam aharniśam
            nūnaṃ yaś cintitaḥ puṃsāṃ hanti saṃsārabandhanam. // MKm_51 //</p>
         
         
         <p>āloḍya sarvaśāstrāṇi vicārya ca punaḥ punaḥ
            idam ekaṃ suniṣpannaṃ dhyeyo nārāyaṇaḥ sadā. // MKm_52 //</p>
         
         
         <p>smṛte sakalakalyāṇabhājanaṃ yatra jāyate
            puruṣas tam ajaṃ nityaṃ vrajāmi śaraṇaṃ harim. // MKm_53 //</p>
         
         
         <p>vedeṣu yajñeṣu tapasu caiva dāneṣu tīrtheṣu vrateṣu caiva
            iṣṭeṣu pūrteṣu ca yat pradiṣṭaṃ puṇyaṃ smṛte tat khalu vāsudeve. // MKm_54 //</p>
         
         
         <p>
            Aurvaḥ:<br />
            ārādhayaiva naro viṣṇuṃ manaso yad yad icchati<br />
            phalaṃ prāpnoty avikalaṃ bhūri svalpam athāpi vā. // MKm_55 //
            </p>
         
         
         <p>yan nāmakīrtanaṃ bhaktyā vilāyanam anuttamam
            maitreyāśeṣapāpānāṃ dhātūnām iva pāvakaḥ. // MKm_56 //</p>
         
         
         <p>kalikalmaṣam atyugraṃ narakārtipradaṃ nṛṇām
            prayāti vilayaṃ sadyaḥ sakṛt saṃkīrtite 'cyute. // MKm_57 //</p>
         
         
         <p>anāyāsena cā 'yānti muktiṃ keśavam āsritāḥ
            tadvighātāya jāyante śakrādyāḥ paripanthinaḥ. // MKm_58 //</p>
         
         
         <p>catussāgaram āsādya jambūdvīpottame kvacit
            na pumān keśavād anyaḥ sarvapāpacikitsakaḥ. // MKm_59 //</p>
         
         
         <p>yad abhyarcya hariṃ bhaktyā kṛte varṣaśatair api
            phalaṃ prāpnoty avikalaṃ kalau saṃkīrtya keśavam. // MKm_60 //</p>
         
         
         <p>kṣīyate tu yadā dharmaḥ prāpte ghore kalau yuge
            tadā na kīrtayet kaścin muktidaṃ devam acyutam. // MKm_61 //</p>
         
         
         <p>avaśenāpi yannāmni kīrtite sarvapātakaiḥ
            pumān vimucyate sadyaḥ siṃhatrastamṛgair iva. // MKm_62 //</p>
         
         
         <p>nārāyaṇeti mantro 'sti vāg asti vaśavartinī
            tathā 'pi narake ghore majjantīty etad adbhutam. // MKm_63 //</p>
         
         
         <p>ārtā viṣaṇṇāḥ śithilāś ca bhītā ghoreṣu ca vyādhiṣu vartamānāḥ
            saṃkīrtya nārāyaṅaśabdamātraṃ vimuktaduḥkhāḥ sukhino bhavanti. // MKm_64 //</p>
         
         
         <p>
            Kauśikaḥ:<br />
            sakṛd uccāritaṃ yais tu kṛṣṇeti na viśanti te<br />
            garbhāgāraṃ gṛhaṃ mātur yamalokaṃ ca dussaham. // MKm_65 //
            </p>
         
         
         <p>kva nākapṛṣṭhagamanaṃ punarāvṛttilakṣaṇam
            kva japo vāsudeveti muktibījam anuttamam. // MKm_66 //</p>
         
         
         <p>buddhyā buddhvā vadasvainaṃ harir ity akṣaradvayam
            smaraṇād eva kṛṣṇasya na punarjāyate kvacit. // MKm_67 //</p>
         
         
         <p>he jihve mama nisnehe hariṃ kiṃ nuna bhāṣase
            hariṃ vadasva kalyāṇi saṃsārodadhinaur hariḥ. // MKm_68 //</p>
         
         
         <p>asāre khalu saṃsāre sārāt sārataro hariḥ
            puṇyahīnā na vindanti sāraṅgāś ca yathā jalam. // MKm_69 //</p>
         
         
         <p>kurukṣetreṇa kiṃ tasya kiṃ kāśyā puṣkareṇa vā
            jihvāgre vartate tasya harir ity akṣaradvayam. // MKm_70 //</p>
         
         
         <p>
            Brahmovāca:<br />
            asāre khalu saṃsāre sāram ekaṃ nirūpitam<br />
            samastalokanāthasya sāram ārādhanaṃ hareḥ. // MKm_71 //
            </p>
         
         
         <p>sā jihvā yā hariṃ stauti tac cittaṃ yat tadarpaṇam
            tāv eva kevalau ślāghyau yau tatpūjākarau karau. // MKm_72 //</p>
         
         
         <p>yas tu viṣṇuparo nityaṃ dṛḍhabhaktir jitendriyaḥ
            svagṛhe 'pi vasan yāti tad viṣṇoḥ paramaṃ padam. // MKm_73 //</p>
         
         
         <p>
            Śaṅkaraḥ:<br />
            sādhu sādhu mahābhāga sādhu dānavanāśan<br />
            yan māṃ pṛcchasi dharmajña keśavārādhanaṃ prati. // MKm_74 //
            </p>
         
         
         <p>nimiṣaṃ nimiṣārdhaṃ vā muhūrtam api bhārgava
            nādagdhāśeṣapāpānāṃ bhakti bhavati keśave. // MKm_75 //</p>
         
         
         <p>kiṃ tena manasā kāryaṃ yan na tiṣṭhati keśave
            mano muktiphalāvāptyau kāraṇaṃ saprayojanam. // MKm_76 //</p>
         
         
         <p>rogo nāma na sā jihvā yayā na stūyate hariḥ
            gartau nāma na tau karṇau yābhyāṃ tat karma na śrutam. // MKm_77 //</p>
         
         
         <p>nūnaṃ tat kaṇṭhaśālūkam athavā 'py upajihvikā
            rogo nāma na sā jihvā yā na vakti harer guṇān. // MKm_78 //</p>
         
         
         <p>
            bhārabhūtaiḥ kāryam ebhiḥ kiṃ tasya nṛpaśor dvija<br />
            caraṇau tau tu saphalau keśavālayagāminau<br />
            te ca netre mahābhāga yābhyāṃ sandṛśyate hariḥ. // MKm_79 //
            </p>
         
         
         <p>kiṃ tasya caraṇaiḥ kāryaṃ vṛthāsañcaraṇair dvija
            yair hi na vrajate jantuḥ keśavālayadarśane. // MKm_80 //</p>
         
         
         <p>vedavedāṅgaviduṣāṃ munīnāṃ bhāvitātmanām
            ṛṣitvam api dharmajña vijñeyaṃ tatprasādajam. // MKm_81 //</p>
         
         
         <p>vicitraratnaparyaṅke mahābhogena bhoginaḥ
            ramante nākanārībhiḥ keśavasmaraṇāt phalam. // MKm_82 //</p>
         
         
         <p>aśvamedhasahasrāṇāṃ yaḥ sahasraṃ samācaret
            nāsau tat phalam āpnoti tadbhaktair yad avāpyate. // MKm_83 //</p>
         
         
         <p>re re manuṣyāḥ puruṣottamasya karau na kasmān mukulīkurudhve
            kriyājuṣāṃ ko bhavatāṃ prayāsaḥ phalaṃ hi yat padam acyutasya. // MKm_84 //</p>
         
         
         <p>viṣṇor vimānaṃ yaḥ kuryāt sakṛd bhaktyā pradakṣiṇam
            aśvamedhasahasrasya phalam āpnoti mānavaḥ. // MKm_85 //</p>
         
         
         <p>pradakṣiṇaṃ tu yaḥ kuryād haribhaktyā samanvitaḥ
            haṃsayuktivimānena viṣṇulokaṃ sa gacchati. // MKm_86 //</p>
         
         
         <p>tīrthakoṭisahasrāṇi vratakoṭiśatāni ca
            nārāyaṇapraṇāmasya kalāṃ nārhanti ṣoḍaśīm. // MKm_87 //</p>
         
         
         <p>urasā śirasā dṛṣṭyā manasā vacasā tathā
            padbhyāṃ karābhyāṃ jānubhyāṃ praṇāmo 'ṣṭāṅga īritaḥ. // MKm_88 //</p>
         
         
         <p>śāṭhyenāpi namaskāraṃ kurvataḥ śārṅgapāṇaye
            śātajanmārjitaṃ pāpaṃ naśyaty eva na saṃśayaḥ. // MKm_89 //</p>
         
         
         <p>saṃsārārṇavam agrānāṃ narāṇāṃ pāpakarmaṇām
            nānyo dharttā jagannāthaṃ muktvā nārāyaṇaṃ param. // MKm_90 //</p>
         
         
         <p>reṇukuṇṭhigātrasya kaṇā yāvanti bhārata
            tāvad varṣasahasrāṇi viṣṇuloke mahīyate. // MKm_91 //</p>
         
         
         <p>pāvanaṃ viṣṇunaivedyaṃ subhojyam ṛṣibhiḥ smṛtam
            anyadevasya naivedyaṃ bhuktvā cāndrāyaṇaṃ caret. // MKm_92 //</p>
         
         
         <p>koṭyaindavasahasrais tu māsopoṣaṇakoṭibhiḥ
            yat phalaṃ labhyate pumbhir viṣṇor naivedya bhakṣaṇāt. // MKm_93 //</p>
         
         
         <p>trirātraphaladā nadyo yāḥ kāścid asamudragāḥ
            samudragās tu pakṣasya māsasya saritāṃ patiḥ. // MKm_94 //</p>
         
         
         <p>ṣaṇmāsaphaladā godā vatsarasya tu jāhnavī
            viṣṇupādodakasyaite kalāṃ nārhanti ṣoḍasīm. // MKm_95 //</p>
         
         
         <p>gaṇgāprayāgagayapuṣkaranaimiśāni saṃsevitāni bahuśaḥ kurujāṅgalāni
            kālena tīrthasalilāni punanti pāpaṃ pādodakaṃ bhagavataḥ prapunāti sadyaḥ. // MKm_96
            //</p>
         
         
         <p>yāni kāni ca tīrthāni brahmāṇḍāntargatāni vai
            viṣṇupādodakasyaite kalāṃ nārhanti ṣoḍaśīm. // MKm_97 //</p>
         
         
         <p>snānaṃ pādodakaṃ viṣṇoḥ piban śirasi dhārayan
            sarva pāpavinirmukto vaiṣṇavīṃ siddhim āpnuyāt. // MKm_98 //</p>
         
         
         <p>yathā pādodakaṃ puṇyaṃ nirmālyaṃ cānulepanam
            naivedyaṃ dhūpaśeṣaṃ ca ārārttiś ca tathā hareḥ. // MKm_99 //</p>
         
         
         <p>tulasyās tu rajojuṣṭaṃ naivedyasya ca bhakṣaṇam
            nirmālyaṃ śirasā dhāryaṃ mahāpātakanāśanam. // MKm_100 //</p>
         
         
         <p>bhaktyā vā yadi vā 'bhaktyā cakrāṅkitaśilām prati
            darśanaṃ sparśanaṃ vā 'pi sarvapāpapraṇāśanam. // MKm_101 //</p>
         
         
         <p>sāḷagrāmodbhavo devo devo dvāravatībhavaḥ
            ubhayoḥ snānatoyena brahmahatyāṃ vyapohati. // MKm_102 //</p>
         
         
         <p>mlecchadeśe 'śucau vā 'pi cakrāṅko yatra tiṣṭhati
            yojanāni tathā trīṇi mama kṣetraṃ vasundhare. // MKm_103 //</p>
         
         
         <p>śālagrāmodbhavo devo śailaṃ cakrāṅkamaṇḍitam
            yatrāpi nīyate tatra vāraṇasyā śatādhikam. // MKm_104 //</p>
         
         
         <p>sāḷagrāmodbhavo devo devo dvāravatībhavaḥ
            ubhayoḥ saṃgamo yatra tatra muktir na saṃśayaḥ. // MKm_105 //</p>
         
         
         <p>hariṇā muktidānīha muktisthānāni sarvaśaḥ
            sa yasya sarvabhāveṣu tasya taiḥ kiṃ prayojanam. // MKm_106 //</p>
         
         
         <p>harir yāti harir yāti dasyuvyājena yo vadet
            so 'pi sadgatim āpnoti gatiṃ sukṛtino yathā. // MKm_107 //</p>
         
         
         <p>vāsudevaṃ parityajya yo 'nyaṃ devam upāsate
            tyaktvā 'mṛtaṃ sa mūḍhātmā bhuṅkte hālāhalaṃ viṣam. // MKm_108 //</p>
         
         
         <p>tyaktvāmṛtaṃ yathā kaścid anyapānaṃ piben naraḥ
            tathā hariṃ parityajya cānyaṃ devam upāsate. // MKm_109 //</p>
         
         
         <p>svadharmaṃ tu parityajya paradharmaṃ yathā caret
            tathā hariṃ parityajya cānyaṃ devam upāsate. // MKm_110 //</p>
         
         
         <p>gāṃ ca tyaktvā vimūḍhātmā gardabhīṃ vandate yathā
            tathā hariṃ parityajya cānyaṃ devam upāsate. // MKm_111 //</p>
         
         
         <p>vāsudevaṃ parityajya yo 'nyaṃ devam upāsate
            tṛṣito jāhnavītīre kūpaṃ khanati durmatiḥ. // MKm_112 //</p>
         
         
         <p>yathā gaṅgodakaṃ tyaktvā pibet kūpodakaṃ naraḥ
            tathā hariṃ parityajya yo 'nyaṃ devam upāsate. // MKm_113 //</p>
         
         
         <p>svamātaraṃ parityajya śvapākīṃ vandate tathā
            tathā hariṃ parityajya yo 'nyaṃ devam upāsate. // MKm_114 //</p>
         
         
         <p>yāvat svastham idaṃ piṇḍaṃ nirujaṃ karaṇānvitam
            tāvat kuruṣvā 'tmahitaṃ paścāt tāpena tapyase. // MKm_115 //</p>
         
         
         <p>yāvat svāsthyaṃ śarīreṣu karaṇeṣu ca pāṭavam
            tāvad arcaya govindam āyuśyaṃ sārthakaṃ kuru. // MKm_116 //</p>
         
         
         <p>smaryatāṃ tu hṛṣīkeśo hṛṣīkeṣu dṛḍheṣu ca
            adṛḍheṣu hṛṣīkeṣu hṛṣīkeśaṃ smaranti ke. // MKm_117 //</p>
         
         
         <p>yāvac cintayate jantur viṣayān viṣasannibhān
            tāvac cet smarate viṣṇuṃ ko na mucyeta bandhanāt. // MKm_118 //</p>
         
         
         <p>yāvat pralapate jantur viṣayān viṣasannibhān
            tāvac cet smarate viṣṇuṃ ko na mucyeta bandhanāt. // MKm_119 //</p>
         
         
         <p>
            Sūta uvāca:<br />
            jñātvā viprās tithiṃ samyag daivajñaiḥ samudīritām<br />
            kartavya upavāsaś ca anyathā narakaṃ vrajet. // MKm_120 //
            </p>
         
         
         <p>kṣaye vā 'py athavā vṛddhau samprāpte vā dinakṣaye
            upoṣyā dvādaśī puṇyā pūrvaviddhāṃ parityajet. // MKm_121 //</p>
         
         
         <p>pūrvaviddhāṃ prakurvāṇo naro dharmān nikṛntati
            saṃtates tu vināśāya sampado haraṇāya ca. // MKm_122 //</p>
         
         
         <p>kalāvedhe tu viprendrā daśamyaikādaśīṃ tyajet
            surāyā bindunā spṛṣṭaṃ gaṅgāmbha iva santyajet. // MKm_123 //</p>
         
         
         <p>śvadṛtau pañcagavyaṃ ca daśamyā dūṣitāṃ tyajet
            ekādaśīṃ dvijaśreṣṭhāḥ pakṣayor ubhayor api. // MKm_124 //</p>
         
         
         <p>tasmād viprā na viddhā hi kartavyaikādasī kvacit
            viddhā hanti purāpuṇyaṃ śrāddhaṃ ca vṛṣalīpatiḥ. // MKm_125 //</p>
         
         
         <p>japtaṃ dattaṃ hutaṃ snātaṃ tathā pūjā kṛtā hareḥ
            tat sarvaṃ vilayaṃ yāti tamaḥ sūryodaye yathā. // MKm_126 //</p>
         
         
         <p>ekādaśyāṃ yadā brahman dinakṣayatithir bhavet
            upoṣyā dvādaśī tatra trayodaśyāṃ tu pāraṇam. // MKm_127 //</p>
         
         
         <p>pratipatprabhṛtayaḥ sarvā udayād udayād raveḥ
            sampūrṇā iti vijñeyā harivāsaravarjitāḥ. // MKm_128 //</p>
         
         
         <p>aruṇodayakāle tu daśamī yadi dṛśyate
            pāpamūlaṃ tadā jñeyam ekādaśyupavāsanam. // MKm_129 //</p>
         
         
         <p>aruṇodayakāle tu daśamī yadi dṛśyate
            na tatraikādaśī kāryā dharmakāmārthanāśinī. // MKm_130 //</p>
         
         
         <p>catastro ghaṭikāḥ prātar aruṇodaya ucyate
            yatīnāṃ snānakālo 'yaṃ gaṅgāmbhaḥsadṛśaḥ smṛtaḥ. // MKm_131 //</p>
         
         
         <p>udayāt prāg yadā viprā muhūrtadvayasaṃyutā
            sampūrṇaikādaśī nāma tatraivopavased vratī. // MKm_132 //</p>
         
         
         <p>udayāt prāk trighaṭikā vyāpiny ekādaśī yadā
            sandigdhaikādaśī nāma varjyā dharmārthanāśinī. // MKm_133 //</p>
         
         
         <p>putrapautravivṛddhyarthaṃ dvādaśyām upavāsayet
            tatra kratuśataṃ puṇyaṃ trayodaśyāṃ tu pāraṇaṃ. // MKm_134 //</p>
         
         
         <p>udayāt prāg dvighaṭikāvyāpinyekādaśī yadā
            saṅkīrṇaikādaśī nāma varjyā dharmārthakāṅkṣibhiḥ. // MKm_135 //</p>
         
         
         <p>putrarājyavivṛddhyarthaṃ dvādaśyām upavāsanam
            tatra kratuśataṃ puṇyaṃ trayodaśyāṃ tu pāraṇam. // MKm_136 //</p>
         
         
         <p>daśamīśeṣasaṃyuktā gāndhāryā samupoṣitā
            tasyāḥ putraśataṃ naṣṭaṃ tasmāt tāṃ parivarjayet. // MKm_137 //</p>
         
         
         <p>bahvāgamavirodheṣu brāhmaṇeṣu vivādiṣu
            upoṣyā dvādaśī puṇyā trayodaśyāṃ tu pāraṅam. // MKm_138 //</p>
         
         
         <p>ekādaśyāṃ tu viddhāyāṃ samprāpte śravaṇe tathā
            upoṣyā dvādaśī puṇyā pakṣayor ubhayor api. // MKm_139 //</p>
         
         
         <p>uparāgasahasrāṇi vyatīpātāyutāni ca
            amālakṣaṃ tu dvādaśyāḥ kalāṃ nārhanti ṣoḍaśīm. // MKm_140 //</p>
         
         
         <p>
            śuddhāpi dvādaśī grāhyā parato dvādaśī yadi<br />
            viṣaṃ tu daśamī jñeyā 'mṛtaṃ caikādaśī tithiḥ.<br />
            viṣapradhānā varjyā sā 'mṛtā grāhyā pradhānataḥ. // MKm_141 //
            </p>
         
         
         <p>dvādaśyāṃ bhojanaṃ caiva viddhāyāṃ haryupoṣaṇam
            yaḥ kuryān mandabuddhitvān nirayaṃ so 'dhigacchati. // MKm_142 //</p>
         
         
         <p>yāni kāni ca vākyāni viddhopāsyāparāṇi tu
            dhanadārcāparāṇi syur vaiṣṇavī na daśāyutā. // MKm_143 //</p>
         
         
         <p>athavā mohanārthāya mohinyā bhagavān hariḥ
            arthitaḥ kārayām āsa vyāsarūpī janārdanaḥ. // MKm_144 //</p>
         
         
         <p>
            dhanadārcāvivṛddhyarthaṃ mahāvittalayasya ca<br />
            asurāṇāṃ mohanārthaṃ pāṣaṇḍānāṃ vivṛddhaye<br />
            ātmasvarūpāvijñaptyai svarūpāprāptaye tathā. // MKm_145 //
            </p>
         
         
         <p>
            evaṃ viddhāṃ parityajya dvādaśyām upavāsane<br />
            koṭijanmārjitaṃ pāpam ekayaiva vinaśyati<br />
            tataḥ koṭiguṇaṃ vā 'pi niṣiddhasyetarair janaiḥ. // MKm_146 //
            </p>
         
         
         <p>
            yad anādikṛtaṃ pāpaṃ tad ūrdhvaṃ yat kariṣyati<br />
            tat sarvaṃ vilayaṃ yāti pareṣām upavāsanāt<br />
            na ca tasmāt priyatamaḥ keśavasya mamāpi vā. // MKm_147 //
            </p>
         
         
         <p>ekādaśyā hy avedhe tu dvādaśīṃ na parityajet
            pāraṇe maraṇe caiva tithis tātkālikī smṛtā. // MKm_148 //</p>
         
         
         <p>brahmacārī gṛhastho vā vānaprastho yatis tathā
            brāhmaṇaḥ kṣatriyo vaiśyaḥ śūdro bhartṛmatī tathā. // MKm_149 //</p>
         
         
         <p>abhartṛkā tathā 'nye vā sūtavaidehikādayaḥ
            ekādaśyāṃ na bhuñjīta pakṣayor ubhayor api. // MKm_150 //</p>
         
         
         <p>ekādaśyāṃ tu yo bhuṅkte mohenā 'vṛtacetanaḥ
            śuklāyām atha kṛṣṇāyāṃ nirayaṃ yāti sa dhruvam. // MKm_151 //</p>
         
         
         <p>vivecayati yo mohāc chuklā kṛṣṇeti pāpakṛt
            ekādaśīṃ sa vai yāti nirayaṃ nātra saṃśayaḥ. // MKm_152 //</p>
         
         
         <p>yathā gaur naiva hantavyā śuklā kṛṣṇeti bhāmini
            ekadāśyāṃ na bhuñjīta pakṣayor ubhayor api. // MKm_153 //</p>
         
         
         <p>yāni kāni ca vākyāni kṛṣṇaikādaśivarjane
            bharaṇyādiniṣedhe 'pi tāni kāmyaphalārthinām. // MKm_154 //</p>
         
         
         <p>kāmino 'pi hi nityārthaṃ kuryur evopavāsanam
            prīṇanārthaṃ harer nityaṃ na tu kāmavyapekṣayā. // MKm_155 //</p>
         
         
         <p>
            tasmāc chuklām atho kṛṣṇāṃ bharaṇyādiyutām api<br />
            pratyavāyaniṣedhārtham upavāsīta nityaśaḥ<br />
            prīṇanārthaṃ hareś vāpi viṣṇulokasya cā 'ptaye. // MKm_156 //
            </p>
         
         
         <p>kalā vā ghaṭikā vā 'pi apare dvādaśī yadi
            dvādaśadvādaśīr hanti pūrvedyuḥ pāraṇe kṛte. // MKm_157 //</p>
         
         
         <p>atiriktā dvādaśī cet sa tāṃ nopoṣayed yadi
            dvādaśadvādaśīr hanti dvādaśī cātilaṅghitā. // MKm_158 //</p>
         
         
         <p>dvādaśyām atiriktāyāṃ yo bhuṅkte pūrvavāsare
            dvādaśadvādaśīr hanti dvādaśīṃ na parityajet. // MKm_159 //</p>
         
         
         <p>dvādaśīṃ śravaṇopetāṃ yo nopoṣyāt sumandadhīḥ
            pañcasaṃvatsarakṛtaṃ puṇyaṃ tasya vinaśyati. // MKm_160 //</p>
         
         
         <p>ekādaśīm upoṣyātha dvādaśīm apy upoṣayet
            na tatra vidhilopaḥ syād ubhayor devatā hariḥ. // MKm_161 //</p>
         
         
         <p>
            pārayitvodakenāpi bhuñjāno naiva duṣyati<br />
            aśitānaśitā yasmād āpo vidvadbhir īritāḥ<br />
            ambhasā kevalenātha kariṣye vratapāraṇam. // MKm_162 //
            </p>
         
         
         <p>na kāśī na gayā gaṅgā na reva na ca gautamī
            na cāpi kauravaṃ kṣetraṃ samā bhūpa harer dināt. // MKm_163 //</p>
         
         
         <p>aśvamedhasahasrāṇi vājapeyāyutāni ca
            ekādaśyupavāsasya kalāṃ nārhanti ṣoḍaśīm. // MKm_164 //</p>
         
         
         <p>ekādaśīsamutthena vahninā pātakendhanam
            bhasmībhavati rājendra api janmaśatodbhavam. // MKm_165 //</p>
         
         
         <p>nedṛśaṃ pāvanaṃ kiñcin narāṇāṃ bhuvi vidyate
            yādṛśaṃ padmanābhasya dinaṃ pātakahānidam. // MKm_166 //</p>
         
         
         <p>tāvat pāpāni dehe 'smiṃs tiṣṭhanti manujādhipa
            yāvan nopoṣayej jantuḥ padmanābhadinaṃ śivam. // MKm_167 //</p>
         
         
         <p>ekādaśendriyaiḥ pāpaṃ yat kṛtaṃ bhavati prabho
            ekādaśyupavāsena tat sarvaṃ vilayaṃ nayet. // MKm_168 //</p>
         
         
         <p>ekādaśīsamaṃ kiñcit pāpatrāṇaṃ na vidyate
            vyājenāpi kṛtā rājan na darśayati bhāskarim. // MKm_169 //</p>
         
         
         <p>
            Śrī Vedavyāsa uvāca:<br />
            sa brahmahā sa goghnaś ca stenaḥ sa gurutalpagaḥ<br />
            ekādaśyāṃ tu bhuñjānaḥ pakṣayor ubhayor api. // MKm_170 //
            </p>
         
         
         <p>varaṃ svamātṛgamanaṃ varaṃ gomāṃsabhakṣaṇam
            varaṃ hatyā surāpānam ekādaśyāṃ tu bhojanāt. // MKm_171 //</p>
         
         
         <p>ekādaśīdine puṇye bhuñjate ye narādhamāḥ
            avalokya mukhaṃ teṣām ādityam avalokayet. // MKm_172 //</p>
         
         
         <p>pṛthivyāṃ yāni pāpāni brahmahatyādikāni ca
            annam āśritya tiṣṭhanti samprāpte harivāsare. // MKm_173 //</p>
         
         
         <p>
            Rugmāṅgadaḥ:<br />
            aṣṭavarṣādhiko yas tu aśītir na hi pūryate<br />
            yo bhuṅkte mānavaḥ pāpo viṣṇor ahani cāgate. // MKm_174 //
            </p>
         
         
         <p>pitā vā yadi vā putro bhāryā vā 'pi suhṛjjanaḥ
            padmanābhadine bhuṅkte nigrāhyo dasyuvad bhavet. // MKm_175 //</p>
         
         
         <p>
            Dharmavibhūṣaṇaḥ:<br />
            prātar haridine lokās tiṣṭhadhvaṃ caikabhojanāḥ<br />
            akṣāralavaṇāḥ sarve haviṣyān niṣeviṇaḥ. // MKm_176 //
            </p>
         
         
         <p>avanītapaśayanāḥ priyāsaṃgavivarjitāḥ
            smaradhvaṃ devadeveśaṃ purāṇapuruṣottamam. // MKm_177 //</p>
         
         
         <p>sakṛd bhojanasaṃyuktā hy upavāse bhaviṣyatha
            akṛtaśrāddhanicayā jalapiṇḍodakakriyāḥ. // MKm_178 //</p>
         
         
         <p>
            Brahmā:<br />
            upoṣya dvādaśīṃ puṇyāṃ sarvapāpakṣayapradām<br />
            na paśyati yamaṃ vā 'pi narakān na ca yātanām. // MKm_179 //
            </p>
         
         
         <p>raṭantīha purāṇāni bhūyo bhūyo varānane
            na bhoktavyaṃ na bhoktavyaṃ samprāpte harivāsare. // MKm_180 //</p>
         
         
         <p>dvādaśī na pramoktavyā yāvad āyuḥ pravartate
            arcanīyo hṛṣīkeśo viśuddhenāntarātmanā. // MKm_181 //</p>
         
         
         <p>bhaktyā grāhyo hṛṣīkeśo na dhanair dharaṇīsurāḥ
            bhaktyā sampūjito viṣṇuḥ phalaṃ datte samīhitam. // MKm_182 //</p>
         
         
         <p>jalenāpi jagannāthaḥ pūjitaḥ kleśanāśanaḥ
            paritoṣaṃ prayāty āśu tṛṣārtās tu yathā jalaiḥ. // MKm_183 //</p>
         
         
         <p>āsīnasya śayānasya tiṣṭhato vrajato 'pi vā
            ramasva puṇḍarīkākṣa hṛdaye mama sarvadā. // MKm_184 //</p>
         
         
         <p>sarvagaś caiva sarvātmā sarvāvasthāsu cācyuta
            ramasva puṇḍarīkākṣa nṛsiṃha hṛdaye mama. // MKm_185 //</p>
         
         
         <p>karāvalambanaṃ dehi śrī kṛṣṇa kamalekṣaṇa
            bhavapaṅkārṇave ghore majjato mama sarvadā. // MKm_186 //</p>
         
         
         <p>trāhi trāhi jagannātha vāsudevācyutāvyaya
            māṃ samuddhara govinda duḥkhasaṃsārasāgarāt. // MKm_187 //</p>
         
         
         <p>etat puṇyaṃ paraṃ guhyaṃ pavitraṃ pāpanāśanam
            āyuṣyaṃ ca yaśasyaṃ ca kaliduḥsvapnanāśanam. // MKm_188 //</p>
         
         
         <p>kalau pāpaṃ kiyanmātraṃ hatyāsteyādisambhavam
            smṛte manasi govinde dahyate tūlarāśivat. // MKm_189 //</p>
         
         
         <p>kalau keśavabhaktānāṃ na bhayaṃ vidyate kvacit
            smṛte saṃkīrtite dhyāte saṃkṣayaṃ yāti pātakam. // MKm_190 //</p>
         
         
         <p>adhyetavyam idaṃ śāstraṃ śrotavyam anasūyayā
            bhaktebhyaś ca pradātavyaṃ dhārmikebhyaḥ punaḥ punaḥ. // MKm_191 //</p>
         
         
         <p>adhīyāna idaṃ śāstram viṣṇor māhātmyam uttamam
            sarvapāpavinirmuktaḥ prāpnoti paramaṃ padam. // MKm_192 //</p>
         
         
         <p>śrutvā dharmaṃ vijānāti śrutvā tyajati durmatim
            śrutvā jñānam avāpnoti śrutvā mokṣaṃ ca gacchati. // MKm_193 //</p>
         
         
         <p>tasmād idaṃ samāśrāvyaṃ śrotavyaṃ ca sadaiva hi
            kutarkadāvadagdhebhyo na dātavyaṃ kathañcana. // MKm_194 //</p>
         
         
         <p>saṃsāraviṣapānena ye mṛtāḥ prāṇino bhuvi
            amṛtāya smṛtas teṣāṃ kṛṣṇāmṛtamaharṇavaḥ. // MKm_195 //</p>
         
         
         <p>klinnaṃ pādodakenaiva yasya nityaṃ kaḷebaram
            tīrthakoṭisahasrais tu snāto bhavati pratyaham. // MKm_196 //</p>
         
         
         <p>tīrthakoṭisahasrais tu sevitaiḥ kiṃ prayojanam
            toyaṃ yadi piben nityaṃ sāḷagrāmaśilācyutam. // MKm_197 //</p>
         
         
         <p>sāḷagrāmaśilāsparśaṃ ye kurvanti dine dine
            vāñchanti karasaṃsparśaṃ teṣāṃ devāḥ savāsavāḥ. // MKm_198 //</p>
         
         
         <p>duḥsaho nārako vahnir duḥsahā yamakiṅkarāḥ
            viṣamaśvāntakapathaḥ pretatvaṃ cātidāruṇam. // MKm_199 //</p>
         
         
         <p>vicintya manasā 'py evaṃ pātakād vinivarttayet
            smaraṇaṃ kīrtanaṃ viṣṇoḥ sadaiva na parityajet. // MKm_200 //</p>
         
         
         <p>
            Śrī Vedavyāsaḥ:<br />
            acyutānantagovindanāmoccāraṇabhīṣitāḥ<br />
            naśyanti sakalā rogāḥ satyaṃ satyaṃ vadāmy aham. // MKm_201 //
            </p>
         
         
         <p>sakṛd uccāritaṃ yena harir ity akṣaradvayam
            baddhaḥ parikaras tena mokṣāya gamanaṃ prati. // MKm_202 //</p>
         
         
         <p>evaṃ brahmādayo devā ṛṣayaś ca tapodhanāḥ
            kīrtayanti suraśreṣṭhaṃ devaṃ nārāyaṇaṃ prabhum. // MKm_203 //</p>
         
         
         <p>kiṃ tasya dānaiḥ kiṃ tīrthaiḥ kiṃ tapobhiḥ kim adhvaraiḥ
            yo nityaṃ dhyāyate devaṃ nārāyaṇam ananyadhīḥ. // MKm_204 //</p>
         
         
         <p>nityotsavo nityatā ca nityaśrīr nityaśo jayaḥ
            yeṣāṃ hṛdistho bhagavān maṅgalāyatano hariḥ. // MKm_205 //</p>
         
         
         <p>jīvaṃś caturdaśād ūrdhvaṃ puruṣo niyamena tu
            strī vā 'py anūnadaśakaṃ dehaṃ mānuṣam ārjate. // MKm_206 //</p>
         
         
         <p>caturdaśordhvajīvīni saṃsāraś cādivarjitaḥ
            ato 'vittvā paraṃ devaṃ mokṣāśā kā mahāmune. // MKm_207 //</p>
         
         
         <p>
            ācaturdaśamād varṣāt karmāṇi niyamena tu<br />
            daśāvarāṇāṃ dehānāṃ kāraṇāni karoty ayam<br />
            ataḥ karmakṣayān muktiḥ kuta eva bhaviṣyati. // MKm_208 //
            </p>
         
         
         <p>samānāṃ viṣamā pūjā viṣamāṇāṃ samā tathā
            kriyate yena devo 'pi svapadād bhraśyate hi saḥ. // MKm_209 //</p>
         
         
         <p>vittaṃ bandhur vayaḥ karma vidyā caiva tu pañcamī
            etāni mānyasthānāni garīyo yad yad uttaram. // MKm_210 //</p>
         
         
         <p>guṇānusāriṇīṃ pūjāṃ samāṃ dṛṣṭiṃ ca yo naraḥ
            sarvabhūteṣu kurute tasya viṣṇuḥ prasīdati. // MKm_211 //</p>
         
         
         <p>yathā suhṛtsu kartavyaṃ pitṛśatrusuteṣu ca
            tathā karoti pūjādi samabuddhiḥ sa ucyate. // MKm_212 //</p>
         
         
         <p>tiryakpuṇḍraṃ na kurvīta samprāpte maraṇe 'pi ca
            na cānyan nāma vibrūyāt paraṃ nārāyaṇādṛte. // MKm_213 //</p>
         
         
         <p>naivedyaśeṣaṃ devasya yo bhunakti dine dine
            sikthe sikthe bhavet puṇyaṃ cāndrāyaṇaśatādhikam. // MKm_214 //</p>
         
         
         <p>ūrdhvapuṇḍram ṛjuṃ saumyaṃ lalāṭe dṛśyate
            sa caṇḍālo 'pi śuddhātmā pūjya eva na saṃśayaḥ. // MKm_215 //</p>
         
         
         <p>aśucir vā 'py anācāro manasā pāpam ācaran
            śucir eva bhaven nityam ūrdhvapuṇḍrānkito naraḥ. // MKm_216 //</p>
         
         
         <p>ūrdhvapuṇḍravihīnasya śmaśānasadṛśaṃ mukham
            avalokya mukhaṃ teṣām ādityam avalokayet. // MKm_217 //</p>
         
         
         <p>yajño dānaṃ tapaś caiva svādhyāyaḥ pitṛtarpaṇam
            vyarthaṃ bhavati tat sarvam ūrdhvapuṇḍraṃ vinā kṛtam. // MKm_218 //</p>
         
         
         <p>gopīcandanaliptāṅgo yaṃ yaṃ paśyati cakṣuṣā
            taṃ taṃ śuddhaṃ vijānīyān nātra kāryā vicāraṇā. // MKm_219 //</p>
         
         
         <p>āsphoṭayanti pitaraḥ pranṛtyanti pitāmahāḥ
            vaiṣṇavo 'smatkule jātaḥ sa naḥ santārayiṣyati. // MKm_220 //</p>
         
         
         <p>jīvitaṃ viṣṇubhaktasya varaṃ pañcadināny api
            na tu kalpasahasrais tu bhaktihīnasya keśave. // MKm_221 //</p>
         
         
         <p>kiṃ tena jātamātreṇa bhūbhāreṇānnaśatruṇā
            yo jāto nārcayed viṣṇuṃ na smaren nāpi kīrtayet. // MKm_222 //</p>
         
         
         <p>yo dadāti dvijātibhyaś candanaṃ gopimarditam
            api sarṣapamātreṇa punāty āsaptamaṃ kulam. // MKm_223 //</p>
         
         
         <p>jñānī ca karmāṇi sado 'ditāni
            kuryād akāmaḥ satataṃ bhavet. // MKm_224 //</p>
         
         
         <p>atītānāgatajñānī trailokyodvaraṇakṣamaḥ
            etādṛśo 'pi nā 'cāraṃ śrautaṃ smārtaṃ parityajet. // MKm_225 //</p>
         
         
         <p>yad eva vidyayā karoti śraddhayopaniṣadā
            sad eva vīryavattaraṃ bhavati. // MKm_226 //</p>
         
         
         <p>kurvan eveha karmāṇi jijīviṣec chataṃ samāḥ
            evaṃ tvayi nānyatheto 'sti na karma lipyate nare. // MKm_227 //</p>
         
         
         <p>ācāraś caiva sādhūnām ātmanas tuṣṭir eva ca
            vedapraṇihito dharmo hy adharmas tadviparyayaḥ. // MKm_228 //</p>
         
         
         <p>niṣkāmaṃ jñānapūrvaṃ tu nivṛttam iha cocyate
            nivṛttaṃ sevamānas tu brahmābhyeti sanātanam. // MKm_229 //</p>
         
         
         <p>iti kṛṣṇāmṛtamahārṇavaḥ samāptaḥ</p>
         
         </div>
   </body>
</html>