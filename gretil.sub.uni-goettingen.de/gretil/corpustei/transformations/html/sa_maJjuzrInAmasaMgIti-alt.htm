<!DOCTYPE html><html xmlns="http://www.w3.org/1999/xhtml">
   <head>
      <meta http-equiv="Content-Type" content="text/html; charset=UTF-8" />
      <meta name="viewport" content="width=device-width, initial-scale=1.0" />
      <title>Mañjuśrīnāmasaṃgīti (GRETIL)
	</title>
      <style>@font-face {
    font-family: LinuxLibertineDisplay0Regular, times, serif;
    src: url(fonts/LinLibertine_DR.woff);
}
* {box-sizing: border-box;}
body {background-color: #FFFFFF; font-family: 'LinuxLibertineDisplayORegular'; font-weight: normal; font-style: normal; font-size: 18px; padding: 20px 100px 20px; width: 1600px;}

ul {list-style: circle;}

ul.dash {list-style: none; margin-left: .5em; padding-left: .5em;}
ul.dash > li:before {display: inline-block; content: "–"; width: 1em; margin-left: 0em;}

a:link {color: black; text-decoration: underline;}
a:visited {color: black; text-decoration: underline;}
a:hover {color: black; text-decoration: none;}
a:active {color: black; text-decoration: underline;}

p {padding-left: .5em; padding-right: .5em;}

h4 {margin-bottom: 0px;}
mark {background-color: #FFFFCC;}
q:before {content: "»";}
q:after {content: "«";}

.noindent {padding: 0px;}
.comm {padding-left: 1em; padding-right: 1em;}
.app {width: 80%; text-align: right; font-size: 14px; padding-left: 1em;}
.lem {display:inline-block;}
.ref {font-size: 14px; padding: inherit;}
.lb {font-weight: bold; font-size: 14px;}
.lb:before {content: "["}
.lb:after {content: "]"}
.pb {font-weight: bold; font-size: 14px;}
.pb:before {content: " ["}
.pb:after {content: "] "}
.note {font-weight: bold; font-size: 14px;}
.note:before {content: " ["}
.note:after {content: "] "}
.subhead {font-weight: bold; font-size: 14px;}
.appnote {font-size: 14px;}
.appnote:before {content: " ["}
.appnote:after {content: "] "}
.hi {font-style: italic}
.sic:before {content: "†"}
.sic:after {content: "†"}
.corr {color: #008000;}
.supplied {color: #1E90FF;}
.surplus {color: #ff3333;}
.unclear {color: #D2B48C;}

/* custom renditions */
.b, .bf, .textbf, .bold {font-weight: bold}
.i, .it, .textit, .italic {font-style: italic}
.u, .underline {text-decoration: underline}
.blue {color: #0000e6;}
.red {color: #b30000;}

.row:after {content: ""; display: table; clear: both;}
.column {float: left; width: 50%; padding-left: .5em; padding-right: .5em;}
.analysis {font-size: 14px; color: #0066ff; padding-left: .5em; padding-right: .5em; padding-top: .1em;}
.analysis:before {content: "["}
.analysis:after {content: "]"}

div.wapp:hover  span.lem {background-color: #FFFFCC;}

@media screen and (max-width: 800px) {
    body {font-size: 16px;}
    .column {width: 100%;}
    .analysis {width: 100%;}
}

@media screen and (max-width: 1200px) {
    body {padding: 10px;}
    .app {width: 90%;}
}

@media only screen and (max-width: 1600px) {
    body {width: auto; padding: 20px;}
}

#toc_container {background: #f9f9f9 none repeat scroll 0 0; border: 1px solid #aaa; display: table; font-size: 95%; margin-bottom: 1em; padding: 1em; width: auto;}
.toc_title {font-weight: 700; text-align: center;}	  
#toc_container li, #toc_container ul, #toc_container ul li{list-style: outside none none !important; padding-left: .5em;}
</style>
   </head>
   <body>
      <h1>Mañjuśrīnāmasaṃgīti</h1>
      <h2>Header</h2>
      <p>
         This file is an html transformation of <a href="http://gretil.sub.uni-goettingen.de/gretil/corpustei/sa_maJjuzrInAmasaMgIti-alt.xml">sa_maJjuzrInAmasaMgIti-alt.xml</a> with a rudimentary header. For a more extensive header please refer to the source
         file.
         </p>
      <p class="noindent"><b>Data entry: </b>Klaus Wille</p>
      <p class="noindent"><b>Contribution: </b>Klaus Wille</p>
      <p class="noindent"><b>Date of this version: </b>2020-07-31</p>
      <h4>
         <if test="fileDesc/sourceDesc/@xml:id" id=""></if>
         	  Source:
         	</h4>
      <ul class="dash">
         <li>Davidson, Ronald M.: "The Litany of Names of Manjusri. Text and Translation of the
            Manjusrinamasamgiti", Tantric and Taoist Studies in Honour of R. A. Stein, Mélanges
            Chinois et Bouddhique, vol. XX, (Brüssel 1981), pp. 1-69.</li>
      </ul>
      <p class="noindent"><b>Publisher: </b>Göttingen Register of Electronic Texts in Indian Languages (GRETIL), SUB Göttingen</p>
      <h4>Licence:</h4>
      <p>This e-text was provided to GRETIL in good faith that no copyright rights have been
         infringed.
         	 If anyone wishes to assert copyright over this file, please contact the GRETIL management
         at gretil(at)sub(dot)uni-goettingen(dot)de.
         	 The file will be immediately removed pending resolution of the claim.</p>
      <p><a href="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International
            License.</a></p>
      <p class="noindent"><b>Interpretive markup: </b>none</p>
      <h4>Notes:</h4>
      <notesStmt xmlns="http://www.tei-c.org/ns/1.0">
         	
         <p xmlns="http://www.w3.org/1999/xhtml">This file has been created by mass conversion of GRETIL's Sanskrit corpus from <a href="http://gretil.sub.uni-goettingen.de/gretil/1_sanskr/4_rellit/buddh/manjn1au.htm">manjn1au.htm</a>. Due to the heterogeneity of the sources the header markup might be suboptimal. For
            the sake of transparency the header of the legacy file is documented in the &lt;note&gt; element below:</p>
         	
         <p xmlns="http://www.w3.org/1999/xhtml">
            	 Manjusrinamasamgiti
            <br />Text based on: Davidson, Ronald M.: "The Litany of Names of Manjusri.
            <br />Text and Translation of the Manjusrinamasamgiti",
            <br />Tantric and Taoist Studies in Honour of R. A. Stein,
            <br />Mélanges Chinois et Bouddhique, vol. XX, (Brüssel 1981), pp. 1-69.
            <br />
            <br />Input by Klaus Wille (Göttingen) 2001
            <br />
            <br />TEXT WITH PADA MARKERS
            <br />
            <br />CONVENTIONS:
            <br />"tv" for "ttv" (as in "satva" etc.)
            <br />"nv" for "nnv" (as in "yanv ahaṃ" etc.)
            	</p>
         </notesStmt>
      <h4>Revisions:</h4>
      <ul class="dash">
         <li>2020-07-31: TEI encoding by mass conversion of GRETIL's Sanskrit corpus</li>
      </ul>
      <hr />
      <h2>Text</h2>
      <div xml:lang="sa-Latn">
         
         <h3>Mañjuśrījñānasatvasya Paramārthā Nāmasaṃgītiḥ</h3>
         
         
         <p>namo mañjuśrīkumārabhūtāya</p>
         
         
         <p id="Mns_1">
            atha vajradharaḥ śrīmān durdāntadamakaḥ paraḥ <br />
            trilokavijayī vīro guhyarāṭ kuliśeśvaraḥ //
             <span class="ref">Mns_1</span></p>
         
         
         <p id="Mns_2">
            vibuddhapuṇḍarīkākṣaḥ protphullakamalānanaḥ <br />
            prollālayan vajravaraṃ svakareṇa muhur muhuḥ //
             <span class="ref">Mns_2</span></p>
         
         
         <p id="Mns_3">
            bhṛkuṭītaraṅgapramukhair anantair vajrapāṇibhiḥ <br />
            durdāntadamakair vīrair vīrabībhatsarūpibhiḥ //
             <span class="ref">Mns_3</span></p>
         
         
         <p id="Mns_4">
            ullālayadbhiḥ svakaraiḥ prasphuradvajrakoṭibhiḥ <br />
            prajñopāyamahākaruṇājagadarthakaraiḥ paraiḥ //
             <span class="ref">Mns_4</span></p>
         
         
         <p id="Mns_5">
            hṛṣṭatuṣṭāśayair muditaiḥ krodhavigraharūpibhiḥ <br />
            buddhakṛtyakarair nāthaiḥ sārdhaṃ praṇatavigrahaiḥ //
             <span class="ref">Mns_5</span></p>
         
         
         <p id="Mns_6">
            praṇamya nāthaṃ saṃbuddhaṃ bhagavantaṃ tathāgatam <br />
            kṛtāñjalipuṭo bhūtvā idam āha sthito 'grataḥ //
             <span class="ref">Mns_6</span></p>
         
         
         <p id="Mns_7">
            maddhitāya mamārthāya anukampāya me vibho <br />
            māyājālābhisaṃbodher yathā lābhī bhavāmy ahaṃ //
             <span class="ref">Mns_7</span></p>
         
         
         <p id="Mns_8">
            ajñānapaṅkamagnānāṃ kleśavyākulacetasāṃ <br />
            hitāya sarvasatvānām anuttaraphalāptaye //
             <span class="ref">Mns_8</span></p>
         
         
         <p id="Mns_9">
            prakāśayatu saṃbuddho bhagavāṃ śāstā jagadguruḥ <br />
            mahāsamayatatvajña indriyāśayavit paraḥ //
             <span class="ref">Mns_9</span></p>
         
         
         <p id="Mns_10">
            bhagavajjñānakāyasya mahoṣṇīṣasya gīṣpateḥ <br />
            mañjuśrījñānasatvasya jñānamūrteḥ svayaṃbhuvaḥ //
             <span class="ref">Mns_10</span></p>
         
         
         <p id="Mns_11">
            gambhīrārthām udārārthāṃ mahārthām asamāṃ śivāṃ <br />
            ādimadhyāntakalyāṇīṃ nāmasaṃgītim uttamāṃ //
             <span class="ref">Mns_11</span></p>
         
         
         <p id="Mns_12">
            yātītair bhāṣitā buddhair bhāṣiṣyante hy anāgatāḥ <br />
            pratyutpannāś ca saṃbuddhā yāṃ bhāṣante punaḥ punaḥ //
             <span class="ref">Mns_12</span></p>
         
         
         <p id="Mns_13">
            māyājālamahātantre yā cāsmiṃ saṃpragīyate <br />
            mahāvajradharair hṛṣṭair ameyair mantradhāribhiḥ //
             <span class="ref">Mns_13</span></p>
         
         
         <p id="Mns_14">
            ahaṃ caināṃ dhārayiṣyāmy ā niryāṇād dṛḍhāśayaḥ <br />
            yathā bhavāmy ahaṃ nātha sarvasaṃbuddhaguhyadhṛk //
             <span class="ref">Mns_14</span></p>
         
         
         <p id="Mns_15">
            prakāśayiṣye satvānāṃ yathāśayaviśeṣataḥ <br />
            aśeṣakleśanāśāya aśeṣājñānahānaye //
             <span class="ref">Mns_15</span></p>
         
         
         <p id="Mns_16">
            evam adhyeṣya guhyendro vajrapāṇis tathāgataṃ <br />
            kṛtāñjalipuṭo bhūtvā prahvakāyasthito 'grataḥ //
             <span class="ref">Mns_16</span></p>
         
         
         <p>adhyeṣaṇāgāthāḥ ṣoḍaśa</p>
         
         
         <p id="Mns_17">
            atha śākyamunir bhagavāṃ saṃbuddho dvipadottamaḥ <br />
            nirṇamayyāyatāṃ sphītāṃ svajihvāṃ svamukhāc chubhāṃ //
             <span class="ref">Mns_17</span></p>
         
         
         <p id="Mns_18">
            smitaṃ saṃdarśya lokānām apāyatrayaśodhanaṃ <br />
            trailokyābhāsakaraṇaṃ caturmārāriśāsanaṃ //
             <span class="ref">Mns_18</span></p>
         
         
         <p id="Mns_19">
            trilokam āpūrayantyā brāhmyā madhurayā girā <br />
            pratyabhāṣata guhyendraṃ vajrapāṇiṃ mahābalaṃ //
             <span class="ref">Mns_19</span></p>
         
         
         <p id="Mns_20">
            sādhu vajradharaḥ śrīmāṃ sādhu te vajrapāṇaye <br />
            yas tvaṃ jagaddhitārthāya mahākaruṇayānvitaḥ //
             <span class="ref">Mns_20</span></p>
         
         
         <p id="Mns_21">
            mahārthāṃ nāmasaṃgītiṃ pavitrām aghanāśanīṃ <br />
            mañjuśrījñānakāyasya mattaḥ śrotuṃ samudyataḥ //
             <span class="ref">Mns_21</span></p>
         
         
         <p id="Mns_22">
            tat sādhu deśayāmy eṣa ahaṃ te guhyakādhipaḥ <br />
            śṛṇu tvam ekāgramanās tat sādhu bhagavann iti //
             <span class="ref">Mns_22</span></p>
         
         
         <p>prativacanagāthāḥ ṣaṭ</p>
         
         
         <p id="Mns_23">
            atha śākyamunir bhagavāṃ savakalaṃ mantrakulaṃ mahat <br />
            mantravidyādharakulaṃ vyavalokya kulatrayaṃ //
             <span class="ref">Mns_23</span></p>
         
         
         <p id="Mns_24">
            lokalokottarakulaṃ lokālokakulaṃ mahat <br />
            mahāmudrākulaṃ cāgryaṃ mahoṣṇīṣakulaṃ mahat //
             <span class="ref">Mns_24</span></p>
         
         
         <p>ṣaṭkulāvalokanagāthe dve</p>
         
         
         <p id="Mns_25">
            imāṃ ṣaḍmantrarājānaṃ saṃyuktām advayodayāṃ <br />
            anutpādadharmiṇīṃ gāthāṃ bhāṣate sma girāṃ pateḥ //
             <span class="ref">Mns_25</span></p>
         
         
         <p id="Mns_26">
            a ā i ī u ū e ai o au aṃ aḥ sthito hṛdi <br />
            jñānamūrtir ahaṃ buddho buddhānāṃ tryadhvavartināṃ //
             <span class="ref">Mns_26</span></p>
         
         
         <p id="Mns_27">
            oṃ vajratīkṣṇaduḥkhacchedaprajñājñānamūrtaye |<br />
            jñānakāyavāgīśvaraarapacanāye te namaḥ ||
             <span class="ref">Mns_27</span></p>
         
         
         <p>māyājālābhisaṃbodhikramagāthās tisraḥ ||</p>
         
         
         <p id="Mns_28">
            tadyathā bhagavāṃ buddhaḥ saṃbuddho 'kārasaṃbhavaḥ <br />
            akāraḥ sarvavarṇāgryo mahārthaḥ paramākṣaraḥ //
             <span class="ref">Mns_28</span></p>
         
         
         <p id="Mns_29">
            mahāprāṇo hy anutpādo vāgudāhāravarjitaḥ <br />
            sarvābhilāpahetvagryaḥ sarvavāksuprabhāsvaraḥ //
             <span class="ref">Mns_29</span></p>
         
         
         <p id="Mns_30">
            mahāmahamahārāgaḥ sarvasatvaratiṃkaraḥ <br />
            mahāmahamahādveṣaḥ sarvakleśamahāripuḥ //
             <span class="ref">Mns_30</span></p>
         
         
         <p id="Mns_31">
            mahāmahamahāmoho mūḍhadhīmohasūdanaḥ <br />
            mahāmahamahākrodho mahākrodharipur mahān //
             <span class="ref">Mns_31</span></p>
         
         
         <p id="Mns_32">
            mahāmahamahālobhaḥ sarvalobhanisūdanaḥ <br />
            mahākāmo mahāsaukhyo mahāmodo mahāratiḥ //
             <span class="ref">Mns_32</span></p>
         
         
         <p id="Mns_33">
            mahārūpo mahākāyo mahāvarṇo mahāvapuḥ <br />
            mahānāma mahodāro mahāvipulamaṇḍalaḥ //
             <span class="ref">Mns_33</span></p>
         
         
         <p id="Mns_34">
            mahāprajñāyudhadharo mahākleśāṅkuśo 'graṇīḥ <br />
            mahāyaśā mahākīrtir mahājyotir mahādyutiḥ //
             <span class="ref">Mns_34</span></p>
         
         
         <p id="Mns_35">
            mahāmāyādharo vidvān mahāmāyārthasādhakaḥ <br />
            mahāmāyāratirato mahāmāyendrajālikaḥ //
             <span class="ref">Mns_35</span></p>
         
         
         <p id="Mns_36">
            mahādānapatiḥ śreṣṭho mahāśīladharo 'graṇīḥ <br />
            mahākṣāntidharo dhīro mahāvīryaparākramaḥ //
             <span class="ref">Mns_36</span></p>
         
         
         <p id="Mns_37">
            mahādhyānasamādhistho mahāprajñāśarīradhṛk <br />
            mahābalo mahopāyaḥ praṇidhijñānasāgaraḥ //
             <span class="ref">Mns_37</span></p>
         
         
         <p id="Mns_38">
            mahāmaitrīmayo 'meyo mahākāruṇiko 'gradhīḥ <br />
            mahāprajño mahādhīmāṃ mahopāyo mahākṛtiḥ //
             <span class="ref">Mns_38</span></p>
         
         
         <p id="Mns_39">
            mahāṛddhibalopeto mahāvego mahājavaḥ <br />
            maharddhiko maheśākhyo mahābalaparākramaḥ //
             <span class="ref">Mns_39</span></p>
         
         
         <p id="Mns_40">
            mahābhavādrisaṃbhettā mahāvajradharo ghanaḥ <br />
            mahākrūro mahāraudro mahābhayabhayaṃkaraḥ //
             <span class="ref">Mns_40</span></p>
         
         
         <p id="Mns_41">
            mahāvidyottamo nātho mahāmantrottamo guruḥ <br />
            mahāyānanayārūḍho mahāyānanayottamaḥ //
             <span class="ref">Mns_41</span></p>
         
         
         <p>vajradhātumahāmaṇḍalagāthāś caturdaśa ||</p>
         
         
         <p id="Mns_42">
            mahāvairocano buddho mahāmaunī mahāmuniḥ <br />
            mahāmantranayodbhūto mahāmantranayātmakaḥ //
             <span class="ref">Mns_42</span></p>
         
         
         <p id="Mns_43">
            daśapāramitāprāpto daśapāramitāśrayaḥ <br />
            daśapāramitāśuddhir daśapāramitānayaḥ //
             <span class="ref">Mns_43</span></p>
         
         
         <p id="Mns_44">
            daśabhūmīśvaro nātho daśabhūmipratiṣṭhitaḥ <br />
            daśajñānaviśuddhātmā daśajñānaviśuddhadhṛk //
             <span class="ref">Mns_44</span></p>
         
         
         <p id="Mns_45">
            daśākāro daśārthārtho munīndro daśabalo vibhuḥ <br />
            aśeṣaviśvārthakaro daśākāravaśī mahān //
             <span class="ref">Mns_45</span></p>
         
         
         <p id="Mns_46">
            anādhir niṣprapañcātmā śuddhātmā tathatātmakaḥ <br />
            bhūtavādī yathāvādī tathākārī ananyavāk //
             <span class="ref">Mns_46</span></p>
         
         
         <p id="Mns_47">
            advayo 'dvayavādī ca bhūtakoṭivyavasthitaḥ <br />
            nairātmyasiṃhanirnāda kutīrthyamṛgabhīkaraḥ //
             <span class="ref">Mns_47</span></p>
         
         
         <p id="Mns_48">
            sarvatrago 'moghagatis tathāgatamanojavaḥ <br />
            jino jitārir vijayī cakravartī mahābalaḥ //
             <span class="ref">Mns_48</span></p>
         
         
         <p id="Mns_49">
            gaṇamukhyo gaṇācāryo gaṇeśo gaṇapatir vaśī <br />
            mahānubhāvo dhaureyo 'nanyaneyo mahānayaḥ //
             <span class="ref">Mns_49</span></p>
         
         
         <p id="Mns_50">
            vāgīśo vākpatir vāgmī vācaspatir anantagīḥ <br />
            satyavāk satyavādī ca catuḥsatyopadeśakaḥ //
             <span class="ref">Mns_50</span></p>
         
         
         <p id="Mns_51">
            avaivartiko hy anāgāmī khaḍgaḥ pratyekanāyakaḥ <br />
            nānāniryāṇaniryāto mahābhūtaikakāraṇaḥ //
             <span class="ref">Mns_51</span></p>
         
         
         <p id="Mns_52">
            arhan kṣīṇāsravo bhikṣur vītarāgo jitendriyaḥ <br />
            kṣemaprāpto 'bhayaprāptaḥ śītībhūto hy anāvilaḥ //
             <span class="ref">Mns_52</span></p>
         
         
         <p id="Mns_53">
            vidyācaraṇasaṃpannaḥ sugato lokavit paraḥ <br />
            nirmamo nirahaṃkāraḥ satyadvayanaye sthitaḥ //
             <span class="ref">Mns_53</span></p>
         
         
         <p id="Mns_54">
            saṃsārapārakoṭisthaḥ kṛtakṛtyaḥ sthale sthitaḥ <br />
            kaivalyajñānaniṣṭhyūtaḥ prajñāśastro vidāraṇaḥ //
             <span class="ref">Mns_54</span></p>
         
         
         <p id="Mns_55">
            saddharmo dharmarāḍ bhāsvāṃ lokālokakaraḥ paraḥ <br />
            dharmeśvaro dharmarājā śreyomārgopadeśakaḥ //
             <span class="ref">Mns_55</span></p>
         
         
         <p id="Mns_56">
            siddhārthaḥ siddhasaṃkalpaḥ sarvasaṃkalpavarjitaḥ <br />
            nirvikalpo 'kṣayo dhātur dharmadhātuḥ paro 'vyayaḥ //
             <span class="ref">Mns_56</span></p>
         
         
         <p id="Mns_57">
            puṇyavān puṇyasaṃbhāro jñānaṃ jñānākaraṃ mahat <br />
            jñānavān sadasajjñānī saṃbhāradvayasaṃbhṛtaḥ //
             <span class="ref">Mns_57</span></p>
         
         
         <p id="Mns_58">
            śāśvato viśvarāḍ yogī dhyānaṃ dhyeyo dhiyāṃ patiḥ <br />
            pratyātmavedyo hy acalaḥ paramādyas trikāyadhṛk //
             <span class="ref">Mns_58</span></p>
         
         
         <p id="Mns_59">
            pañcakāyātmako buddhaḥ pañcajñānātmako vibhuḥ <br />
            pañcabuddhātmamakuṭaḥ pañcacakṣur asaṅgadhṛk //
             <span class="ref">Mns_59</span></p>
         
         
         <p id="Mns_60">
            janakaḥ sarvabuddhānāṃ buddhaputraḥ paro varaḥ <br />
            prajñābhavodbhavo 'yonir dharmayonir bhavāntakṛt //
             <span class="ref">Mns_60</span></p>
         
         
         <p id="Mns_61">
            ghanaikasāro vajrātmā sadyojāto jagatpatiḥ <br />
            gaganodbhavaḥ svayaṃbhūḥ prajñājñānānalo mahān //
             <span class="ref">Mns_61</span></p>
         
         
         <p id="Mns_62">
            vairocano mahādīptir jñānajyotir virocanaḥ <br />
            jagatpradīpo jñānolko mahātejāḥ prabhāsvaraḥ //
             <span class="ref">Mns_62</span></p>
         
         
         <p id="Mns_63">
            vidyārājo 'gramantreśo mantrarājā mahārthakṛt <br />
            mahoṣṇīṣo 'dbhutoṣṇīṣo viśvadarśī viyatpatiḥ //
             <span class="ref">Mns_63</span></p>
         
         
         <p id="Mns_64">
            sarvabuddhātmabhāvāgryo jagadānandalocanaḥ <br />
            viśvarūpī vidhātā ca pūjyo mānyo mahāṛṣiḥ //
             <span class="ref">Mns_64</span></p>
         
         
         <p id="Mns_65">
            kulatrayadharo mantrī mahāsamayamantradhṛk <br />
            ratnatrayadharaḥ śreṣṭhas triyānottamadeśakaḥ //
             <span class="ref">Mns_65</span></p>
         
         
         <p id="Mns_66">
            amoghapāśo vijayī vajrapāśo mahāgrahaḥ <br />
            vajrāṅkuśo mahāpāśo vajrabhairavabhīkaraḥ //
             <span class="ref">Mns_66</span></p>
         
         
         <p>suviśuddhadharmadhātujñānagāthāḥ pādonapañcaviṃśatiḥ ||</p>
         
         
         <p id="Mns_67">
            krodharāṭ ṣaṇmukho bhīmaḥ ṣaḍnetraḥ ṣaḍbhujo balī <br />
            daṃṣṭrākarālakaṅkālo halāhalaśatānanaḥ //
             <span class="ref">Mns_67</span></p>
         
         
         <p id="Mns_68">
            yamāntako vighnarāḍ vajravego bhayaṃkaraḥ <br />
            vighuṣṭavajro hṛdvajro māyāvajro mahodaraḥ //
             <span class="ref">Mns_68</span></p>
         
         
         <p id="Mns_69">
            kuliśeśo vajrayonir vajramaṇḍo nabhopamaḥ <br />
            acalaikajaṭāṭopo gajacarmapaṭārdradhṛk //
             <span class="ref">Mns_69</span></p>
         
         
         <p id="Mns_70">
            hāhākāro mahāghoro hīhīkāro bhayānakaḥ <br />
            aṭṭahāso mahāhāso vajrahāso mahāravaḥ //
             <span class="ref">Mns_70</span></p>
         
         
         <p id="Mns_71">
            vajrasatvo mahāsatvo vajrarājo mahāsukhaḥ <br />
            vajracaṇḍo mahāmodo vajrahūṃkārahūṃkṛtiḥ //
             <span class="ref">Mns_71</span></p>
         
         
         <p id="Mns_72">
            vajrabāṇāyudhadharo vajrakhaḍgo nikṛntanaḥ <br />
            viśvavajradharo vajrī ekavajrī raṇaṃjahaḥ //
             <span class="ref">Mns_72</span></p>
         
         
         <p id="Mns_73">
            vajrajvālākarālākṣo vajrajvālāśiroruhaḥ <br />
            vajrāveśo mahāveśaḥ śatākṣo vajralocanaḥ //
             <span class="ref">Mns_73</span></p>
         
         
         <p id="Mns_74">
            vajraromāṅkuratanur vajraromaikavigrahaḥ <br />
            vajrakoṭinakhārambho vajrasāraghanacchaviḥ //
             <span class="ref">Mns_74</span></p>
         
         
         <p id="Mns_75">
            vajramālādharaḥ śrīmāṃ vajrābharaṇabhūṣitaḥ <br />
            hāhāṭṭahāsa nirghoṣo vajraghoṣaḥ ṣaḍakṣaraḥ //
             <span class="ref">Mns_75</span></p>
         
         
         <p id="Mns_76">
            mañjughoṣo mahānādas trailokyaikavaro mahān <br />
            ākāśadhātuparyanto ghoṣo ghoṣavatāṃ varaḥ //
             <span class="ref">Mns_76</span></p>
         
         
         <p>ādarśajñānagāthāḥ pādonasārdhadaśa ||</p>
         
         
         <p id="Mns_77">
            tathātābhūtanairātmyaṃ bhūtakoṭir anakṣaraḥ <br />
            śūnyatāvādivṛṣabho gambhīrodāragarjanaḥ //
             <span class="ref">Mns_77</span></p>
         
         
         <p id="Mns_78">
            dharmaśaṅkho mahāśabdo dharmagaṇḍī mahāraṇaḥ <br />
            apratiṣṭhitanirvāṇo daśadigdharmadundubhiḥ //
             <span class="ref">Mns_78</span></p>
         
         
         <p id="Mns_79">
            arūpo rūpavān agryo nānārūpo manomayaḥ <br />
            sarvarūpāvabhāsaśrīr aśeṣapratibimbadhṛk //
             <span class="ref">Mns_79</span></p>
         
         
         <p id="Mns_80">
            apradhṛṣyo maheśākhyas traidhātukamaheśvaraḥ <br />
            samucchritāryamārgastho dharmaketur mahodayaḥ //
             <span class="ref">Mns_80</span></p>
         
         
         <p id="Mns_81">
            trailokyaikakumārāṅgaḥ sthaviro vṛddhaḥ prajāpatiḥ <br />
            dvātriṃśallakṣaṇadharaḥ kāntas trailokyasundaraḥ //
             <span class="ref">Mns_81</span></p>
         
         
         <p id="Mns_82">
            lokajñānaguṇācāryo lokācāryo viśāradaḥ <br />
            nāthas trātā trilokāptaḥ śaraṇaṃ tāyī niruttaraḥ //
             <span class="ref">Mns_82</span></p>
         
         
         <p id="Mns_83">
            gaganābhogasaṃbhogaḥ sarvajñajñānasāgaraḥ <br />
            avidyāṇḍakośasaṃbhettā bhavapañjaradāraṇaḥ //
             <span class="ref">Mns_83</span></p>
         
         
         <p id="Mns_84">
            śamitāśeṣasaṃkleśaḥ saṃsārārṇavapāragaḥ <br />
            jñānābhiṣekamakuṭaḥ samyaksaṃbuddhabhūṣaṇaḥ //
             <span class="ref">Mns_84</span></p>
         
         
         <p id="Mns_85">
            triduḥkhaduḥkhaśamanas tryanto 'nantas trimuktigaḥ <br />
            sarvāvaraṇanirmukta ākāśasamatāṃgataḥ //
             <span class="ref">Mns_85</span></p>
         
         
         <p id="Mns_86">
            sarvakleśamalātītas tryadhvānadhvagatiṃgataḥ <br />
            sarvasatvamahānāgo guṇaśekharaśekharaḥ //
             <span class="ref">Mns_86</span></p>
         
         
         <p id="Mns_87">
            sarvopadhivinirmukto vyomavartmani susthitaḥ <br />
            mahācintāmaṇidharaḥ sarvaratnottamo vibhuḥ //
             <span class="ref">Mns_87</span></p>
         
         
         <p id="Mns_88">
            mahākalpataruḥ sphīto mahābhadraghaṭottamaḥ <br />
            sarvasatvārthakṛt kartā hitaiṣī satvavatsalaḥ //
             <span class="ref">Mns_88</span></p>
         
         
         <p id="Mns_89">
            śubhāśubhajñaḥ kālajñaḥ samayajñaḥ samayī vibhuḥ <br />
            satvendriyajño velajño vimuktitrayakovidaḥ //
             <span class="ref">Mns_89</span></p>
         
         
         <p id="Mns_90">
            guṇī guṇajño dharmajñaḥ praśasto maṅgalodayaḥ <br />
            sarvamaṅgalamāṅgalyaḥ kīrtir lakṣmīr yaśaḥ śubhaḥ //
             <span class="ref">Mns_90</span></p>
         
         
         <p id="Mns_91">
            mahotsavo mahāśvāso mahānando mahāratiḥ <br />
            satkāraḥ satkṛtir bhūtiḥ pramodaḥ śrīr yaśaspatiḥ //
             <span class="ref">Mns_91</span></p>
         
         
         <p id="Mns_92">
            vareṇyo varadaḥ śreṣṭhaḥ śaraṇyaḥ śaraṇottamaḥ <br />
            mahābhayāriḥ pravaro niḥśeṣabhayanāśanaḥ //
             <span class="ref">Mns_92</span></p>
         
         
         <p id="Mns_93">
            śikhī śikhaṇḍī jaṭilo jaṭī mauṇḍī kirīṭimān <br />
            pañcānanaḥ pañcaśikhaḥ pañcacīrakaśekharaḥ //
             <span class="ref">Mns_93</span></p>
         
         
         <p id="Mns_94">
            mahāvratadharo mauñjī brahmacārī vratottamaḥ <br />
            mahātapās taponiṣṭhaḥ snātako gautamo 'graṇīḥ //
             <span class="ref">Mns_94</span></p>
         
         
         <p id="Mns_95">
            brahmavid brāhmaṇo brahmā brahmanirvāṇam āptavān <br />
            muktir mokṣo vimokṣāṅgo vimuktiḥ śāntatā śivaḥ //
             <span class="ref">Mns_95</span></p>
         
         
         <p id="Mns_96">
            nirvāṇaṃ nirvṛtiḥ śāntiḥ śreyo niryāṇam antakaḥ <br />
            sukhaduḥkhāntakṛn niṣṭhā vairāgyam upadhikṣayaḥ //
             <span class="ref">Mns_96</span></p>
         
         
         <p id="Mns_97">
            ajayo 'nupamo 'vyakto nirābhāso nirañjanaḥ <br />
            niṣkalaḥ sarvago vyāpī sūkṣmo bījam anāsravaḥ //
             <span class="ref">Mns_97</span></p>
         
         
         <p id="Mns_98">
            arajo virajo vimalo vāntadoṣo nirāmayaḥ <br />
            suprabuddho vibuddhātmā sarvajñaḥ sarvavit paraḥ //
             <span class="ref">Mns_98</span></p>
         
         
         <p id="Mns_99">
            vijñānadharmatātīto jñānam advayarūpadhṛk <br />
            nirvikalpo nirābhogas tryadhvasaṃbuddhakāryakṛt //
             <span class="ref">Mns_99</span></p>
         
         
         <p id="Mns_100">
            anādinidhano buddha ādibuddho niranyvayaḥ <br />
            jñānaikacakṣur amalo jñānamūrtis tathāgataḥ //
             <span class="ref">Mns_100</span></p>
         
         
         <p id="Mns_101">
            vāgīśvaro mahāvādī vādirāḍ vādipuṃgavaḥ <br />
            vadatāṃ varo variṣṭho vādisiṃho 'parājitaḥ //
             <span class="ref">Mns_101</span></p>
         
         
         <p id="Mns_102">
            samantadarśī prāmodyas tejomālī sudarśanaḥ <br />
            śrīvatsaḥ suprabho dīptir bhā bhāsurakaradyutiḥ //
             <span class="ref">Mns_102</span></p>
         
         
         <p id="Mns_103">
            mahābhiṣagvaraḥ śreṣṭhaḥ śalyahartā niruttaraḥ <br />
            aśeṣabhaiṣajyataruḥ kleśavyādhimahāripuḥ //
             <span class="ref">Mns_103</span></p>
         
         
         <p id="Mns_104">
            trailokyatilakaḥ kāntaḥ śrīmāṃ nakṣatramaṇḍalaḥ <br />
            daśadigvyomaparyanto dharmadhvajamahocchrayaḥ //
             <span class="ref">Mns_104</span></p>
         
         
         <p id="Mns_105">
            jagacchatraikavipulo maitrīkaruṇāmaṇḍalaḥ <br />
            padmanarteśvaraḥ śrīmāṃ ratnacchatro mahāvibhuḥ //
             <span class="ref">Mns_105</span></p>
         
         
         <p id="Mns_106">
            sarvabuddhamahārājā sarvabuddhātmabhāvadhṛk <br />
            sarvabuddhamahāyogaḥ sarvabuddhaikaśāsanaḥ //
             <span class="ref">Mns_106</span></p>
         
         
         <p id="Mns_107">
            vajraratnābhiṣekaśrīḥ sarvaratnādhipeśvaraḥ <br />
            sarvalokeśvarapatiḥ sarvavajradharādhipaḥ //
             <span class="ref">Mns_107</span></p>
         
         
         <p id="Mns_108">
            sarvabuddhamahācittaḥ sarvabuddhamanogatiḥ <br />
            sarvabuddhamahākāyaḥ sarvabuddhasarasvatiḥ //
             <span class="ref">Mns_108</span></p>
         
         
         <p id="Mns_109">
            vajrasūryo mahāloko vajrendruvimalaprabhaḥ <br />
            virāgādimahārāgo viśvavarṇojjvalaprabhaḥ //
             <span class="ref">Mns_109</span></p>
         
         
         <p id="Mns_110">
            saṃbuddhavajraparyaṅko buddhasaṃgītidharmadhṛk <br />
            buddhapadmodbhavaḥ śrīmāṃ sarvajñajñānakośadhṛk //
             <span class="ref">Mns_110</span></p>
         
         
         <p id="Mns_111">
            viśvamāyādharo rājā buddhavidyādharo mahān <br />
            vajratīkṣṇo mahākhaḍgo viśuddhaḥ paramākṣaraḥ //
             <span class="ref">Mns_111</span></p>
         
         
         <p id="Mns_112">
            duḥkhacchedamahāyāno vajradharmamahāyudhaḥ <br />
            jinajig vajragāmbhīryo vajrabuddhir yathārthavit //
             <span class="ref">Mns_112</span></p>
         
         
         <p id="Mns_113">
            sarvapāramitāpūrī sarvabhūmivibhūṣaṇaḥ <br />
            viśuddhadharmanairātmyaṃ samyagjñānenduhṛtprabhaḥ //
             <span class="ref">Mns_113</span></p>
         
         
         <p id="Mns_114">
            māyājālamahodyogaḥ sarvatantrādhipaḥ paraḥ <br />
            aśeṣavajraparyaṅko niḥśeṣajñānakāyadhṛk //
             <span class="ref">Mns_114</span></p>
         
         
         <p id="Mns_115">
            samantabhadraḥ sumatiḥ kṣitigarbho jagaddhṛtiḥ <br />
            sarvabuddhamahāgarbho viśvanirmāṇacakradhṛk //
             <span class="ref">Mns_115</span></p>
         
         
         <p id="Mns_116">
            sarvabhāvasvabhāvāgryaḥ sarvabhāvasvabhāvadhṛk <br />
            anutpādadharmā viśvārthaḥ sarvadharmasvabhāvadhṛk //
             <span class="ref">Mns_116</span></p>
         
         
         <p id="Mns_117">
            ekakṣaṇamahāprājñaḥ sarvadharmāvabodhadhṛk <br />
            sarvadharmābhisamayo bhūtāntamunir agradhīḥ //
             <span class="ref">Mns_117</span></p>
         
         
         <p id="Mns_118">
            stimitaḥ suprasannātmā samyaksaṃbuddhabodhidhṛk <br />
            pratyakṣaḥ sarvabuddhānāṃ jñānārciḥ suprabhāsvaraḥ //
             <span class="ref">Mns_118</span></p>
         
         
         <p>pratyavekṣaṇājñānagāthā dvācatvāriṃśat</p>
         
         
         <p id="Mns_119">
            iṣṭārthasādhakaḥ paraḥ sarvāpāyaviśodhakaḥ <br />
            sarvasatvottamo nāthaḥ sarvasatvapramocakaḥ //
             <span class="ref">Mns_119</span></p>
         
         
         <p id="Mns_120">
            kleśasaṃgrāmaśūraikaḥ ajñānaripudarpahā <br />
            dhīḥ śṛṅgāradharaḥ śrīmān vīrabībhatsarūpadhṛk //
             <span class="ref">Mns_120</span></p>
         
         
         <p id="Mns_121">
            bāhudaṇḍaśatākṣepaḥ padanikṣepanartanaḥ <br />
            śrīmacchatabhujābhogo gaganābhoganartanaḥ //
             <span class="ref">Mns_121</span></p>
         
         
         <p id="Mns_122">
            ekapādatalākrāntamahīmaṇḍatale sthitaḥ <br />
            brahmāṇḍaśikharākrāntapādāṅguṣṭhanakhe sthitaḥ //
             <span class="ref">Mns_122</span></p>
         
         
         <p id="Mns_123">
            ekārtho 'dvayadharmārthaḥ paramārtho 'vinaśvaraḥ <br />
            nānāvijñaptirūpārthaś cittavijñānasantati //
             <span class="ref">Mns_123</span></p>
         
         
         <p id="Mns_124">
            aśeṣabhāvārtharatiḥ śūnyatāratir agradhīḥ <br />
            bhavarāgādyatītaś ca bhavatrayamahāratiḥ //
             <span class="ref">Mns_124</span></p>
         
         
         <p id="Mns_125">
            śuddhaśubhrābhradhavalaḥ śaraccandrāṃśusuprabhaḥ <br />
            bālārkamaṇḍalacchāyo mahārāganakhaprabhaḥ //
             <span class="ref">Mns_125</span></p>
         
         
         <p id="Mns_126">
            indranīlāgrasaccīro mahānīlakacāgradhṛk <br />
            mahāmaṇimayūkhaśrīr buddhanirmāṇabhūṣaṇaḥ //
             <span class="ref">Mns_126</span></p>
         
         
         <p id="Mns_127">
            lokadhātuśatākampī ṛddhipādamahākramaḥ <br />
            mahāsmṛtidharas tattvaś catuḥsmṛtisamādhirāṭ //
             <span class="ref">Mns_127</span></p>
         
         
         <p id="Mns_128">
            bodhyaṃgakusumāmodas tathāgataguṇodadhiḥ <br />
            aṣṭāṅgamārganayavit samyaksaṃbuddhamārgavit //
             <span class="ref">Mns_128</span></p>
         
         
         <p id="Mns_129">
            sarvasatvamahāsaṅgo niḥsaṅgo gaganopamaḥ <br />
            sarvasatvamanojātaḥ sarvasatvamanojavaḥ //
             <span class="ref">Mns_129</span></p>
         
         
         <p id="Mns_130">
            sarvasatvendriyārthajñaḥ sarvasatvamanoharaḥ <br />
            pañcaskandhārthatatvajñaḥ pañcaskandhaviśuddhadhṛk //
             <span class="ref">Mns_130</span></p>
         
         
         <p id="Mns_131">
            sarvaniryāṇakoṭisthaḥ sarvaniryāṇakovidaḥ <br />
            sarvaniryāṇamārgasthaḥ sarvaniryāṇadeśakaḥ //
             <span class="ref">Mns_131</span></p>
         
         
         <p id="Mns_132">
            dvādaśāṅgabhavotkhāto dvādaśākāraśuddhadhṛk <br />
            catuḥsatyanayākāro aṣṭajñānāvabodhadhṛk //
             <span class="ref">Mns_132</span></p>
         
         
         <p id="Mns_133">
            dvādaśākārasatyārthaḥ ṣoḍaśākāratattvavit <br />
            viṃśatyākārasaṃbodhir vibuddhaḥ sarvavit paraḥ //
             <span class="ref">Mns_133</span></p>
         
         
         <p id="Mns_134">
            ameyabuddhanirmāṇakāyakoṭivibhāvakaḥ <br />
            sarvakṣaṇābhisamayaḥ sarvacittakṣaṇārthavit //
             <span class="ref">Mns_134</span></p>
         
         
         <p id="Mns_135">
            nānāyānanayopāyajagadarthavibhāvakaḥ <br />
            yānatritayaniryāta ekayānaphale sthitaḥ //
             <span class="ref">Mns_135</span></p>
         
         
         <p id="Mns_136">
            kleśadhātuviśuddhātmā karmadhātukṣayaṃkaraḥ <br />
            oghodadhisamuttīrṇo yogakāntāraniḥsṛtaḥ //
             <span class="ref">Mns_136</span></p>
         
         
         <p id="Mns_137">
            kleśopakleśasaṃkleśasuprahīṇasavāsanaḥ <br />
            prajñopāyamahākaruṇā amoghajagadarthakṛt //
             <span class="ref">Mns_137</span></p>
         
         
         <p id="Mns_138">
            sarvasaṃjñāprahīṇārtho vijñānārtho nirodhadhṛk <br />
            sarvasatvamanoviṣayaḥ sarvasatvamanogatiḥ //
             <span class="ref">Mns_138</span></p>
         
         
         <p id="Mns_139">
            sarvasatvamano 'ntasthas taccittasamatāṃgataḥ <br />
            sarvasatvamanohlādī sarvasatvamanoratiḥ //
             <span class="ref">Mns_139</span></p>
         
         
         <p id="Mns_140">
            siddhānto vibhramāpetaḥ sarvabhrāntivivarjitaḥ <br />
            niḥsandigdhamatis tryarthaḥ sarvārthas triguṇātmakaḥ //
             <span class="ref">Mns_140</span></p>
         
         
         <p id="Mns_141">
            pañcaskandhārthas triṣkālaḥ sarvakṣaṇavibhāvakaḥ <br />
            ekakṣaṇābhisaṃbuddhaḥ sarvabuddhasvabhāvadhṛk //
             <span class="ref">Mns_141</span></p>
         
         
         <p id="Mns_142">
            anaṅgakāyaḥ kāyāgryaḥ kāyakoṭivibhāvakaḥ <br />
            aśeṣarūpasaṃdarśī ratnaketur mahāmaṇiḥ //
             <span class="ref">Mns_142</span></p>
         
         
         <p>samatājñānagāthāś caturviṃśatiḥ</p>
         
         
         <p id="Mns_143">
            sarvasaṃbuddhaboddhavyo buddhabodhir anuttaraḥ <br />
            anakṣaro mantrayonir mahāmantrakulatrayaḥ //
             <span class="ref">Mns_143</span></p>
         
         
         <p id="Mns_144">
            sarvamantrārthajanako mahābindur anakṣaraḥ <br />
            pañcākṣaro mahāśūnyo binduśūnyaḥ śatākṣaraḥ //
             <span class="ref">Mns_144</span></p>
         
         
         <p id="Mns_145">
            sarvākāro nirākāraḥ ṣoḍaśārdhārdhabindudhṛk <br />
            akalaḥ kalanātītaś caturthadhyānakoṭidhṛk //
             <span class="ref">Mns_145</span></p>
         
         
         <p id="Mns_146">
            sarvadhyānakalābhijñaḥ samādhikulagotravit <br />
            samādhikāyo kāyāgryaḥ sarvasaṃbhogakāyarāṭ //
             <span class="ref">Mns_146</span></p>
         
         
         <p id="Mns_147">
            nirmāṇakāyo kāyāgryo buddhanirmāṇavaṃśadhṛk <br />
            daśadigviśvanirmāṇo yathāvajjagadarthakṛt //
             <span class="ref">Mns_147</span></p>
         
         
         <p id="Mns_148">
            devātidevo devendraḥ surendro dānavādhipaḥ <br />
            amarendraḥ suraguruḥ pramathaḥ pramatheśvaraḥ //
             <span class="ref">Mns_148</span></p>
         
         
         <p id="Mns_149">
            uttīrṇabhavakāntāra ekaḥ śāstā jagadguruḥ <br />
            prakhyāto daśadiglokadharmadānapatir mahān //
             <span class="ref">Mns_149</span></p>
         
         
         <p id="Mns_150">
            maitrīsaṃnāhasaṃnaddhaḥ karuṇāvarmavarmitaḥ <br />
            prajñākhaḍgadhanurbāṇaḥ kleśājñānaraṇaṃjahaḥ //
             <span class="ref">Mns_150</span></p>
         
         
         <p id="Mns_151">
            mārārir mārajid vīraś caturmārabhayāntakṛt <br />
            sarvamāracamūjetā saṃbuddho lokanāyakaḥ //
             <span class="ref">Mns_151</span></p>
         
         
         <p id="Mns_152">
            vandyaḥ pūjyo 'bhivādyaś ca mānanīyaś ca nityaśaḥ <br />
            arcanīyatamo mānyo namasyaḥ paramo guruḥ //
             <span class="ref">Mns_152</span></p>
         
         
         <p id="Mns_153">
            trailokyaikakramagatir vyomaparyantavikramaḥ <br />
            traividyaḥ śrotriyaḥ pūtaḥ ṣaḍabhijñaḥ ṣaḍanusmrtiḥ //
             <span class="ref">Mns_153</span></p>
         
         
         <p id="Mns_154">
            bodhisatvo mahāsatvo lokātīto maharddhikaḥ <br />
            prajñāpāramitāniṣṭhaḥ prajñātattvatvam āgataḥ //
             <span class="ref">Mns_154</span></p>
         
         
         <p id="Mns_155">
            ātmavit paravit sarvaḥ sarvīyo hy agrapudgalaḥ <br />
            sarvopamām atikrānto jñeyo jñānādhipaḥ paraḥ //
             <span class="ref">Mns_155</span></p>
         
         
         <p id="Mns_156">
            dharmadānapatiḥ śreṣṭhaś caturmudrārthadeśakaḥ <br />
            paryupāsyatamo jagatāṃ niryāṇatrayayāyinām //
             <span class="ref">Mns_156</span></p>
         
         
         <p id="Mns_157">
            paramārthaviśuddhaśrīś trailokyasubhago mahān <br />
            sarvasaṃpatkaraḥ śrīmān mañjuśrīḥ śrīmatāṃ varaḥ //
             <span class="ref">Mns_157</span></p>
         
         
         <p>kṛtyānuṣṭhānajñānagāthāḥ pañcadaśa</p>
         
         
         <p id="Mns_158">
            namas te varada vajrāgrya bhūtakoṭi namo 'stu te <br />
            namas te śūnyatāgarbha buddhabodhi namo 'stu te //
             <span class="ref">Mns_158</span></p>
         
         
         <p id="Mns_159">
            buddharāga namas te 'stu buddhakāma namo namaḥ <br />
            buddhaprīti namas tubhyaṃ buddhamoda namo namaḥ //
             <span class="ref">Mns_159</span></p>
         
         
         <p id="Mns_160">
            buddhasmita namas tubhyaṃ buddhahāsa namo namaḥ <br />
            buddhavāca namas te 'stu buddhabhāva namo namaḥ //
             <span class="ref">Mns_160</span></p>
         
         
         <p id="Mns_161">
            abhavodbhava namas te ḥstu namas te buddhasaṃbhava <br />
            gaganodbhava namas tubhyaṃ namas te jñānasaṃbhava //
             <span class="ref">Mns_161</span></p>
         
         
         <p id="Mns_162">
            māyājāla namas tubhyaṃ namas te buddhanāṭaka <br />
            namas te sarva sarvebhyo jñānakāya namo 'stu te //
             <span class="ref">Mns_162</span></p>
         
         
         <p>iti pañcatathāgatajñānastutigāthāḥ pañca |</p>
         
         
         <p>iyam asau vajrapāṇe vajradhara bhagavato jñānamūrteḥ sarvatathāgatajñānakāyasya mañjuśrījñānasatvasyāveṇikapariśuddhā
            nāmasaṃgītiḥ | tavānuttaraprītiprasādamahaudbilyasaṃjananārthaṃ kāyavāṅmanoguhyapariśuddhyai
            | aparipūrṇāpariśuddhabhūmipāramitāpuṇyajñānasaṃbhāraparipūripariśuddhyai | anadhigatānuttarārthasyādhigamāya
            | aprāptasya prāptyai | yāvat sarvatathāgatasaddharmanetrīsaṃdhāraṇārthaṃ ca mayā
            deśitā saṃprakāśitā ca vivṛttā vibhajitottānīkṛtā adhiṣṭhitā ceyaṃ mayā vajrapāṇe
            vajradhara tava saṃtāne sarvamantradharmatādhiṣṭhāneneti ||
            punar aparaṃ vajrapāṇe vajradhara iyaṃ nāmasaṃgītiḥ suviśuddhaparyavadātasarvajñajñānakāyavāṅmanoguhyabhūtā
            | sarvatathāgatānāṃ buddhabodhiḥ | samyaksaṃbuddhānām abhismayaḥ | sarvatathāgatānām
            anuttaraḥ | dharmadhātugatiḥ sarvasugatānāṃ | sarvamārabalaparājayo jinānāṃ | daśabalabalitā
            sarvadaśabalānāṃ | sarvajñatā sarvajñasya jñānānāṃ | āgamaḥ sarvabuddhadharmāṇāṃ |
            samudāgamaḥ sarvabuddhānāṃ | vimalasupariśuddhapuṇyajñānasaṃbhāraparipūriḥ sarvamahābodhisatvānāṃ
            | prasūtiḥ sarvaśrāvakapratyekabuddhānāṃ | kṣetraṃ sarvadevamanuṣyasaṃpatteḥ | pratiṣṭhā
            mahāyānasya | saṃbhavo bodhisatvacaryāyāḥ | niṣṭhā samyagāryamārgasya | nikaṣo vimuktīnāṃ
            | utpattir niryāṇamārgasya | anucchedas tathāgatavaṃśasya | pravṛddhir mahābodhisatvakulagotrasya
            | nigrahaḥ sarvaparapravādināṃ | vidhvaṃsanaṃ sarvatīrthikānāṃ | parājayaś caturmārabalacamūsenānāṃ
            | saṃgrahaḥ sarvasatvānāṃ | āryamārgaparipākaḥ sarvaniryāṇayāyināṃ | samādhiś caturbrahmavihāravihāriṇāṃ
            | dhyānam ekāgracittānāṃ | yogaḥ kāyavāṅmano 'bhiyuktānāṃ | visaṃyogaḥ sarvasaṃyojanānāṃ
            | prahāṇaṃ sarvakleśopakleśānāṃ | upaśamaḥ sarvāvaraṇānāṃ | vimuktiḥ sarvabandhanānāṃ
            | mokṣaḥ sarvopadhīnāṃ | śāntiḥ sarvacittopaplavānāṃ | ākaraḥ sarvasaṃpattīnāṃ | parihāṇiḥ
            sarvavipattīnāṃ | pithanaṃ sarvāpāyadvārāṇāṃ | satpatho vimuktipurasya | apravṛttiḥ
            saṃsāracakrasya | pravartanaṃ dharmacakrasya | ucchritacchatradhvajapatākās tathāgataśāsanasya
            | adhiṣṭhānaṃ sarvadharmadeśanāyāḥ | kṣiprasiddhir mantramukhacaryācāriṇāṃ bodhisatvānām
            | bhāvanādhigamaḥ prajñāpāramitābhiyuktānāṃ | śūnyatāprativedhaḥ advayaprativedhabhāvanābhiyuktānāṃ
            | niṣpattiḥ sarvapāramitāsaṃbhārasya | pariśuddhiḥ
            sarvabhūmipāramitāparipūryai | prativedhaḥ samyakcaturāryasatyānāṃ | sarvadharmaikacittaprativedhaś
            catuḥsmṛtyupasthānānāṃ | yāvat parisamāptiḥ sarvabuddhaguṇānām iyaṃ nāmasaṃgītiḥ ||</p>
         
         
         <p>dvitīyacakrasyeyam anuśaṃsā tatpadāni dvāpañcāśat ||</p>
         
         
         <p>punar aparaṃ vajrapāṇe vajradhara iyaṃ nāmasaṃgītiḥ sarvasatvānāṃ aśeṣakāyavāṅmanaḥsamudācārapāpapraśamanī
            | sarvasatvānāṃ sarvāpāyānāṃ viśodhanī | sarvadurgatinivāraṇī | sarvakarmāvaraṇānāṃ
            samucchedanī | sarvāṣṭākṣaṇasamutpādasyānutpādakarī | aṣṭamahābhayavyupaśamanakarī
            | sarvaduḥsvapnanirnāśanī | sarvadurnimittavyapohanakarī | sarvaduḥśakunavighnavyupaśamanakarī
            | sarvamārārikarmadūrīkaraṇī | sarvakuśalamūlapuṇyasyopacayakarī | sarvāyoniśomanaskārasyānutpādanakarī
            | sarvamadamānadarpāhaṃkāranirghātanakarī | sarvaduḥkhadaurmanasyānutpādanakarī |
            sarvatathāgatānāṃ hṛdayabhūtā | sarvabodhisatvānāṃ guhyabhūtā | sarvaśrāvakapratyekabuddhānāṃ
            rahasyabhūtā | sarvamudrāmantrabhūtā | sarvadharmānabhilāpyavādināṃ smṛtisaṃprajanyasaṃjananī
            | anuttaraprajñāmedhākarī | ārogyabalaiśvaryasaṃpatkarī | śrīśubhaśāntikalyāṇapravardhanakarī
            | yaśaḥślokakīrtistutisaṃprakāśanakarī | sarvavyādhimahābhayapraśamanakarī | pūtatarā
            pūtatarāṇāṃ | pavitratarā pavitratarāṇāṃ | dhanyatamā dhanyatamānāṃ | māṅgalyatamā
            sarvamāṅgalyatamānāṃ | śaraṇaṃ śaraṇārthināṃ | layanaṃ layanārthināṃ | trāṇaṃ trāṇārthināṃ
            | parāyaṇam aparāyaṇānāṃ | dvīpabhūtā dvīpārthināṃ | agatikānām anuttaragatikabhūtā
            | yānapātrabhūtā bhavasamudrapāragāmināṃ | mahābhaiṣajyarājabhūtā sarvavyādhinirghātanāya
            | prajñābhūtā heyopādeyabhāvavibhāvanāyai | jñānālokabhūtā sarvatamondhakārakudṛṣṭyapanayanāya
            | cintāmaṇibhūtā sarvasatvayathāśayābhiprāyaparipūraṇāya | sarvajñajñānabhūtā mañjuśrījñānakāyapratilambhāya
            | pariśuddhajñānadarśanabhūtā pañcacakṣuḥpratilambhāya | ṣaṭpāramitāparipūribhūtā
            āmiṣābhayadharmadānotsarjanatayā | daśabhūmipratilambhabhūtā
            puṇyajñānasaṃbhārasamādhiparipūraṇatayā | advayadharmatā dvayadharmavigatatvāt | tathatārūpatānanyadharmatādhyāropavigatatvāt
            | bhūtakoṭirūpatā pariśuddhatathāgatajñānakāyasvabhāvatayā | sarvākāramahāśūnyatārūpatā
            aśeṣakudṛṣṭigahanagatinirghātanatayā | sarvadharmānabhilāpyarūpeyaṃ nāmasaṃgītir yadutādvayadharmatārthaṃ
            nāmasaṃdhāraṇaprakāśanatayeti ||</p>
         
         
         <p>tṛtīyacakrasyeyam anuśaṃsā tatpadāni dvāpañcāśat ||</p>
         
         
         <p>punar aparaṃ vajrapāṇe vajradhara yaḥ kaścit kulaputro vā kuladuhitā vā mantramukhacaryācārī
            imāṃ bhagavato mañjuśrījñānasatvasya sarvatathāgatajñānakāyasya jñānamūrter advayaparamārthāṃ
            nāmasaṃgītiṃ nāmacūḍāmaṇiṃ sakalaparisamāptam anyūnām akhaṇḍām ebhir eva gāthāpadavyañjanaiḥ
            pratyaham akhaṇḍaṃ triṣkālaṃ dhārayiṣyati vācayiṣyati paryavāpsyati yoniśaś ca manasikariṣyati
            | parebhyaś ca vistareṇa yathāsamayaṃ yathāyogyato yāvat saṃprakāśayiṣyati pratyekaṃ
            cānyatamānyatamanāmārthaṃ | mañjuśrījñānakāyam ālambanīkṛtya ekāgramānaso bhāvayiṣyati
            | adhimuktitatvamanaskārābhyāṃ samantamukhavihāravihārī sarvadharmaprativedhikayā
            paramayā anāvilayā prajñānuviddhayā śraddhayā samanvāgataḥ saṃstasya tryadhvānadhvasamaṅginaḥ
            sarvabuddhabodhisatvāḥ samāgamya saṃgamya sarvadharmamukhāny upadarśayiṣyanti | ātmabhāvaṃ
            copadarśayiṣyati | durdāntadamakāś ca mahākrodharājāno mahāvajradharādayo jagatparitrāṇabhūtā
            nānānirmāṇarūpakāyair ojobalaṃ tejo 'pradhṛṣyatāṃ sarvamudrāmantrābhisamayamaṇḍalāny
            upadarśayiṣyanti | aśeṣāś ca mantravidyārājñyaḥ sarvavighnavināyakamārārimahāpratyaṅgirāmahāparājitāḥ
            sarātriṃdivaṃ pratikṣaṇaṃ sarveryāpatheṣu rakṣāvaraṇaguptiṃ kariṣyanti | sarvabuddhabodhisatvādhiṣṭhānaṃ
            kariṣyanti | sarvakāyavāṅmanobhis tasya saṃtāne samyag adhiṣṭhāsyanti | sarvabuddhabodhisatvānugraheṇa
            cānugrahīṣyanti | sarvadharmavaiśāradyapratibhānaṃ copasaṃhariṣyanti | sarvārhacchrāvakapratyekabuddhāryadharmapremāśayatayā
            ātmabhāvaṃ copadarśayiṣyanti | ye ca brahmendropendrarudranārāyaṇasanatkumāramaheśvarakārtikeyamahākālanandikeśvarayamavaruṇakuverahārītīdaśadiglokapālāś
            ca satatasamitaṃ sarātriṃdivaṃ gacchatas tiṣṭhataḥ śayānasya niṣaṇṇasya svapato
            jāgrataḥ samāhitasyāsamāhitasya ca ekākino bahujanamadhyagatasya ca yāvad grāmanagaranigamajanapadarāṣṭrarājadhānīmadhyagatasyendrakīlarathyāpratolīnagaradvāravīthīcatvaraśṛṅgāṭakanagarāntarāpaṇapaṇyaśālāmadhyagatasya
            yāvac chūnyāgaragirikandaranadīvanagahanopagatasya ucchiṣṭasyānucchiṣṭasya mattasy
            pramattasya sarvadā sarvathā sarvaprakāraṃ ca parāṃ rakṣāvaraṇaguptiṃ kariṣyanti |
            ratriṃdivaṃ paraṃ svastyayanaṃ kariṣyanti | ye cānye devanāgayakṣagandharvāsuragaruḍakinnaramahoragā
            manuṣyāmanuṣyāś ca ye cānye grahanakṣatramātṛgaṇapatayo yāś ca sapta mātaro yāś ca
            yakṣiṇīrākṣasīpiścācyas tāḥ sarvāḥ sahitāḥ samagrāḥ sasainyaḥ saparivārāḥ sarve te
            rakṣāvaraṇaguptiṃ kariṣyanti | paraṃ ca tasya kāye ojobalaṃ prakṣepsyanti | ārogyabalam
            āyurvṛddhiṃś copasaṃhariṣyanti ||</p>
         
         
         <p>caturthacakrasyeyam anuśaṃsā tatpadāny ekonaviṃśati ||</p>
         
         
         <p>punar aparaṃ vajrapāṇe vajradhara ya imāṃ nāmasaṃgītiṃ nāmacūḍāmaṇiṃ pratyaham akhaṇḍasamādānatas
            triḥkṛtvā kaṇṭhagatām āvartayiṣyati | pustakagatāṃ vā paṭhamānaḥ pravartayiṣyati |
            bhagavato mañjuśrījñānasatvasya rūpam ālambayann anuvicintayaṃs tadrūpam anudhyāyan
            | tam eva rūpakāyenācirād eva dharmavinayam upādāya drakṣyati | gaganatalagatāṃś ca
            sarvabuddhabodhisatvān nānānirmāṇarūpakāyaiḥ sahagatān drakṣyati | na tasya mahāsatvasya
            jātu kadācit kathamapi durgatyapāyapatanaṃ ca bhaviṣyati | nīcakulopapattir na bhaviṣyati
            | pratyantajanapadopapattir na bhaviṣyati | na hīnendriyo bhaviṣyati | na vikalendriyo
            bhaviṣyati | na mithyādṛṣṭikulopapattir bhaviṣyati | nābuddheṣu buddhakṣetreṣūpapatsyate
            | na buddhotpādataddeśitadharmavimukhaparokṣatā bhaviṣyati | na ca dīrghāyuṣkeṣu deveṣūpapatsyate
            | na ca durbhikṣarogaśastrāntarakalpeṣūpapatsyate | na ca pañcakaṣāyakāleṣūpapatsyate
            | na ca rājaśatrucaurabhayaṃ bhaviṣyati | na ca sarvavaikalyadāridrabhayaṃ | na cāślokābhyākhyānanindāyaśo'kīrtibhayaṃ
            bhaviṣyati | sujātikulagotrasaṃpannaś ca bhaviṣyati | samantaprāsādikarūpavarṇasamanvāgato
            bhaviṣyati | priyo manaāpasukhasaṃvāsapriyadarśanaś ca lokānāṃ bhaviṣyati | śubhasaubhāgyādeyavākyaś
            ca satvānāṃ bhaviṣyati | sa yatra yatropapatsyate tatra tatra jātau jātau jātismaro
            bhaviṣyati | mahābhogo mahāparivāro 'kṣayabhogo 'kṣayaparivāro bhaviṣyati | agraṇīḥ
            sarvasatvānām agraguṇasamanvāgato bhaviṣyati | prakṛtyā ca ṣaṭpāramitāguṇaiḥ samanvāgato
            bhaviṣyati | caturbrahmavihāravihārī ca bhaviṣyati | smṛtisaṃprajanyopāyabalapraṇidhijñānaiḥ
            samanvāgataś ca bhaviṣyati | sarvaśāstraviśārado vāgmī ca bhaviṣyati | spaṣṭavāgajaḍapaṭumatir
            bhaviṣyati | dakṣo 'nalasaḥ saṃtuṣṭo mahārtho vitṛṣṇaś ca bhaviṣyati | paramaviśvāsī
            ca sarvasatvānāṃ
            bhaviṣyati | ācāryopādhyāyagurūṇāṃ ca saṃmato bhaviṣyati | aśrutapūrvāṇi ca tasya
            śilpakalābhijñājñānaśāstrāṇi cārthato granthataś ca pratibhāsam āgamiṣyati | supariśuddhaśīlājīvasamudācāracārī
            ca bhaviṣyati | supravrajitaḥ sūpasaṃpannaś ca bhaviṣyati | apramuṣitasarvajñatāmahābodhicittaś
            ca bhaviṣyati | na jātu śrāvakārhatpratyekabuddhaniyāmāvakrāntigataś ca bhaviṣyati
            ||</p>
         
         
         <p>pañcamacakrasyeyam anuśaṃsā tatpadāny ekapañcāśat ||</p>
         
         
         <p>evaṃ vajrapāṇe vajradhara aprameyaguṇasamanvāgato 'sau mantramukhacaryācārī bhaviṣyati
            | anyaiś cāprameyair evaṃprakārair evaṃjātīyair guṇagaṇaiḥ samanvāgato bhaviṣyati
            | acirād eva vajrapāṇe vajradhara paramārthanāmasaṃgītisaṃdhārakapuruṣapuṃgavaḥ susaṃbhṛtapuṇyajñānasaṃbhāraḥ
            ksiprataraṃ buddhaguṇān samudānīyānuttarāṃ samyaksaṃbodhim abhisaṃbhotsyate | analpakalyāṇaparinirvāṇadharmaḥ
            sarvasatvānām anuttaradharmadeśako 'dhiṣṭhito daśadiksaddharmadundubhir dharmarāja
            iti |</p>
         
         
         <p>ṣaṣṭhacakrasyānuśaṃsā tatpadāny aprameyāṇi ||</p>
         
         
         <p>oṃ sarvadharmābhāvasvabhāvaviśuddhavajra a ā aṃ aḥ | prakṛtipariśuddhāḥ sarvadharmā
            yaduta sarvatathāgatajñānakāyamañjuśrīpariśuddhitām upādāyeti a āḥ sarvatathāgatahṛdayaṃ
            hara hara | oṃ hūṃ hrīḥ bhagavan jñānamūrtivāgīśvara mahāvāca sarvadharmagaganāmalasupariśuddhadharmadhātujñānagarbha
            āḥ |</p>
         
         
         <p>mantravinyāsaḥ ||</p>
         
         
         <p id="Mns_163">
            atha vajradharaḥ śrīmāṃ hṛṣṭatuṣṭaḥ kṛtāñjaliḥ <br />
            praṇamya nāthaṃ saṃbuddhaṃ bhagavantaṃ tathāgataṃ //
             <span class="ref">Mns_163</span></p>
         
         
         <p id="Mns_164">
            anyaiś ca bahuvidhair nāthair guhyendrair vajrapāṇibhiḥ <br />
            sa sārdhaṃ krodharājānaiḥ provācoccair idaṃ vacaḥ //
             <span class="ref">Mns_164</span></p>
         
         
         <p id="Mns_165">
            anumodāmahe nātha sādhu sādhu subhāṣitaṃ <br />
            kṛto 'smākaṃ mahān arthaḥ samyaksaṃbodhiprāpakaḥ //
             <span class="ref">Mns_165</span></p>
         
         
         <p id="Mns_166">
            jagataś cāpy anāthasya vimuktiphalakāṃkṣiṇaḥ <br />
            śreyomārgo viśuddho 'yaṃ māyājālanayoditaḥ //
             <span class="ref">Mns_166</span></p>
         
         
         <p id="Mns_167">
            gambhīrodāravaipulyo mahārtho jagadarthakṛt <br />
            buddhānāṃ viṣayo hy eṣa samyaksaṃbuddhadeśitaḥ //
             <span class="ref">Mns_167</span></p>
         
         
         <p>ity upasaṃhāragāthāḥ pañca ||</p>
         
         
         <p>āryamāyājālāt ṣoḍaśasāhasrikān mahāyogatantrāntaḥpātisamādhijālapaṭalād bhagavattathāgataśākyamunibhāṣitā
            bhagavato mañjuśrījñānasatvasya paramārthā nāmasaṃgītiḥ parisamāptā ||</p>
         
         </div>
   </body>
</html>