<!DOCTYPE html><html xmlns="http://www.w3.org/1999/xhtml">
   <head>
      <meta http-equiv="Content-Type" content="text/html; charset=UTF-8" />
      <meta name="viewport" content="width=device-width, initial-scale=1.0" />
      <title>Madhyamakaśālistambasūtra (GRETIL)
	</title>
      <style>@font-face {
    font-family: LinuxLibertineDisplay0Regular, times, serif;
    src: url(fonts/LinLibertine_DR.woff);
}
* {box-sizing: border-box;}
body {background-color: #FFFFFF; font-family: 'LinuxLibertineDisplayORegular'; font-weight: normal; font-style: normal; font-size: 18px; padding: 20px 100px 20px; width: 1600px;}

ul {list-style: circle;}

ul.dash {list-style: none; margin-left: .5em; padding-left: .5em;}
ul.dash > li:before {display: inline-block; content: "–"; width: 1em; margin-left: 0em;}

a:link {color: black; text-decoration: underline;}
a:visited {color: black; text-decoration: underline;}
a:hover {color: black; text-decoration: none;}
a:active {color: black; text-decoration: underline;}

p {padding-left: .5em; padding-right: .5em;}

h4 {margin-bottom: 0px;}
mark {background-color: #FFFFCC;}
q:before {content: "»";}
q:after {content: "«";}

.noindent {padding: 0px;}
.comm {padding-left: 1em; padding-right: 1em;}
.app {width: 80%; text-align: right; font-size: 14px; padding-left: 1em;}
.lem {display:inline-block;}
.ref {font-size: 14px; padding: inherit;}
.lb {font-weight: bold; font-size: 14px;}
.lb:before {content: "["}
.lb:after {content: "]"}
.pb {font-weight: bold; font-size: 14px;}
.pb:before {content: " ["}
.pb:after {content: "] "}
.note {font-weight: bold; font-size: 14px;}
.note:before {content: " ["}
.note:after {content: "] "}
.subhead {font-weight: bold; font-size: 14px;}
.appnote {font-size: 14px;}
.appnote:before {content: " ["}
.appnote:after {content: "] "}
.hi {font-style: italic}
.sic:before {content: "†"}
.sic:after {content: "†"}
.corr {color: #008000;}
.supplied {color: #1E90FF;}
.surplus {color: #ff3333;}
.unclear {color: #D2B48C;}

/* custom renditions */
.b, .bf, .textbf, .bold {font-weight: bold}
.i, .it, .textit, .italic {font-style: italic}
.u, .underline {text-decoration: underline}
.blue {color: #0000e6;}
.red {color: #b30000;}

.row:after {content: ""; display: table; clear: both;}
.column {float: left; width: 50%; padding-left: .5em; padding-right: .5em;}
.analysis {font-size: 14px; color: #0066ff; padding-left: .5em; padding-right: .5em; padding-top: .1em;}
.analysis:before {content: "["}
.analysis:after {content: "]"}

div.wapp:hover  span.lem {background-color: #FFFFCC;}

@media screen and (max-width: 800px) {
    body {font-size: 16px;}
    .column {width: 100%;}
    .analysis {width: 100%;}
}

@media screen and (max-width: 1200px) {
    body {padding: 10px;}
    .app {width: 90%;}
}

@media only screen and (max-width: 1600px) {
    body {width: auto; padding: 20px;}
}

#toc_container {background: #f9f9f9 none repeat scroll 0 0; border: 1px solid #aaa; display: table; font-size: 95%; margin-bottom: 1em; padding: 1em; width: auto;}
.toc_title {font-weight: 700; text-align: center;}	  
#toc_container li, #toc_container ul, #toc_container ul li{list-style: outside none none !important; padding-left: .5em;}
</style>
   </head>
   <body>
      <h1>Madhyamakaśālistambasūtra</h1>
      <h2>Header</h2>
      <p>
         This file is an html transformation of <a href="http://gretil.sub.uni-goettingen.de/gretil/corpustei/sa_madhyamakazAlistambasUtra.xml">sa_madhyamakazAlistambasUtra.xml</a> with a rudimentary header. For a more extensive header please refer to the source
         file.
         </p>
      <p class="noindent"><b>Data entry: </b>members of the Digital Sanskrit Buddhist Canon Input Project</p>
      <p class="noindent"><b>Contribution: </b>members of the Digital Sanskrit Buddhist Canon Input Project</p>
      <p class="noindent"><b>Date of this version: </b>2020-07-31</p>
      <h4>
         <if test="fileDesc/sourceDesc/@xml:id" id=""></if>
         	  Source:
         	</h4>
      <ul class="dash">
         <li>P.L. Vaidya in: Mahayana-sutra-samgrahah, Part 1. Darbhanga: The Mithila Institute
            1961 (Buddhist Sanskrit Texts, 17).</li>
      </ul>
      <p class="noindent"><b>Publisher: </b>Göttingen Register of Electronic Texts in Indian Languages (GRETIL), SUB Göttingen</p>
      <h4>Licence:</h4>
      <p>This e-text was provided to GRETIL in good faith that no copyright rights have been
         infringed.
         	 If anyone wishes to assert copyright over this file, please contact the GRETIL management
         at gretil(at)sub(dot)uni-goettingen(dot)de.
         	 The file will be immediately removed pending resolution of the claim.</p>
      <p><a href="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International
            License.</a></p>
      <h4>Interpretive markup:</h4>
      <ul class="dash">
         <li><span class="hi">highlighted text</span></li>
         <li><span class="note">remarks</span></li>
      </ul>
      <h4>Notes:</h4>
      <notesStmt xmlns="http://www.tei-c.org/ns/1.0">
         	
         <p xmlns="http://www.w3.org/1999/xhtml">This file has been created by mass conversion of GRETIL's Sanskrit corpus from <a href="http://gretil.sub.uni-goettingen.de/gretil/1_sanskr/4_rellit/buddh/bsu023_u.htm">bsu023_u.htm</a>. Due to the heterogeneity of the sources the header markup might be suboptimal. For
            the sake of transparency the header of the legacy file is documented in the &lt;note&gt; element below:</p>
         	
         <p xmlns="http://www.w3.org/1999/xhtml">
            	 Madhyamakasalistambasutra
            <br />Based on the ed. by P.L. Vaidya in: Mahayana-sutra-samgrahah, Part 1.
            <br />Darbhanga: The Mithila Institute 1961 (Buddhist Sanskrit Texts, 17)
            <br />
            <br />Input by members of the Sanskrit Buddhist Input Project.
            <br />With kind permission of the Digital Sanskrit Buddhist Canon Project
            <br />of Nagarjuna Institute, Nepal
            <br />and University of the West, Rosemead, California, USA
            <br />(www.uwest.edu/sanskritcanon)
            <br />Sutra section, text no. 23.
            <br />
            <br />The transliteration emulates the conventions of Nagari script.
            <br />Therefore, many word boundaries are not marked by blanks.
            <br />
            <br />REFERENCE SYSTEM:
            <br />(Vaidya n) = pagination of P.L. Vaidya's edition (added by Klaus Wille)
            <br />
            <br />NOTE: Where a page break occurs within a word, the pagination mark has been
            <br />shifted to the end of the word in order not to interfere with word search.
            	</p>
         </notesStmt>
      <h4>Revisions:</h4>
      <ul class="dash">
         <li>2020-07-31: TEI encoding by mass conversion of GRETIL's Sanskrit corpus</li>
      </ul>
      <hr />
      <h2>Text</h2>
      <div xml:lang="sa-Latn">
         
         <span class="note"><span class="bold">Vaidya 108</span></span>
         
         <p class="bold">Madhyamaka - śālistambasūtram |</p>
         
         
         <p>namo buddhāya ||</p>
         
         
         <p>
            anirodhamanutpādamanucchedamaśāśvatam |<br />
            anekārthamanānārthamanāgamamanirgamam ||
            </p>
         
         
         <p>
            yaḥ pratītyasamutpādaṃ prapañcopaśamaṃ śivam |<br />
            deśayāmāsa saṃbuddhastaṃ vande vadatāṃ varam ||
            </p>
         
         
         <p>pratītyasamutpāda iti kasmāducyate? sahetukaḥ sapratyayo nāhetuko nāpratyaya ityucyate
            | atha ca punarayaṃ pratītyasamutpādo dvābhyāṃ kāraṇābhyāmutpadyate | katamābhyāṃ
            dvābhyāṃ kāraṇābhyāmutpadyate? hetūpanibandhataḥ pratyayopanibandhataśceti | so 'pi
            dvividho draṣṭavyaḥ - bāhyaśca ādhyātmikaśca ||</p>
         
         
         <p>tatra bāhyasya pratītyasamutpādasya hetūpanibandhaḥ katamaḥ? yadidaṃ bījādaṅkuraḥ,
            aṅkurātpatram, patrātkāṇḍam, kāṇḍānnāḍam, nāḍāddaṇḍaḥ, daṇḍādgarbhaḥ, garbhācchūkaḥ,
            śūkātpuṣpam, puṣpātphalamiti | asati bīje aṅkuro na bhavati, evaṃ yāvat asati puṣpe
            phalaṃ na bhavati | sati tu bīje aṅkurasya abhinirvṛttirbhavati, evaṃ yāvat sati ca
            puṣpe phalasyābhinirvṛttirbhavati | tatra ca punarbījasya naivaṃ bhavati - ahamaṅkuraṃ
            nirvartayāmīti | etena nirīhatvam | aṅkurasyāpi naivaṃ bhavati - ahaṃ bījenābhinirvartita
            iti | evaṃ yāvatpuṣpasya naivaṃ bhavati - ahaṃ phalamabhinirvartayāmīti | phalasyāpi
            naivaṃ bhavati - ahaṃ puṣpeṇābhinirvartita iti | atha bīje sati ca kāraṇabhūte aṅkurasyābhinirvṛttiḥ
            prādurbhāvo bhavati, evaṃ yāvatpuṣpe sati phalasyābhinirvṛttiḥ prādurbhāvo bhavati
            | evaṃ ca bāhyasya pratītyasamutpādasya hetūpanibandho draṣṭavyaḥ ||</p>
         
         
         <p>(<span class="bold">MŚālSū, Vaidya 109</span>) punaḥ kathaṃ bāhyasya pratītyasamutpādasya pratyayopanibandho draṣṭavyaḥ? ṣaṇṇāṃ
            dhātūnāṃ samavāyāt | svabhāvadhāraṇāddhātuḥ | katameṣāṃ ṣaṇṇāṃ dhātūnāṃ samavāyāt?
            yadidaṃ pṛthivyaptejovāyvākāśadhātusamanvayādbāhyasya pratītyasamutpādasya pratyayopanibandho
            draṣṭavyaḥ | tatra pṛthividhāturbījasya saṃdhāraṇakṛtyaṃ karoti, abdhāturbījaṃ snehayati,
            tejodhāturbījaṃ paripācayati, vāyudhāturbījamabhinirharati, ākāśadhāturbījasyānāvaraṇakṛtyaṃ
            karoti, ṛturapi bījasya pariṇāmakṛtyaṃ karoti | asatsu pratyayeṣu bījādaṅkurasyābhinirvṛttirna
            bhavati | yadā bāhyaśca pṛthivīdhāturavikalo bhavati, evamaptejovāyvākāśaṛtudhātavaścāvikalā
            bhavanti, tatasteṣāṃ sarveṣāṃ samavāyādbīje nirudhyamāne aṅkurasyābhinirvṛttirbhavati
            | tatra pṛthivīdhātornaivaṃ bhavati - ahaṃ bījasya dhāraṇākṛtyaṃ karomi iti | evaṃ
            yāvadṛtorapi naivaṃ bhavati - ahaṃ bījasya pariṇāmanākṛtyaṃ karomi iti | aṅkurasyāpi
            naivaṃ bhavati - ahamebhiḥ pratyayairjanita iti | atha punaḥ satsu pratyayeṣu teṣu
            bīje nirudhyamāne aṅkurasyābhinirvṛttirbhavati | sa cāyamaṅkuro na svayaṃkṛto na parakṛto
            nobhayakṛto neśvaranirmito na kālapariṇāmito na prakṛtisaṃbhūto nākāraṇādhīno nāpyahetusamutpannaśca
            | pṛthivyaptejovāyvākāśadhātusamavāyādbije nirudhyamāne aṅkurasyābhinirvṛttirbhavati
            | evaṃ bāhyasya pratītyasamutpādasya pratyayopanibandho draṣṭavyaḥ ||</p>
         
         
         <p>tatra bāhyaḥ pratītyasamutpādaḥ pañcabhiḥ kāraṇairdraṣṭavyaḥ | katamaiḥ pañcabhiḥ?
            na śāśvatato nocchedato na saṃkrāntitaḥ parīttahetuto vipulaphalābhinirvṛttitaḥ tatsadṛśānuprabandhataśceti
            | kathaṃ na śāśvatata iti? yasmādanyo 'ṅkuro 'nyadbījam, na ca yadeva bījaṃ sa evāṅkuraḥ
            | atha ca punarbījaṃ nirudhyate, aṅkuraścotpadyate | ato na śāśvatataḥ || kathaṃ punarnocchedataḥ?
            na ca pūrvaniruddhādbījādaṅkuro niṣpadyate, nāpyaniruddhādbījāt | api ca bījaṃ ca
            nirudhyate, tasminneva samaye 'ṅkura utpadyate, tulādaṇḍonnāmāvanāmavat | ato nocchedataḥ
            || kathaṃ na saṃkrāntitaḥ? visadṛśo bījādaṅkura ityato na saṃkrāntitaḥ || kathaṃ parīttahetuto
            vipulaphalābhinirvṛttitaḥ? parīttaṃ bījamupyate(vyāptitvāt - avyā) vipulaṃ phalamabhinirvartayati,
            ityataḥ parīttahetuto vipulaphalābhinirvṛttitaḥ || kathaṃ tatsadṛśānubandhataḥ? yādṛśaṃ
            bījamupyate tādṛśaṃ phalamabhinirvartayati, ityataḥ tatsadṛśānubandhataśceti | evaṃ
            bāhyaḥ pratītyasamutpādaḥ pañcabhiḥ kāraṇairdraṣṭavyaḥ ||</p>
         
         
         <p>(<span class="bold">MŚālSū, Vaidya 110</span>) tatra punaścādhyātmikasya pratītyasamutpādasya hetūpanibandhaḥ katamaḥ? yadidamavidyāpratyayāḥ
            saṃskārāḥ, yāvajjātipratyayaṃ jarāmaraṇamiti | avidyā cennābhaviṣyat, naivaṃ saṃskārāḥ
            prajñāsyante | evaṃ yāvadyadi jātirnābhaviṣyat(skandhānāṃ pañcānāṃ prādurbhāvo jātiriti),
            tatra jarāmaraṇaṃ na prajñāsyate | atha ca satyāmavidyāyāṃ saṃskārāṇāmabhinirvṛttirbhavatīti
            | tatrāvidyāyā naivaṃ bhavati - ahaṃ saṃskārānabhinirvartayāmīti | punaḥ sarvasaṃskārāṇāmapyevaṃ
            na bhavati - vayamavidyayā abhinirvartitā iti | evaṃ yāvajjāteḥ(skandhaprādurbhāvasya)
            naivaṃ bhavati - ahaṃ jarāmaraṇamabhinirvartayāmīti | jarāmaraṇasyāpi naivaṃ bhavati
            - ahaṃ jātyābhinirvartita iti | atha ca satyāmavidyāyāṃ saṃskārāṇāmabhinirvṛttiebhavati
            prādurbhāva eva, evaṃ yāvat jātyāṃ satyāṃ jarāmaraṇasyābhinirvṛttiḥ prādurbhāvo bhavati
            | evamādhyātmikasya pratītyasamutpādasya hetūpanibandho draṣṭavyaḥ ||</p>
         
         
         <p>punaḥ kathamādhyātmikasya pratītyasamutpādasya pratyayopanibandho draṣṭavyaḥ? yadidaṃ
            pṛthivyaptejovāyvākāśavijñānadhātūnāṃ samavāyādādhyātmikasya pratītyasamutpādasya
            pratyayopanibandho draṣṭavyaḥ | tatrādhyātmikasya pratītyasamutpādasya pṛthivīdhātuḥ
            katama iti? yo 'yaṃ kāyasya saṃśleṣataḥ(saṃparkāt) kaṭhinabhāvamabhinirvartayati,
            ayamucyate pṛthivīdhātuḥ || yaḥ punaḥ kāyasya parigrahakṛtvaṃ(svīkārasaṃcayakṛtyaṃ)
            karoti, ayamucyate abdhātuḥ || yaśca punaḥ kāyasya aśitaṃ pītaṃ bhakṣitaṃ paripācayati
            ayamucyate tejodhātuḥ || yaḥ kāyasya āśvāsapraśvāsakṛtyaṃ(vāyorākarṣaṇamāśvāsaḥ etatkṛtyaṃ)karoti,
            ayamucyate vāyudhātuḥ || yaḥ kāyasyāntaḥśauṣiryabhāvamabhinirvartayati, ayamucyate
            ākāśadhātuḥ || yo nāmarūpamabhinirvartayati naḍakalāpayogena cakṣurādipañcavidhavijñānakāya(vijñānasamūha)
            - saṃyuktaṃ sāsravaṃ(sāvaraṇaṃ) manovijñānam, ayamucyate vijñānadhātuḥ || asatsu pratyayeṣu
            kāyasyotpattirna bhavati | yadā cādhyātmikaḥ pṛthivīdhāturavikalo bhavati, evamaptejovāyvākāśavijñānadhātavaścāvikalā
            bhavanti, tatsteṣāṃ sarveṣāṃ samavāyātkāyasyotpattirbhavati | tatra pṛthivīdhātornaivaṃ
            bhavati - ahaṃ kāyasya kaṭhinatvamabhinirvartayāmīti | (<span class="bold">MŚālSū, Vaidya 111</span>) abdhātornaivaṃ bhavati - ahaṃ kāyasyānuparigrahaṃ karomīti | tejodhātornaivaṃ bhavati
            - ahaṃ kāyasya aśitapītakhāditaṃ paripācayāmīti | vāyudhātornaivaṃ bhavati - ahaṃ
            kāyasyāśvāsapraśvāsakṛtyaṃ karomīti | ākāśadhātornaivaṃ bhavati - ahaṃ kāyasyāntaḥśauṣiryabhāvamabhinirvartayāmīti
            | vijñānadhātornaivaṃ bhavati - ahaṃ kāyamabhinirvartayāmīti | kāyasyāpi naivaṃ bhavati
            - ahamebhiḥ pratyayaviśeṣairjanita iti || atha ca satsu pratyayeṣu kāyasyotpattirbhavati
            ||</p>
         
         
         <p>tatra pṛthivīdhāturnātmā (na mukto na baddho) na jīvo na janturna manujo na mānavo
            na strī na puruṣo na napuṃsakaṃ na cāhaṃ na ca mama, nāpyanyasya kasyacit |(evaṃ abdhātustejodhāturvāyudhāturākāśadhāturvijñānadhāturnātmā..............
            nāpyanyasya kasyacit) ||</p>
         
         
         <p>tatrāvidyā katamā? yā eṣveva ṣaḍdhātuṣu ekasaṃjñā piṇḍasaṃjñā nityasaṃjñā dhruvasaṃjñā
            śāśvatasaṃjñā sukhasaṃjñā sattvajīvajantupoṣapuruṣapudgalamanujamānavasaṃjñā ahaṃkāramamakārasaṃjñā,
            evamādi vividhamajñānam, iyamucyate avidyeti | evamavidyāyāṃ satyāṃ viṣayeṣu rāgadveṣamohāḥ
            pravartante | tatra ye rāgadveṣamohā viṣayeṣu, amī ucyante saṃskārā iti || vastuprajñaptiḥ(indriyavijñānacetanā)
            vijñānam || vijñānasahajāścatvāra upādānaskandhāḥ, tannāmarūpam | nāmarūpasaṃśritānīndriyāṇi
            ṣaḍāyatanam | trayāṇāṃ dharmāṇāṃ saṃnipātaḥ sparśaḥ, (viṣayendriyavijñānasaṃnipāta
            ityarthaḥ) | sparśānubhāvo vedanā | vedanādhyavasānaṃ tṛṣṇā(adhyavasānaṃ kāṅkṣā sukhādyanubhavaḥ)
            | tṛṣṇāvaipulyamupādānam | upādānanirjātaṃ punarbhavajanakaṃ karma bhavaḥ | bhavahetukaḥ
            skandhaprādurbhāvo jātiḥ | skandhaparipāko jarā (skandhajīrṇatetyarthaḥ) | skandhavināśo
            maraṇam | mriyamāṇasya mūḍhasya sābhiṣvaṅgasyāntardāhaḥ śokaḥ | śokenālapanaṃ paridevanam
            | cakṣurādipañcavijñānakāyasaṃyuktaṃ asātānuśayanaṃ duḥkhapaścāttāpaṃ duḥkha(m) |
            manasikāra saṃprayuktaṃ mānasaṃ duḥkha(m) daurmanasyam | ye cāpyanye evamādayaḥ kleśāḥ,
            upakleśā upāyāsāḥ (manovikalpajātamāyāśāṭhyadainyakāmarāgādayaste sarve | peyālam)
            ||</p>
         
         
         <p>punaraparam - tattve 'pratipattiḥ mithyāpratipattirajñānam (saṃvṛtiparamārthayorvibhāgājñānaṃ
            ajñānam) | avidyāyāṃ satyāṃ trividhāḥ saṃskārā abhinirvartante - puṇyopagā apuṇyopagā
            aniñjyopagāśceti saṃbhāvyante avidyāpratyayāḥ saṃskārā iti | puṇyopagānāṃ saṃskārāṇāṃ
            puṇyopagameva vijñānaṃ bhavati, apuṇyopagānāṃ saṃskārāṇāṃ apuṇyopagameva vijñānaṃ
            (<span class="bold">MŚālSū, Vaidya 112</span>) bhavati, aniñjyopagānāṃ saṃskārāṇāmaniñjyo pagameva vijñānaṃ bhavati | idamucyate
            saṃskārapratyayaṃ vijñānamiti || tadevaṃ vijñānapratyayaṃ nāmarūpam || nāmarūpavivṛddhyā
            ṣaḍbhirāyatagadvāraiḥ kṛtyakriyā(ḥ) pravartante, tannāmarūpapratyayaṃ ṣaḍāyatanamucyate
            || ṣaḍbhya āyatanebhyaḥ ṣaṭ sparśakāyasamūhāḥ pravartante, ayaṃ ṣaḍāyatanapratyayaḥ
            sparśa ucyate || yajjātīyaḥ sparśo bhavati, tajjātīyā vedanā pravartate, iyaṃ sparśapratyayā
            vedanā ucyate || yastāṃ vedanā (vedayāti) viśeṣeṇāsvādayati abhinandati adhyavasa(sya?)ti
            (kāṅkṣati) adhitiṣṭhati, sā vedanāpratyayā tṛṣṇetyucyate || āsvādanābhinandanaṃ ādhyavasāyasthānam,
            na me priyarūpasātarūpaiḥ pañcabhiḥ kāmaguṇairviyogo bhavatu aparityāgaḥ, bhūyobhūyaśca
            prārthanā, idaṃ tṛṣṇāpratyayamupādānamityucyate || evaṃ prārthayamānaḥ punarbhavajanakaṃ
            karma samutthāpayati kāyena manasā vācā, sa upādānapratyayo bhava ityucyate || yat
            karmanirjātānāṃ skandhānāmabhinirvṛttiḥ, sā bhavapratyayā jātirityucyate || yo jātyabhinirvṛttānāṃ
            skandhānāmupacayaparipākādvināśo bhavati, tadidaṃ jātipratyayaṃ jarāmaraṇamityucyate
            | (peyālam, tatra avidyādiṣu śokaparidevaduḥkhadaurmanasyopāyāsāḥ peyālārthena nidarśitāḥ)
            ||</p>
         
         
         <p>tatra vijñānaṃ bījasvabhāvatvena hetuḥ | karma kṣetrasvabhāvatvena hetuḥ | avidyā
            tṛṣṇā ca kleśasvabhāvatvena hetuḥ | karmakleśā vijñānabījaṃ janayanti | tatra karma
            vijñānabījasya kṣetrakāryaṃ karoti, tṛṣṇā vijñānabījaṃ snehayati, avidyā vijñānabījamavakirati
            | satāmeṣāṃ pratyayānāṃ vijñānabījasya abhinirvṛttirbhavati | tatra karmaṇo naivaṃ
            bhavati - ahaṃ vijñānabījasya kṣetrakāryaṃ karomīti | tṛṣṇāyā api naivaṃ bhavati -
            ahaṃ vijñānabījaṃ snehayāmīti | avidyāyā api naivaṃ bhavati - ahaṃ vijñānabījamavakirāmīti
            | vijñānabījasyāpi naivaṃ bhavati - ahamebhiḥ pratyayai (pratītyotpādai)rjanita iti
            || api tu vijñānabījaṃ karmakṣetrapratiṣṭhitaṃ tṛṣṇāsnehābhisyanditamavidyāvakīrṇaṃ
            virohati | nāmarūpāṅkurasyābhinirvṛttirbhavati || sa cāsau nāmarūpāṅkuro na svayaṃkṛto
            na parakṛto nobhayakṛto neśvaranirmito na kālapariṇāmito na prakṛtisaṃbhūto nākāraṇādhīno
            nāpyahetusamutpannaḥ | atha ca mātāpitṛsaṃyogāt ṛtusamavāyādanyeṣāṃ ca pratyayānāṃ
            samavāyādāsvādātprabuddhaṃ (<span class="bold">MŚālSū, Vaidya 113</span>) vijñānabījaṃ tatratropapattyā mātuḥ kukṣau nāmarūpāṅkuramabhinirvartayati, asvāmikeṣu
            (dharmanairātmyena) adharmeṣu (pudgalanairātmyena) amameṣu aparigraheṣu apratyarthikeṣu
            ākāśasameṣu māyālambanasvabhāveṣu, hetupratyayānāmavaikalyāt | (peyālam, peyālaśabdena
            sāvaśeṣaṃ nirdiśati) ||</p>
         
         
         <p>tadyathā - pañcabhiḥ kāraṇaiścakṣurvijñānamutpadyate | katamaiḥ pañcabhiḥ? cakṣuśca
            pratītya rūpaṃ ca ālokaṃ ca ākāśaṃ ca tajjamanasikāraṃ ca pratītya utpadyate cakṣurvijñānam
            | tatra cakṣurvijñānasya cakṣurāśrayakṛtyaṃ karoti, rūpamālambanakṛtyaṃ karoti, āloko
            'vabhāsakṛtyaṃ karoti, ākāśamanāvaraṇakṛtyaṃ karoti, tajjamanasikāraḥ samanvāharaṇakṛtyaṃ
            karoti | asatsu pratyayeṣu cakṣurvijñānaṃ notpadyate | yadā cakṣurādhyātmikamāyatanamavikalaṃ
            bhavati, evaṃ rūpālokākāśatajjamanasikārāścāvikalā bhavanti, tataḥ sarveṣāṃ samavāyāccakṣurvijñānasyotpattirbhavati
            | tatrāpi cakṣuṣo naivaṃ bhavati - ahaṃ cakṣurvijñānasya āśrayakṛtyaṃ karomīti | rūpasyāpi
            naivaṃ bhavati - ahaṃ cakṣurvijñānasya avalambanakṛtyaṃ karomīti | ālokasyāpi naivaṃ
            bhavati - ahaṃ cakṣurvijñānasya avabhāsakṛtyaṃ karomīti | ākāśasyāpi naivaṃ bhavati
            - ahaṃ cakṣurvijñānasya anāvaraṇakṛtyaṃ karomīti | tajjamanasikārasyāpi naivaṃ bhavati
            - ahaṃ cakṣurvijñānasya samanvāharaṇakṛtyaṃ karomīti | cakṣurvijñānasyāpi naivaṃ bhavati
            - ahamebhiḥ pratyayasamavāyairjanita iti | atha ca satsu pratyayeṣu cakṣurvijñānasyotpattiḥ
            prādurbhāvo bhavati | evaṃ śeṣāṇāmindriyāṇāṃ yathāyogaṃ kartavyam || tatra pratītyasamutpāde
            na kaściddharmo asmāllokātparalokaṃ saṃkrāmati, (iti śāśvatāntaniṣedhaḥ), asti ca
            karmaphalaprativijñaptihetupratyayānāmavaikalyāt | (peyālam) | yathā agnirupādānavaikalyānna
            jvalati, upādānāvaikalyācca jvalati, evameva karmakleśajanitaṃ vijñānabījaṃ tatratatropapattyā
            āyatanapratisaṃdhau mātuḥ kukṣau nāmarūpāṅkuramabhinirvartayati, asvāmikeṣu adharmeṣu
            aparigraheṣu apratyarthikeṣu ākāśasameṣu māyālakṣaṇasvabhāveṣu, hetupratyayānāmavaikalyāt
            | evaṃ ādhyātmikasya pratītyasamutpādasya pratyayopanibandho draṣṭavyaḥ ||</p>
         
         
         <p>(<span class="bold">MŚālSū, Vaidya 114</span>) tatra ādhyātmikaḥ pratītyasamutpādaḥ pañcabhiḥ kāraṇairdraṣṭavyaḥ | katamaiḥ pañcabhiḥ?
            yaduta na śāśvatataḥ, nocchedataḥ, na saṃkrāntitaḥ, parittahetutaḥ vipulaphalābhinirvṛttitaḥ,
            tatsadṛśānubandhataśceti | kathaṃ na śāśvatataḥ? yasmādanye maraṇāntikāḥ skandhāḥ,
            anye aupapattyaṃśikāḥ skandhāḥ prādurbhavanti | na tu ya eva maraṇāntikāḥ skandhāḥ,
            ta eva aupapattyaṃśikāḥ skandhāḥ prādurbhavantīti na | ato hetorna śāśvatataḥ || kathaṃ
            punarnocchedataḥ? na ca pūrvaniruddheṣu maraṇāntikeṣu skandheṣu aupapattyaṃśikāḥ skandhāḥ
            prādurbhavanti, nāpyaniruddheṣu | api tu maraṇāntikāḥ skandhā nirudhyante, tasminneva
            samaye aupapattikāśca skandhāḥ punarbhavanti, prādurbhavanti, tulādaṇḍonnāmāvanāmavat
            | ato nocchedataḥ || kathaṃ na saṃkrāntita iti? visadṛśāt sattvanikāyāt visabhāgāḥ
            skandhā jātyantareṣvabhinirvartante, ato na saṃkrāntitaḥ || kathaṃ parīttahetuto vipulaphalābhinirvṛttitaḥ?
            parīttaṃ karma kriyate, vipulaphalavipāko 'nubhūyate, ataḥ parittahetuto vipulaphalābhinirvṛttitaḥ
            || kathaṃ tatsadṛśānuprabandhataḥ? yathāvedanīyaṃ karma kriyate, tathāvedanīyo vipāko
            'nubhūyate, atastatsadṛśānuprabandhataśceti ||</p>
         
         
         <p>yaḥ kaścidbhadanta śāradvatīputra imaṃ pratītyasamutpādaṃ bhagavatā tathāgatena samyakpraṇītaṃ
            yathābhūtaṃ samyakprajñayā satatasamitaṃ ajīvaṃ nirjīvaṃ yathāvad (vi)parītaṃ ajātaṃ
            abhūtaṃ akṛtaṃ asaṃskṛtaṃ apramitaṃ anāvaraḥaṃ śivaṃ abhayaṃ ahāryaṃ avyayaṃ avyupaśamasvabhāvaṃ
            paśyati, asatyato 'saktataḥ asārato rogato gaḥḍataḥ śalyato 'nityataḥ duḥkhataḥ śūnyato
            'nātmataḥ samanupaśyati, sa na pūrvāntaṃ pratisarati - kimahamabhūvamatīte 'dhvani
            āhosvinnābhūvamatīte 'dhvani, ko nvahamabhūvamatīte 'dhvani | aparāntaṃ vā punarna
            pratisarati - kiṃ nu bhaviṣyāmyahamanāgate 'dhvani, āhosvinna bhaviṣyāmyahamanāgate
            'dhvani, ko nvahaṃ bhaviṣyāmīti | pratyutpannaṃ vā punarna pratisarati - kiṃ nvidam,
            kathaṃsvididam, ki santaḥ ke bhaviṣyāma iti ||</p>
         
         
         <p>āryadaśabhūmake 'pyuktam - "tatrāvidyātṛṣṇokādānaṃ kleśavartmano vyavacchedaḥ, saṃskārā
            bhavaśca karmavartmano vyavacchedaḥ, pariśeṣaṃ duḥkhavartmano vyavacchedaḥ | (avidyāpratyayāḥ)
            saṃskārā ityeṣā pūrvāntikī apekṣā, vijñānaṃ yāvadvedaneti eṣā pratyutpannāpekṣā, tṛṣṇā
            yāvadbhava iti eṣā aparāntikī apekṣā, ata ūrdhvamasya pravṛttiriti | peyālam ||" "tasyaivaṃ
            (<span class="bold">MŚālSū, Vaidya 115</span>) bhavati - saṃyogāt saṃskṛtaṃ pravartate, visaṃyogānna pravartate | sāmagryā saṃskṛtaṃ
            pravartate, visāmagryā na pravartate | hanta, vayamevaṃ bahudoṣaduṣṭaṃ saṃskṛtaṃ viditvā
            asya saṃyogasya asyāśca sāmagryā vyavacchedaṃ kariṣyāmaḥ, na cātyantopaśamaṃ sarva
            - saṃskārāṇāmadhigamiṣyāmaḥ sattvaparipācanatāyai" iti || idaṃ saṃkṣepānmohaśodhanam
            ||</p>
         
         
         <p>tattvaṃ adharasaṃvṛttyakṣaraṃ saṃvṛtisvabhāvasarvadharmānutpādajñānam | tadāha - rūpaṃ
            tu dvividham, - varṇataḥ saṃsthānataḥ | te ca viṃśatidhā, tatra nīlādi nava, dīrghādyekādaśa
            | etatsarvaṃ rūpaṃ pāramārthikaṃ nāstīti pratijñā, svarūpeṇa hetuḥ | svahetunā tathaiva
            janito yathāvat paramārthikaṃ tu | yathā jalacandraḥ iti dṛṣṭāntaḥ | svarūpeṇa nāsti
            rupamityasyāyamabhiprāyaḥ | "pararūpeṇa rūpaṃ nāsti, svarūpeṇa vā ubhayarūpeṇa vā
            anubhayarūpeṇa veti" śāstram || utpādakahetupakṣo vikalpaḥ ||</p>
         
         
         <p>"na sat nāsat na sadasat na cāpyanubhayātmakam" | iti śāstram || ||</p>
         
         
         <p>kartṛpakṣo vikalpaḥ, tatra vilomnā nidarśanam |</p>
         
         
         <p>
            "na sannāsanna sadasanna cāpyanubhayātmakam |<br />
            catuḥkoṭivinirmuktaṃ tattvaṃ mādhyamikā viduḥ" ||
            </p>
         
         
         <p>
            "na svati nāpi parato na dvābhyāṃ nāpyahetutaḥ |<br />
            utpannā jātu dṛśyante bhāvāḥ kvacana kecana" ||
            </p>
         
         
         <p>tatra sato vidyamānasyotpādāyogāt vidyamānasyotpāde niravadhijanmaprasaṅgenānavasthā
            syāt | asadutpāde śaśaviṣāṇādīnāmutpādaprasaṅgāddhetoḥ prāk asaditi cet, tadeva cintyate
            - hetoḥ kimutpadyate sadasadvā? ubhayātmakasyotpāde viruddhadharmayorekasvabhāvatābhyupagamaḥ
            kathaṃ syāt? bhavatu viruddhadharmabandhanasvarūpaṃ ca pararūpanimittakam | tacca
            pararūpaṃ viruddhadharmābhyāsaḥ, sa ca bhedakaḥ | yatra parapratipattistatra kiṃ svarūpapratipattireva
            nāsti? pratītirasti, na svarūpapratipattiḥ | iyameva pratītiriti cet, tarhi apratītireva
            pratītiḥ | kiṃ brūmaḥ? atha ghaṭe paṭābhāvo 'sti | ghaṭaḥ paṭo na bhavatīti cet, miśrapratītirapi
            nāsti | tasmāt ghaṭo bhāvābhāvātmakaḥ, ataḥ siddhāḥ dvirūpatā | (<span class="bold">MŚālSū, Vaidya 116</span>) satyam, yadi vyavahartavyaikaśarīratāṃ tyaktvā prasahya rūpasyābhāvasya kiṃcidrūpaṃ
            syāt, tatra hyananyagatikobhayābhāvasvarūpopalambhāt abhāvo vyavahriyate ghaṭasyeti
            | tasmānna dvisvabhāvasya janma | ahetukotpannaṃ sarvaṃ sarvasmādutpadyate | atha
            hetuśabdo na nityaikaheturapekṣitaḥ, tasyotpāde sarvadaiva udayavyayau syātām, nityaikahetūtpannāpekṣāyā
            ayogāt | parāpekṣāyāṃ so 'pi anityaḥ, anityaṃ prati vikalpe sarvaṃ pūrvadāpadyate
            ||</p>
         
         
         <p>ataḥ svasmāt svayamutpadyate, anyasmādvā? nādyaḥ, prāganutpannaḥ svayamutpadyate |
            kimanutpannena rūpeṇa utpannena vā? anutpannena rūpeṇa anutpanna evotpannaḥ, anutpādena
            rūpeṇotpādāyogāt | atha prāgabhāvaḥ anutpannaśabdavācyaḥ, tat kiṃ prāgabhāvaḥ svena
            rūpeṇotpadyate? yadyevam, tadā abhāvanaṃ bhāvaḥ, paścādbhāva iti cet, tatra kimabhāva
            eva bhāvo bhavati? evaṃ sati abhāvasya punaḥpunarutpāde na prayojanamutpaśyāmaḥ, anavadhirutpādaśceti
            pararūpeṇotpāde ca apūrvakotpāda evāṅgīkṛtaḥ syāt | na caivaṃ siddhāntaḥ, utpannena
            utpāde vā saṃsāreṣu utpādaviramābhāvaprasaṅgaḥ prayojanābhāvaśca | dvitīyo 'pi na,
            anyasmādanyotpādāt | atha vā - svayameva anyarūpeṇa utpadyate, svātmani kāritravirodhaḥ,
            svātmani kriyāvirodhāt | na parata utpādaḥ, kutastatra siddhasya vā asiddhasya vā?
            uktamatrottaram - siddhasya utpādena kim, asiddhasya utpāda eva nāsti | ityādinā 'pi
            ubhayapakṣataḥ pratyekaṃ ye prasahu(jya?)nte, dvayorbhāve kathaṃ na bhavati iti nyāyāt
            || nāpyahetutaḥ, sarvatra sarvadotpādaprasaṅgāt, tathā anutpādaprasaṅgācca | kuta
            etat? asmātpramāṇāt | tadyathā - yat svatantraṃ na tat kādācitkam, yathā anyā sāmagrī
            | svātantryaṃ ca vivādapadam | tasmāt kādācitkatayā paratantratā vyāptā | yat kādācitkaṃ
            tatparatantram, yathā kuśūlatalanimīlitaṃ bījamaṅkurajananaṃ prati | kādācitkāśca
            bhāvāḥ | iti vivādapadam | yat paratantraṃ tatpratītyasamutpannam, yathā tadeva vījam
            | paratantrāśca bhāvā vivādapadam | yatpratītyotpannaṃ tannotpannaṃ svabhāvataḥ |
            yathā jalacandraḥ pratītyotpannaśca | paratantrāśca bhāvā vivādapadam || āryacandrapradīpasūtre
            -</p>
         
         
         <p>
            yaḥ pratyayairjāyati sa hyajāto<br />
            na tasya utpāda sabhāvato 'sti |<br />
            yaḥ pratyayādhīnu sa śūnya uktaḥ<br />
            yaḥ śūnyatāṃ jānati so 'pramattaḥ ||
            </p>
         
         
         <p>iti vacanaṃ dhāryaṃ manasikāryaṃ sarvathā sarvadā sarvadarśibhiḥ ||</p>
         
         
         <p>(madhyamaka - śālistambasūtraṃ samāptam ||)</p>
         
         </div>
   </body>
</html>