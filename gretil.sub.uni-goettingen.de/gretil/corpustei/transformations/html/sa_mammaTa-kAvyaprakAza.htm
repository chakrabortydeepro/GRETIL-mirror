<!DOCTYPE html><html xmlns="http://www.w3.org/1999/xhtml">
   <head>
      <meta http-equiv="Content-Type" content="text/html; charset=UTF-8" />
      <meta name="viewport" content="width=device-width, initial-scale=1.0" />
      <title>Mammaṭa: Kāvyaprakāśa (GRETIL)
	</title>
      <style>@font-face {
    font-family: LinuxLibertineDisplay0Regular, times, serif;
    src: url(fonts/LinLibertine_DR.woff);
}
* {box-sizing: border-box;}
body {background-color: #FFFFFF; font-family: 'LinuxLibertineDisplayORegular'; font-weight: normal; font-style: normal; font-size: 18px; padding: 20px 100px 20px; width: 1600px;}

ul {list-style: circle;}

ul.dash {list-style: none; margin-left: .5em; padding-left: .5em;}
ul.dash > li:before {display: inline-block; content: "–"; width: 1em; margin-left: 0em;}

a:link {color: black; text-decoration: underline;}
a:visited {color: black; text-decoration: underline;}
a:hover {color: black; text-decoration: none;}
a:active {color: black; text-decoration: underline;}

p {padding-left: .5em; padding-right: .5em;}

h4 {margin-bottom: 0px;}
mark {background-color: #FFFFCC;}
q:before {content: "»";}
q:after {content: "«";}

.noindent {padding: 0px;}
.comm {padding-left: 1em; padding-right: 1em;}
.app {width: 80%; text-align: right; font-size: 14px; padding-left: 1em;}
.lem {display:inline-block;}
.ref {font-size: 14px; padding: inherit;}
.lb {font-weight: bold; font-size: 14px;}
.lb:before {content: "["}
.lb:after {content: "]"}
.pb {font-weight: bold; font-size: 14px;}
.pb:before {content: " ["}
.pb:after {content: "] "}
.note {font-weight: bold; font-size: 14px;}
.note:before {content: " ["}
.note:after {content: "] "}
.subhead {font-weight: bold; font-size: 14px;}
.appnote {font-size: 14px;}
.appnote:before {content: " ["}
.appnote:after {content: "] "}
.hi {font-style: italic}
.sic:before {content: "†"}
.sic:after {content: "†"}
.corr {color: #008000;}
.supplied {color: #1E90FF;}
.surplus {color: #ff3333;}
.unclear {color: #D2B48C;}

/* custom renditions */
.b, .bf, .textbf, .bold {font-weight: bold}
.i, .it, .textit, .italic {font-style: italic}
.u, .underline {text-decoration: underline}
.blue {color: #0000e6;}
.red {color: #b30000;}

.row:after {content: ""; display: table; clear: both;}
.column {float: left; width: 50%; padding-left: .5em; padding-right: .5em;}
.analysis {font-size: 14px; color: #0066ff; padding-left: .5em; padding-right: .5em; padding-top: .1em;}
.analysis:before {content: "["}
.analysis:after {content: "]"}

div.wapp:hover  span.lem {background-color: #FFFFCC;}

@media screen and (max-width: 800px) {
    body {font-size: 16px;}
    .column {width: 100%;}
    .analysis {width: 100%;}
}

@media screen and (max-width: 1200px) {
    body {padding: 10px;}
    .app {width: 90%;}
}

@media only screen and (max-width: 1600px) {
    body {width: auto; padding: 20px;}
}

#toc_container {background: #f9f9f9 none repeat scroll 0 0; border: 1px solid #aaa; display: table; font-size: 95%; margin-bottom: 1em; padding: 1em; width: auto;}
.toc_title {font-weight: 700; text-align: center;}	  
#toc_container li, #toc_container ul, #toc_container ul li{list-style: outside none none !important; padding-left: .5em;}
</style>
   </head>
   <body>
      <h1>Mammaṭa: Kāvyaprakāśa</h1>
      <h2>Header</h2>
      <p>
         This file is an html transformation of <a href="http://gretil.sub.uni-goettingen.de/gretil/corpustei/sa_mammaTa-kAvyaprakAza.xml">sa_mammaTa-kAvyaprakAza.xml</a> with a rudimentary header. For a more extensive header please refer to the source
         file.
         </p>
      <p class="noindent"><b>Data entry: </b>Masahiro Takano</p>
      <p class="noindent"><b>Contribution: </b>Masahiro Takano</p>
      <p class="noindent"><b>Date of this version: </b>2020-07-31</p>
      <h4>
         <if test="fileDesc/sourceDesc/@xml:id" id=""></if>
         	  Source:
         	</h4>
      <ul class="dash">
         <li>Ganganatha Jha: Kāvyaprakāśa of Mammaṭa, with English translation, rev. ed., Varanasi
            : Bharatiya Vidya Prakaśan, 1967 (2 parts). With occasional corrections according
            to the ed. by N.S. Venkatanathacharya: The Kavyaprakasha of Mammata, with Sanketa
            of Acharya Manikyachandra, Madhumati of Ravi Bhattacharya and Bhavukapriya tippani,
            Mysore : Oriental Research Institute, 1974 (2 vols).</li>
      </ul>
      <p class="noindent"><b>Publisher: </b>Göttingen Register of Electronic Texts in Indian Languages (GRETIL), SUB Göttingen</p>
      <h4>Licence:</h4>
      <p>This e-text was provided to GRETIL in good faith that no copyright rights have been
         infringed.
         	 If anyone wishes to assert copyright over this file, please contact the GRETIL management
         at gretil(at)sub(dot)uni-goettingen(dot)de.
         	 The file will be immediately removed pending resolution of the claim.</p>
      <p><a href="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International
            License.</a></p>
      <h4>Interpretive markup:</h4>
      <ul class="dash">
         <li><span class="hi">highlighted text</span></li>
      </ul>
      <h4>Notes:</h4>
      <notesStmt xmlns="http://www.tei-c.org/ns/1.0">
         	
         <p xmlns="http://www.w3.org/1999/xhtml">This file has been created by mass conversion of GRETIL's Sanskrit corpus from <a href="http://gretil.sub.uni-goettingen.de/gretil/1_sanskr/5_poetry/1_alam/mamkavpu.htm">mamkavpu.htm</a>. Due to the heterogeneity of the sources the header markup might be suboptimal. For
            the sake of transparency the header of the legacy file is documented in the &lt;note&gt; element below:</p>
         	
         <p xmlns="http://www.w3.org/1999/xhtml">
            	 Mammata: Kavyaprakasa
            <br />Based on the ed. by Ganganatha Jha: Kāvyaprakāśa of Mammaṭa, with English translation,
            <br />rev. ed., Varanasi : Bharatiya Vidya Prakaśan, 1967 (2 parts).
            <br />With occasional corrections according to the ed. by N.S. Venkatanathacharya: The Kavyaprakasha
            of Mammata,
            <br />with Sanketa of Acharya Manikyachandra, Madhumati of Ravi Bhattacharya and Bhavukapriya
            tippani,
            <br />Mysore : Oriental Research Institute, 1974 (2 vols).
            <br />
            <br />Input by Masahiro Takano
            <br />
            <br />NOTE:
            <br />Underbar(_) used to mark hiatus in Prakrit is not to be confused with sandhi.
            <br />
            <br />BOLD for kārikās
            <br />ITALICS for references
            	</p>
         </notesStmt>
      <h4>Revisions:</h4>
      <ul class="dash">
         <li>2020-07-31: TEI encoding by mass conversion of GRETIL's Sanskrit corpus</li>
      </ul>
      <hr />
      <h2>Text</h2>
      <div xml:lang="sa-Latn">
         
         
         
         
         <p>oṃ namaḥ śivāya</p>
         
         
         <p>kāvyaprakāśakārikāvalī</p>
         
         
         <p>
            niyatikṛtaniyamarahitāṃ hlādaikamayīmananyaparatantrām /<br />
            navarasarucitāṃ nirmitimādadhatī bhāratī kaverjayati // MKpr-K_1 //
            </p>
         
         
         <p>
            kāvyaṃ yaśase 'rthakṛte vyavahāravide śivetarakṣataye /<br />
            sadyaḥ paranirvṛtaye kāntāsaṃmitatayopadeśayuje // MKpr-K_2 //
            </p>
         
         
         <p>
            śaktirnipuṇatā lokaśāstrakāvyādyavekṣaṇāt /<br />
            kāvyajñaśikṣayābhyāsa iti hetustadudbhave // MKpr-K_3 //
            </p>
         
         
         <p>
            tadadoṣau śabdārthau saguṇāvanalaṅkṛtī punaḥ kvāpi /<br />
            idamuttamamatiśayini vyaṅgye vācyāddhvanirbudhaiḥ kathitaḥ // MKpr-K_4 //
            </p>
         
         
         <p>
            atādṛśi guṇībhūtavyaṅgyaṃ vyaṅgye tu madhyamam /<br />
            śabdacitraṃ vācyacitramavyaṅgyaṃ tvavaraṃ smṛtam // MKpr-K_5 //
            </p>
         
         
         <p>
            syādvācako lākṣaṇikaḥ śabdo 'tra vyañjakastridhā /<br />
            vācyādayastadarthāḥ syustātparyārtho 'pi keṣucit // MKpr-K_6 //
            </p>
         
         
         <p>
            sarveṣāṃ prāyaśo 'rthānāṃ vyañjakatvamapīṣyate /<br />
            sākṣātsaṃketitaṃ yo 'rthamabhidhatte sa v=acakaḥ // MKpr-K_7 //
            </p>
         
         
         <p>
            saṅketitaścaturbhedo jātyādirjātireva vā /<br />
            sa mukhyo 'rthastatra mukhyo vyāpāro 'syābhidhocyate // MKpr-K_8 //
            </p>
         
         
         <p>
            mukhyārthabādhe tadyoge rūḍhito 'tha prayojanāt /<br />
            anyo 'rtho lakṣyate yatsā lakṣaṇāropitā kriyā // MKpr-K_9 //
            </p>
         
         
         <p>
            svāsiddhaye parākṣepaḥ parārthaṃ svasamarpaṇam /<br />
            upādānaṃ lakṣaṇaṃ cetyuktā śuddhaiva sā dvidhā // MKpr-K_10 //
            </p>
         
         
         <p>
            sāropānyā tu yatroktau viṣyī viṣayastathā /<br />
            viṣyayyantaḥkṛtenyasmin sā syātsādhyavasānikā // MKpr-K_11 //
            </p>
         
         
         <p>
            bhedāvimau ca sādṛśyātsambandhāntaratastathā /<br />
            gauṇau śuddhau ca vijñeyau lakṣaṇā tena ṣaḍvidhā // MKpr-K_12 //
            </p>
         
         
         <p>
            vyaṅgyena rahitā rūḍhau sahitā tu prayojane /<br />
            tacca gūḍhamagūḍhaṃ vā tadeṣā kathitā tridhā // MKpr-K_13 //
            </p>
         
         
         <p>
            tadbhūlakṣiṇikastatra vyāpāro vyañjanātmakaḥ /<br />
            yasya pratītimādhātuṃ lakṣaṇā samupāsyate // MKpr-K_14 //
            </p>
         
         
         <p>
            phale śabdaikagamye 'tra vyañjanānnāparā kriyā /<br />
            nābhidhā samayābhāvāddhetvabhāvānna lakṣaṇā // MKpr-K_15 //
            </p>
         
         
         <p>
            lakṣyaṃ na mukhyaṃ nāpyatra bādho yogaḥ phalena no /<br />
            na prayojanametasmin na ca śabdaḥ skhaladgatiḥ // MKpr-K_16 //
            </p>
         
         
         <p>
            evamapyanavasthā syād yā mūlakṣayakāriṇī /<br />
            prayojanena sahitaṃ lakṣaṇīyaṃ na yujyate // MKpr-K_17 //
            </p>
         
         
         <p>
            jñānasya viṣyo hyanyaḥ phalamanyadudāhṛtam /<br />
            viśiṣṭe lakṣaṇā naivaṃ viśeṣāḥ syustu lakṣite // MKpr-K_18 //
            </p>
         
         
         <p>
            anekārthasya śabdasya vācakatve niyantrite /<br />
            saṃyogādyairavācyārthadhīkṛdvyāpṛtirañjanam // MKpr-K_19 //
            </p>
         
         
         <p>
            tadyukto vyañjakaḥ śabdo yatso 'rthāntarayuk tathā /<br />
            artho 'pi vyañjakastatra sahakāritayā mataḥ // MKpr-K_20 //
            </p>
         
         
         <p>
            arthāḥ proktāḥ purā teṣāmarhtavyañjakatocyate /<br />
            vaktṛboddhavyakākūnāṃ vākyavācyānyasannidheḥ // MKpr-K_21 //
            </p>
         
         
         <p>
            prastāvadeśakālādervaiśiṣṭyāt pratibhājuṣām /<br />
            yo 'rthasyānyārthadhīheturvyāpāro vyaktireva sā // MKpr-K_22 //
            </p>
         
         
         <p>
            śabdapramāṇavedyor'rtho vyanaktyarthāntaraṃ yataḥ /<br />
            arthasya vyñjakatve tacchabdasya sahakāritā // MKpr-K_23 //
            </p>
         
         
         <p>
            avivakṣitavācyo tastatra vācyaṃ bhaveddhvanau /<br />
            arthāntare saṅkrimitamatyantaṃ vā tiraskṛtam // MKpr-K_24 //
            </p>
         
         
         <p>
            vivakṣitaṃ cānyaparaṃ vācyaṃ yatrāparastu saḥ /<br />
            po 'pyalakṣyakramavyañgyo lakṣyavyaṅgyakramaḥ paraḥ // MKpr-K_25 //
            </p>
         
         
         <p>
            rasabhāvatadābhāvabhāvaśāntyādirakramaḥ /<br />
            bhinno rasādyalaṅkārādalaṅkāryatayā sthitaḥ // MKpr-K_26 //
            </p>
         
         
         <p>
            kāraṇānyatha kāryāṇi sahakārīṇi yāni ca /<br />
            ratyādeḥ sthāyino loke tāni cennāṭyakāvyayoḥ // MKpr-K_27 //
            </p>
         
         
         <p>
            vibhāvā abubhāvāstat kathyante vyabhicāriṇaḥ /<br />
            vyaktaḥ sa tairvibhāvādyaiḥ sthāyī bhāvo rasaḥ smṛtaḥ // MKpr-K_28 //
            </p>
         
         
         <p>
            sṛṅgārahāsyakaruṇaraudravīrabhayānakāḥ /<br />
            bībhatsādbhutasaṃjñau cetyaṣṭau nāṭye rasāḥ smṛtāḥ // MKpr-K_29 //
            </p>
         
         
         <p>
            ratirhāsaśca śokaśca krodhotsāhau bhayaṃ tathā /<br />
            jugupsā vismayaśceti sthāyibhāvāḥ prakīrtitāḥ // MKpr-K_30 //
            </p>
         
         
         <p>
            nirvedaglāniśaṅkākhyāstathāsūyā madaśramāḥ /<br />
            ālasyaṃ caiva dainyaṃ ca cintā mohaḥ smṛtirdhṛtiḥ // MKpr-K_31 //
            </p>
         
         
         <p>
            vrīḍā capalatā harṣa āvego jaḍatā tathā /<br />
            garvo viṣāda autsukyaṃ nidrāpasmāra eva ca // MKpr-K_32 //
            </p>
         
         
         <p>
            suptaṃ prabodhomarṣaścāpyavahitthamathogratā /<br />
            matirvyādhistathonmādastathā maraṇameva ca // MKpr-K_33 //
            </p>
         
         
         <p>
            trāsaścaiva vitarkaśca vijñeyā vyabhicāriṇaḥ /<br />
            triṃstriśadamī bhāvāḥ samākhyātāstu nāmataḥ // MKpr-K_34 //
            </p>
         
         
         <p>
            nirvedasthāyibhāvo 'sti śānto 'pi navamo rasaḥ /<br />
            ratirdevādiviṣayā vyabhicārī tathāñjitaḥ // MKpr-K_35 //
            </p>
         
         
         <p>
            bhāvaḥ proktastadābhāsā anaucityapravarttitāḥ /<br />
            bhāvasya śāntirudayaḥ sandhiḥ śabalatā tathā // MKpr-K_36 //
            </p>
         
         
         <p>
            mukhye rase 'pi teṅgitvaṃ prāpnuvanti kadācana /<br />
            anusvānābhasaṃlakṣyakramavyaṅgyasthitistu yaḥ // MKpr-K_37 //
            </p>
         
         
         <p>
            śabdārthobhayaśaktyutthastridhā sa kathito dhvaniḥ /<br />
            alaṅkāro 'tha vastveva śabdādyatrāvabhāsate // MKpr-K_38 //
            </p>
         
         
         <p>
            pradhānatvena sa jñeyaḥ śabdaśaktyudbhavo dvidhā /<br />
            arthaśaktyudbhavo 'pyartho vyañjakaḥ saṃbhavī svataḥ // MKpr-K_39 //
            </p>
         
         
         <p>
            prauḍhoktimātrātsiddho vā kavestenombhitasya vā /<br />
            vastu vālaṅkṛtirvety ṣaḍbhedo 'sau vyanakti yat // MKpr-K_40 //
            </p>
         
         
         <p>
            vastvalaṅkāramathavā tenāyaṃ dvādaśātmakaḥ /<br />
            śabdārthobhayabhūreko bhedā aṣṭādaśāsya tat // MKpr-K_41 //
            </p>
         
         
         <p>
            rasādīnāmanantatvādbheda eko hi gaṇyate /<br />
            vākye dvyutthaḥ pade 'pyanye prabandhe 'pyarthaśaktibhūḥ // MKpr-K_42 //
            </p>
         
         
         <p>
            padaikadeśaracanāvarṇeṣvapi rasādayaḥ /<br />
            bhedāstadekapañcāśatteṣāṃ cānyonyayojane // MKpr-K_43 //
            </p>
         
         
         <p>
            saṃkareṇa trirūpeṇa saṃsṛṣṭyā caikarūpayā /<br />
            vedakhābdhiviyaccandrāḥ śareṣuyugakhendavaḥ // MKpr-K_44 //
            </p>
         
         
         <p>
            agūḍhamaparasyāṅgaṃ vācyasiddhyaṅgamsphuṭam /<br />
            sandigdhatulyaprādhānye kākvākṣiptamasundaram // MKpr-K_45 //
            </p>
         
         
         <p>
            vyaṅgyamevaṃ guṇībhūtavyaṅgyasyāṣṭau bhidāḥ smṛtāḥ /<br />
            eṣāṃ bhedā yathāyogaṃ veditavyāśca pūrvavat // MKpr-K_46 //
            </p>
         
         
         <p>
            sālaṅkārairdhvanestaiśca yogaḥ sasṛṣṭisaṅkaraiḥ /<br />
            anyonyayogādevaṃ syādbhedasaṃkhyātibhūyasī // MKpr-K_47 //
            </p>
         
         
         <p>
            śabdārthacitraṃ yatpūrvaṃ kāvyadvayamudāhṛtam /<br />
            guṇaprādhānyatastatra sthitiścitrārthaśabdayoḥ // MKpr-K_48 //
            </p>
         
         
         <p>
            mukhyārthahatirdoṣo rasaśca mukhyastadāśrayādvācyaḥ /<br />
            ubhayopayoginaḥ syuḥ śabdādyāstena teṣvapi saḥ // MKpr-K_49 //
            </p>
         
         
         <p>
            duṣṭaṃ padaṃ śrutikaṭu cyutasaṃskṛtyaprayuktamasamartham /<br />
            nihatārthamanucitārthaṃ nirarthakamavācakaṃ tridhāślīlam // MKpr-K_50 //
            </p>
         
         
         <p>
            sandigdhamaprat=itaṃ grāmyaṃ neyārthamatha bhavet kliṣṭam /<br />
            avimṛṣṭavidheyāṃśaṃ viruddhamatikṛtsamāsagatameva // MKpr-K_51 //
            </p>
         
         
         <p>
            apāsya cyutasaṃskāramasamarthaṃ nirarthakam /<br />
            vākye 'pi doṣāḥ santyete padasyāṃśe 'pi kecana // MKpr-K_52 //
            </p>
         
         
         <p>
            pratikūlavarṇamupahataluptavisargaṃ visandhi hatavṛttam /<br />
            nyūnādhikakathitapadaṃ patatprakarṣaṃ samāptapunarāttam // MKpr-K_53 //
            </p>
         
         
         <p>
            ardhāntaraikavācakamabhavanmatayogamanabhihitavācyam /<br />
            apadasthapadasamāsaṃ saṃkīrṇaṃ garbhitaṃ prasiddhihatam // MKpr-K_54 //
            </p>
         
         
         <p>
            bhagnaprakramamakramamamataparārthaṃ ca vākyameva tathā /<br />
            arthopuṣṭaḥ kaṣṭo vyāhatapunarektaduṣkramagrāmyāḥ // MKpr-K_55 //
            </p>
         
         
         <p>
            saṃdigdho nirhetuḥ prasiddhividyāviruddhaśca /<br />
            anavīkṛtaḥ saniyamāniyamaviśeṣā viśeṣaparivṛttāḥ // MKpr-K_56 //
            </p>
         
         
         <p>
            sākāṅkṣopadayuktaḥ sahacarabhinnaḥ prakāśitaviruddhaḥ /<br />
            vidhyanuvādāyuktatyaktapunaḥsvīkṛtoślīlaḥ // MKpr-K_57 //
            </p>
         
         
         <p>
            karṇāvataṃsādipade karṇādidhvaninirmitiḥ /<br />
            saṃnidhānādibodhārthaṃ sthiteṣvetatsamarthanam // MKpr-K_58 //
            </p>
         
         
         <p>
            khyāte 'rthe nirhetoraduṣṭatānukraṇe tu sarveṣām /<br />
            vaktrādyaucityavaśāddoṣo 'pi guṇaḥ kvacitkvacinnobhau // MKpr-K_59 //
            </p>
         
         
         <p>
            vyabhicārirasasthāyibhāvānāṃ śabdavācyatā /<br />
            kaṣṭakalpanayā vyaktiranubhāvavibhāvayoḥ // MKpr-K_60 //
            </p>
         
         
         <p>
            pratikūlavibhāvādigraho dīptiḥ punaḥ punaḥ /<br />
            akāṇḍe prathanacchedāvaṅgasyāpyativistṛtiḥ // MKpr-K_61 //
            </p>
         
         
         <p>
            aṅginonanusaṃdhānaṃ prakṛtīnāṃ viparyayaḥ /<br />
            anaṅgasyābhidhānaṃ ca rase doṣāḥ syurīdṛśāḥ // MKpr-K_62 //
            </p>
         
         
         <p>
            na doṣaḥ svapadenoktāvapi saṃcāriṇaḥ kvacid /<br />
            saṃcāryāderviruddhasya bādhyasyoktirguṇāvahā // MKpr-K_63 //
            </p>
         
         
         <p>
            āśrayaikye viruddho yaḥ sa kāryo bhinnasaṃśrayaḥ /<br />
            rasāntareṇāntarito nairantaryeṇa yo rasaḥ // MKpr-K_64 //
            </p>
         
         
         <p>
            smaryamāṇo viruddho 'pi sāmyenātha vivakṣitaḥ /<br />
            aṅginyaṅgatvamāptau yau tau na duṣṭau parasparam // MKpr-K_65 //
            </p>
         
         
         <p>
            ye rasasyāṅgino dharmāḥ śauryādaya ivātmanaḥ /<br />
            utkarṣahetavaste syuracalasthitayo guṇāḥ // MKpr-K_66 //
            </p>
         
         
         <p>
            upakurvanti taṃ santaṃ yeṅgadvāreṇa jātucit /<br />
            hārādivadalaṅkārāstenaprāsopamādayaḥ // MKpr-K_67 //
            </p>
         
         
         <p>
            mādhuryaujaḥprasādākhyāstrayaste na punardaśa /<br />
            āhlādakatvaṃ mādhuryaṃ śṛṅgāre drutikāraṇam // MKpr-K_68 //
            </p>
         
         
         <p>
            karuṇe vipralambhe tacchānte cātiśayānvitam /<br />
            dīptyātmavistṛterheturojo vīrarasasthiti // MKpr-K_69 //
            </p>
         
         
         <p>
            bībhatsaraudrarasayostasyādhikyaṃ krameṇa ca /<br />
            śuṣkendhanāgnivat svacchajalavatsahasaiva yaḥ // MKpr-K_70 //
            </p>
         
         
         <p>
            vyāpnotyanyat prasādo 'sau sarvatra vihitasthitiḥ /<br />
            guṇavṛttyā punasteṣāṃ vṛttiḥ śabdārthayormatā // MKpr-K_71 //
            </p>
         
         
         <p>
            kecidantarbhavabtyeṣu doṣatyāgātpare śritāḥ /<br />
            anye bhajanti doṣatvaṃ kutracinna tato daśa // MKpr-K_72 //
            </p>
         
         
         <p>
            tena nārthaguṇā vācyāḥ proktāḥ śabdaguṇāśca ye /<br />
            varṇāḥ samāso racanā teṣāṃ vyañjakatāmitāḥ // MKpr-K_73 //
            </p>
         
         
         <p>
            murdhni vargāntyagāḥ sparśā aṭavargā raṇau laghū /<br />
            āvṛttirmadhyavṛttirvā mādhurye ghaṭanā tathā // MKpr-K_74 //
            </p>
         
         
         <p>
            yoga ādyatṛtīyāmyāmantyayo reṇa tulyayoḥ /<br />
            ṭādiḥ śaṣau vṛttidairghyaṃ gumpha uddhṛta ojasi // MKpr-K_75 //
            </p>
         
         
         <p>
            śrutimātreṇa śabdāttu yenārthapratyayo bhavet /<br />
            sādhāraṇaḥ samagrāṇāṃ sa prasādo guṇo mataḥ // MKpr-K_76 //
            </p>
         
         
         <p>
            vaktṛvācyaprabandhānāmaucityena kvacitkvacit /<br />
            racanāvṛttivarṇānāmanyathātvamapīṣyate // MKpr-K_77 //
            </p>
         
         
         <p>
            yaduktamanyathā vākyamanyathānyena yojyate /<br />
            śleṣeṇa kākvā vā jñeyā sā vaktroktistathā dvidhā // MKpr-K_78 //
            </p>
         
         
         <p>
            varṇasāmyamanuprāsaś chekavṛttigato dvidhā /<br />
            so 'nekasya sakṛtpūrva ekasyāpyasakṛtparaḥ // MKpr-K_79 //
            </p>
         
         
         <p>
            mādhuryavyñjakairvarṇairupanāgarikocyate /<br />
            ojaḥprakāśakaistaistu paruṣā komalā paraiḥ // MKpr-K_80 //
            </p>
         
         
         <p>
            keṣāñcidetā vaidarbhīpramukhā rītayo matāḥ /<br />
            śābdastu lāṭānuprāso bhede tātparyamātrataḥ // MKpr-K_81 //
            </p>
         
         
         <p>
            padānāṃ saḥ padasyāpi vṛttāvanyatra tatra vā /<br />
            nāmnaḥ sa vṛttyavṛttyośca tadevaṃ pañcadhā mataḥ // MKpr-K_82 //
            </p>
         
         
         <p>
            arthe satyarthabhinnānāṃ varṇānāṃ sā punaḥ śrutiḥ /<br />
            yamakaṃ pādatadbhāgavṛtti tadyātyanekatām // MKpr-K_83 //
            </p>
         
         
         <p>
            vācyabhedena bhinnā tad yugapadbhāṣaṇaspṛśaḥ /<br />
            śliṣyanti śabdāḥ śleṣosāvakṣarādibhiraṣṭadhā // MKpr-K_84 //
            </p>
         
         
         <p>
            bhedābhāvātprakṛtyāderbhedo 'pi navamo bhavet /<br />
            taccitraṃ yatra varṇānāṃ khaḍgādyākṛtihetutā // MKpr-K_85 //
            </p>
         
         
         <p>
            punarektavadābhāso vibhinnākāraśabdagā /<br />
            ekārthateva śabdasya tathā śabdārthayorayam // MKpr-K_86 //
            </p>
         
         
         <p>
            sādharmyamupamā bhede pūrṇā luptā ca sāgrimā /<br />
            śrautyārthī ca bhavedvākye samāse taddhite tathā // MKpr-K_87 //
            </p>
         
         
         <p>
            tadvad dharmasya lope syānna śrautī taddhite punaḥ /<br />
            upamānānupādāne vākyagātha samāsagā // MKpr-K_88 //
            </p>
         
         
         <p>
            vāderlope samāse sā karmādhārakyaci kyaṅi /<br />
            karmakartrorṇamulyetaddvilope kvipsamāsagā // MKpr-K_89 //
            </p>
         
         
         <p>
            dharmopamānayorlope vṛttau vākye ca dṛśyate /<br />
            kyaci vādyupameyāse trilope ca samāsagā // MKpr-K_90 //
            </p>
         
         
         <p>
            upamānopameyatve ekasyaivaikavākyage /<br />
            ananvayo viparyāsa upameyopamā tayoḥ // MKpr-K_91 //
            </p>
         
         
         <p>
            saṃbhāvanamathotprekṣā prakṛtasya samena yat /<br />
            sasaṃdehastu bhedoktau tadanuktau ca saṃśayaḥ // MKpr-K_92 //
            </p>
         
         
         <p>
            tadrūpakamabhedo ya upamānopameyayoḥ /<br />
            samastavastuciṣyaṃ śrautā āropitā yadā // MKpr-K_93 //
            </p>
         
         
         <p>
            śrautā ārthaśca te yasminnekadeśaśavivarti tat /<br />
            sāṅgametan niraṅgaṃ tu śuddhaṃ mālā tu pūrvavat // MKpr-K_94 //
            </p>
         
         
         <p>
            niyatāropaṇopāyaḥ syādāropaḥ parasya yaḥ /<br />
            tatparaṃparitaṃ śliṣṭe vācake bhedabhāji vā // MKpr-K_95 //
            </p>
         
         
         <p>
            prakṛtaṃ yanniṣidhyānyat sādhyate sā tvapahnutiḥ /<br />
            śleṣaḥ sa vākya ekasmin yatrānekārthatā bhavet // MKpr-K_96 //
            </p>
         
         
         <p>
            paroktirbhedakaiḥ śliṣṭaiḥ samāsoktirnidarśanā /<br />
            abhavanvastusaṃbandha upamāparikalpakaḥ // MKpr-K_97 //
            </p>
         
         
         <p>
            svasvahetvanvayasyoktiḥ kriyayaiva ca sāparā /<br />
            aprastutapraśaṃsā yā sā saiva prastutāśrayā // MKpr-K_98 //
            </p>
         
         
         <p>
            kārye nimitte sāmānye viśeṣe prastute sati /<br />
            tadanyasya vacastulye tulyasyeti ca pañcadhā // MKpr-K_99 //
            </p>
         
         
         <p>
            nigīryādhyavasānaṃ tu prakṛtasya pareṇa yat /<br />
            prastutasya yadanyatvaṃ yadyarthoktau ca kalpanam // MKpr-K_100 //
            </p>
         
         
         <p>
            kāryakāraṇayoryaśca paurvāparyaviparyayaḥ /<br />
            vijñeyātiśayoktiḥ sā prativastūpamā tu sā // MKpr-K_101 //
            </p>
         
         
         <p>
            sāmānyasya dvirekasya yatra vākyadvaye sthitiḥ /<br />
            dṛṣṭāntaḥ punareteṣāṃ sarveṣāṃ pratibimbanam // MKpr-K_102 //
            </p>
         
         
         <p>
            sakṛdvṛttistu dharmasya prakṛtāprakṛtātmanām /<br />
            saiva kriyāsu bahvīṣu kārakasyeti dīpakam // MKpr-K_103 //
            </p>
         
         
         <p>
            mālādīpakamādyaṃ cetyathottaraguṇāvaham /<br />
            niyatānāṃ sakṛddharmaḥ sā punastulyayogitā // MKpr-K_104 //
            </p>
         
         
         <p>
            upamānādyadanyasya vyatirekaḥ sa eva saḥ /<br />
            hetvorkutāvanuktīnāṃ traye sāmye nivedite // MKpr-K_105 //
            </p>
         
         
         <p>
            śabdārthābhyāmathākṣipte śliṣṭe tadvattriraṣṭa tat /<br />
            niṣedho vaktumiṣṭasya yo viśeṣābhidhitsayā // MKpr-K_106 //
            </p>
         
         
         <p>
            vakṣyamāṇoktaviṣayaḥ sa ākṣepo dvidhā mataḥ /<br />
            kriyāyāḥ pratiṣedhe 'pi phalavyaktirvibhāvanā // MKpr-K_107 //
            </p>
         
         
         <p>
            viśeṣoktirakhaṇḍeṣu kāraṇeṣu phalāvacaḥ /<br />
            yathāsaṃkhyaṃ krameṇaiva kramikāṇāṃ samanvayaḥ // MKpr-K_108 //
            </p>
         
         
         <p>
            sāmānyaṃ vā viśeṣo vā tadanyena samarthyate /<br />
            yattu so 'rthāntaranyāsaḥ sādharmyeṇetareṇa vā // MKpr-K_109 //
            </p>
         
         
         <p>
            virodhaḥ sovirodhe 'pi viruddhatvena yadvacaḥ /<br />
            jātiścaturbhijātyādyairviruddhā syādguṇaistribhiḥ // MKpr-K_110 //
            </p>
         
         
         <p>
            kriyā dvābhyāmapi dravyaṃ dravyeṇaiveti te daśa /<br />
            svabhāvoktistu ḍimbhādeḥ svakriyārūpavarṇanam // MKpr-K_111 //
            </p>
         
         
         <p>
            vyājastutirmukhe nindā stutirvā rūḍhiranyathā /<br />
            sā sahoktiḥ sahārthasya balādekaṃ dvivācakam // MKpr-K_112 //
            </p>
         
         
         <p>
            vinoktiḥ sā binānyena yatrānyaḥ sanna netaraḥ /<br />
            parivṛttirvinimayo yo 'rthānāṃ syātsamāsamaiḥ // MKpr-K_113 //
            </p>
         
         
         <p>
            pratyakṣā iva yadbhāvāḥ kriyante bhūtabhāvinaḥ /<br />
            tadbhāvikaṃ kāvyaliṅgaṃ hetorvākyapadārthatā // MKpr-K_114 //
            </p>
         
         
         <p>
            paryāyoktaṃ vinā vācyavācakatvena yadvacaḥ /<br />
            udāttaṃ vastunaḥ saṃpat mahatāṃ copalakṣaṇam // MKpr-K_115 //
            </p>
         
         
         <p>
            tatsiddhihetāvekasmin yatrānyattatkaraṃ bhavet /<br />
            samuccayo 'sau sa tvanyo yugapad yā guṇakriyāḥ // MKpr-K_116 //
            </p>
         
         
         <p>
            ekaṃ krameṇānekasmin paryāyo 'nyastato 'nyathā /<br />
            anumānaṃ taduktaṃ yat sādhyasādhanayorvacaḥ // MKpr-K_117 //
            </p>
         
         
         <p>
            viśeṣaṇairyatsākūtairuktiḥ parikarastu saḥ /<br />
            vyājoktiśchadmanodbhinnavasturūpanigūhanam // MKpr-K_118 //
            </p>
         
         
         <p>
            kiñcit pṛṣṭamapṛṣṭaṃ vā kathitaṃ yat prakalpate /<br />
            tādṛganyavyapohāya parisaṃkhyā tu sā smṛtā // MKpr-K_119 //
            </p>
         
         
         <p>
            yathottaraṃ cet pūrvasya pūrvasyārthasya hetutā /<br />
            tadā kāraṇamālā syāt kriyayā tu parasparam // MKpr-K_120 //
            </p>
         
         
         <p>
            vastunorjanane 'nyonyamuttaraśrutimātrataḥ /<br />
            praśnasyonnayanaṃ yatra kriyate tatra vā sati // MKpr-K_121 //
            </p>
         
         
         <p>
            asakṛd yadasaṃbhāvyamuttaraṃ syāt taduttaram /<br />
            kuto 'pi lakṣitaḥ sūkṣmo 'pyartho 'nyasmai prakāśyate // MKpr-K_122 //
            </p>
         
         
         <p>
            dharmeṇa kenacid yatra tat sūkṣmaṃ paricakṣate /<br />
            uttarottaramutkarṣo bhavetsāraḥ parāvadhiḥ // MKpr-K_123 //
            </p>
         
         
         <p>
            bhinnadeśatayātyantaṃ kāryakāraṇabhūtayoḥ /<br />
            yugapaddharmayoryatra khyātiḥ sā syādasaṃgatiḥ // MKpr-K_124 //
            </p>
         
         
         <p>
            samādhiḥ sukaraṃ kāryaṃ kāraṇāntarayogataḥ /<br />
            samaṃ yogyatayā yogo yadi saṃbhāvitaḥ kvacit // MKpr-K_125 //
            </p>
         
         
         <p>
            kvacidyadativaidharmyānna śleṣo ghaṭanāmiyāt /<br />
            kartuḥ kriyāphalāvāptirnaivānarthaśca yadbhavet // MKpr-K_126 //
            </p>
         
         
         <p>
            guṇakriyābhyāṃ kāryasya kāraṇasya guṇakriye /<br />
            krameṇa ca viruddhe yat sa eṣa viṣamo mataḥ // MKpr-K_127 //
            </p>
         
         
         <p>
            mahatoryanmahīyāṃsāvāśritāśrayayoḥ kramāt /<br />
            āśrayāśrayiṇau syātāṃ tanutve 'pyadhikaṃ tu tat // MKpr-K_128 //
            </p>
         
         
         <p>
            pratipakṣamaśaktena pratikartuṃ tiraskriyā /<br />
            yā tadīyasya tatstutyai pratyanīkaṃ taducyate // MKpr-K_129 //
            </p>
         
         
         <p>
            samena lakṣmaṇā vastu vastunā yannigūhyate /<br />
            nijenāgantunā vāpi tanmīlitamiti smṛtam // MKpr-K_130 //
            </p>
         
         
         <p>
            sthāpyatepohyate vāpi yathāpūrvaṃ paraṃ param /<br />
            viśeṣaṇatayā yatra vastu saikāvalī dvidhā // MKpr-K_131 //
            </p>
         
         
         <p>
            yathānubhavamarthasya dṛṣṭe tatsadṛśe smṛtiḥ /<br />
            smaraṇaṃ bhrāntimānanyasaṃvittattulyadarśane // MKpr-K_132 //
            </p>
         
         
         <p>
            ākṣepa upamānasya pratīpamupameyatā /<br />
            tasyaiva yadi vā kalpyā tiraskāranibandhanam // MKpr-K_133 //
            </p>
         
         
         <p>
            prastutasya yadanyena guṇasāmyavivakṣayā /<br />
            aikātmyaṃ badhyate yogāttatsāmānyamiti smṛtam // MKpr-K_134 //
            </p>
         
         
         <p>
            vinā prasiddhamādhāramādheyasya vyavasthitiḥ /<br />
            ekātmā yagapaddṛttirekasyānekagocarā // MKpr-K_135 //
            </p>
         
         
         <p>
            anyat prakurvataḥ kāryamaśakyasyānyavastunaḥ /<br />
            tathaiva karaṇaṃ ceti viśeṣastrividhaḥ smṛtaḥ // MKpr-K_136 //
            </p>
         
         
         <p>
            svamutsṛjya guṇaṃ yogādatyujjvalaguṇasya yat /<br />
            vastu tadguṇatāmeti bhaṇyate sa tu tadguṇaḥ // MKpr-K_137 //
            </p>
         
         
         <p>
            tadrūpānanuhāraścedasya tat syādatadguṇaḥ /<br />
            yadyathā sādhitaṃ kenāpyapareṇa tadanyathā // MKpr-K_138 //
            </p>
         
         
         <p>
            tathaiva yadvidhīyeta sa vyāghāta iti smṛtiḥ /<br />
            seṣṭā saṃsṛṣṭireteṣāṃ bhedena yadiha sthitiḥ // MKpr-K_139 //
            </p>
         
         
         <p>
            aviśrāntijuṣāmātmanyaṅgāṅgitvaṃ tu saṃkaraḥ /<br />
            ekasya ca grahe nyāyadoṣābhāvādaniścayaḥ // MKpr-K_140 //
            </p>
         
         
         <p>
            sphuṭamekatra viṣaye śabdārthālaṅkṛtidvayam /<br />
            vyavasthitaṃ ca tenāsau trirūpaḥ parikīrtitaḥ // MKpr-K_141 //
            </p>
         
         
         <p>
            eṣāṃ doṣā yathāyogaṃ saṃbhavanto 'pi kecana /<br />
            ukteṣvantarbhavantīti na pṛthak pratipāditāḥ // MKpr-K_142 //
            </p>
         
         
         <p>iti kāvyaprakāśīyakārikāvalī samāptā</p>
         
         
         
         <p>Kāvyaprakāśaḥ</p>
         
         
         <p>prathama ullāsaḥ</p>
         
         
         <p>granthārambhe vighnavighātāya samuciteṣṭadevatāṃ granthakṛt parāmṛśati ----</p>
         
         
         <p class="bold">
            niyatikṛtaniyamarahitāṃ hlādaikamayīmananyaparatantrām /<br />
            navarasarucirāṃ nirmitimādadhatī bhāratī kaverjayati // MKpr-K_1 //
            </p>
         
         
         <p>niyatiśaktyā niyatarūpā sukhaduḥkhamohasvabhāvā paramāṇvādyupādānakarmādisahakārikāraṇaparatantrā
            ṣaḍrasā na ca hṛdyaiva taiḥ, tādṛśī brahmaṇo nirmitirnirmāṇam / etadvilakṣaṇā tu kavivāṅnirmitiḥ
            / ata eva jayati / jayatyarthena ca namaskāra ākṣipyate iti tāṃ pratyasmi praṇata
            iti labhyate //1//</p>
         
         
         <p>ihābhidheyaṃ saprajyojanamityāha ----</p>
         
         
         <p class="bold">
            kāvyaṃ yaśase 'rthakṛte vyavahāravide śivetarakṣataye /<br />
            sadyaḥ paranirvṛtaye kāntāsaṃmitatayopadeśayuje // MKpr-K_2 //
            </p>
         
         
         <p>kālidāsādīnāmiva yaśaḥ śrīharṣāderdhāvakādīnāmiva dhanam rājādigatocitācāraparijñānam
            ādityādermayūrādīnāmivānarthanivāraṇam /</p>
         
         
         <p>sakalaprayojanamaulibhūtaṃ samanantarameva rasāsvādana-samudbhūtaṃ vigalitavedyāntaramānandam
            prabhusaṃmitaśabdapradhānavedādiśāstrebhyaḥ śabdārthayorguṇabhāvena rasāṅgabhūtavyāpārapravaṇatayā
            vilakṣaṇaṃ yat kāvyaṃ lokottaravarṇanānipuṇakavikarma tat kānteva sarasatāpādanenābhimukhīkṛtya
            rāmādivadvartitavyaṃ na rāvaṇādivadityupadeśaṃ ca yathāyogaṃ kaveḥ sahṛdayasya ca
            karotīti sarvathā tatra yatanīyam //2//</p>
         
         
         <p>evamasya prayojanamuktvā kāraṇamāha ----</p>
         
         
         <p class="bold">
            śaktirnipuṇatā lokaśāstrakāvyādyavekṣaṇāt /<br />
            kāvyajñaśikṣayābhyāsa iti hetustadudbhave // MKpr-K_3 //
            </p>
         
         
         <p>śaktiḥ kavitvabījarūpaḥ saṃskāraviśeṣaḥ yāṃ vinā kāvyaṃ na prasaret prasṛtaṃ vā upahasanīyaṃ
            syāt / lokasya sthāvarajaṅgamātmakalokavṛttasya / śāstrāṇāṃ chandovyākaraṇābhidhānakośakalācaturvargagajaturagakhaḍgādilakṣaṇagranthānām
            / kāvyānāṃ ca mahākavisaṃbandhinām / ādigrahaṇāditihāsānāṃ ca vimarśanādvyutpattiḥ
            / kāvyaṃ kartuṃ vicārayituṃ ca ye jānanti tadupadeśena karaṇe yojane ca paunaḥpunyena
            pravṛttiriti / trayaḥ samuditāḥ na tu vyastāḥ tasya kāvyasyodbhave nirmāṇe samullāse
            ca heturna tu hetavaḥ //3//</p>
         
         
         <p>evamasya kāraṇamuktvā svarūpamāha ----</p>
         
         
         <p class="bold">tadadoṣau śabdārthau saguṇāvanalaṅkṛtī punaḥ kvāpi /</p>
         
         
         <p>doṣaguṇālaṅkārāḥ vakṣyante / kvāpītyanenaitadāha yat sarvatra
            sālaṅkārau kvacittu sphuṭālaṅkāravirahe 'pi na kāvyatvahāniḥ /</p>
         
         
         <p>yathā</p>
         
         
         <p>  {yaḥ kaumaraharaḥ sa eva hi varastā eva caitrakṣapāste
            conmīlitamālatīsurabhayaḥ prauḍhāḥ kadambānilāḥ /
            sā caivāsmi tathāpi tatra suratavyāpāralīlāvidau
            revārodhasi vetasītarutale cetaḥ samutkaṇṭhate //1//}
            <span class="it">([Śīlābhaṭṭārikā], etc.)</span></p>
         
         
         <p>atra sphuṭo na kaścidalaṅkāraḥ / rasasya ca prādhānyānnālaṅkāratā /</p>
         
         
         <p>tadbhedān krameṇāha</p>
         
         
         <p class="bold">idamuttamamatiśayini vyaṅgye vācyāddhvanirbudhaiḥ kathitaḥ // MKpr-K_4 //</p>
         
         
         <p>idamiti kāvyam / budhairvaiyākaraṇaiḥ pradhānabhūtasphoṭarūpavyaṅgyavyañjakasya śabdasya
            dhvanir iti vyavahāraḥ kṛtaḥ / tatastanmatānusāribhiranyairapi nyagbhāvitavācyavyaṅgyavyañjanakṣamasya
            śabdārthayugalasya /</p>
         
         
         <p>yathā</p>
         
         
         <p>  {niḥśeṣacyutacandanaṃ stanataṭaṃ nirmṛṣṭarāgocharo
            netre dūramanañjane pulakitā tanvī tavayaṃ tanuḥ /
            mithyāvādini dūti bāndhavajanasyājñātapīḍāgame
            vāpīṃ snātumito gatāsi na punastasyādhamasyāntikam //2//}
            <span class="it">(Amaruśataka 105)</span></p>
         
         
         <p>atra tadantikameva rantuṃ gatāsīti prādhānyenādhamapadena vyajyate //4//</p>
         
         
         <p class="bold">atādṛśi guṇībhūtavyaṅgyaṃ vyaṅgye tu madhyamam /</p>
         
         
         <p>atādṛśi vācyādanatiśāyini / yathā ----</p>
         
         
         <p>  {grāmataruṇaṃ taruṇyā navavañjulamañjarīsanāthakaram /
            paśyantyā bhavati muhurnitarāṃ malinā mukhacchāyā //3//}
            <span class="it">(Rudraṭa's Kāvyālaṅkāra 7.39)</span></p>
         
         
         <p>atra vañjulalatāgṛhe dattasaṃketā na gateti vyaṅgyaṃ guṇībhūtaṃ
            tadapekṣayā vācyasyaiva camatkāritvāt //</p>
         
         
         <p class="bold">śabdacitraṃ vācyacitramavyaṅgyaṃ tvavaraṃ smṛtam // MKpr-K_5 //</p>
         
         
         <p>citramiti guṇālaṅkārayuktam / avyaṅgyamiti sphuṭapratīyamānārtharahitam /
            avaram adhamam / yathā ----</p>
         
         
         <p>  {svacchandocchaladacchakacchakuharacchātetarāmbucchaṭā-
            mūrchanmohamaharṣiharṣavihitasnānāhnikāhnāya vaḥ /
            bhidyādudyadudāradarduradarīdīrghādaridradruma-
            drohodrekamahormimeduramadā mandākinī mandatām //4//}
            <span class="it">(Govindaṭhakkura's Kāvyapradīpa)</span></p>
         
         
         <p>  {vinirgataṃ mānadamātmamandirād bhavatyupaśrutya yadṛcchayāpi yam /
            sasaṃbhramendrradrutapātitārgalā nimīlitākṣīva bhiyāmarāvatī //5//}
            <span class="it">(Meṇṭhakṛtaṃ Hayagrīvavadham)</span></p>
         
         
         <p>iti kāvyaprakāśe kāvyasya prayojanakāraṇasvarūpaviśeṣanirṇayo nāma
            prathama ullāsaḥ || 1 ||</p>
         
         
         <p>==================================================</p>
         
         
         <p>krameṇa śabdārthayoḥ svarūpamāha</p>
         
         
         <p class="bold">syādvācako lākṣaṇikaḥ śabdo 'tra vyañjakastridhā /</p>
         
         
         <p>atreti kāvye / eṣāṃ svarūpaṃ vakṣyate //</p>
         
         
         <p><span class="bold">vācyādayastadarthāḥ syuḥ ...</span></p>
         
         
         <p>vācyalakṣyavyaṅgyāḥ //</p>
         
         
         <p class="bold">... tātparyārtho 'pi keṣucit // MKpr-K_6 //</p>
         
         
         <p>ākāṅkṣāyogyatāsaṃnidhivaśādvakṣyamāṇasvarūpāṇāṃ padārthānāṃ samanvaye tātparyārtho
            viśeṣavapurapadārtho 'pi vākyaārthaḥ samullasatītyabhihitānvayavādināṃ matam //</p>
         
         
         <p>vācya eva vākyārtha ityanvitābhidhānavādinaḥ //6//</p>
         
         
         <p class="bold">sarveṣāṃ prāyaśo 'rthānāṃ vyañjakatvamapīṣyate /</p>
         
         
         <p>atra vācyasya yathā</p>
         
         
         <p>  {mā_e gharova_araṇaṃ ajja hu ṇatthi tti sāhi_aṃ tuma_e /
            tā bhaṇa kiṃ karaṇijjaṃ eme_a ṇa vāsaro ṭhā_i //6//}
            
            <p>
                 [mātaḥ gṛhopakaraṇaṃ adya khalu nāstīti sādhitaṃ tvayā /<br />
                 tadbhaṇa kiṃ karaṇīyaṃ evameva na vāsaraḥ sthīyī //]
               </p>
            <span class="it">(Hāla's Gāthāsaptaśatī)</span></p>
         
         
         <p>atra svairavihārārthinīti vyajyate /
            lakṣyasya yathā</p>
         
         
         <p>  {sāhentī sahi suha_aṃ khaṇe khaṇe dummiāsi majjhaka_e /
            sabbhāvaṇehakaraṇijjasarisa_aṃ dāva vira_i_aṃ tuma_e //7//}
            
            <p>
                 [sādhayantī sakhi subhagaṃ kṣaṇekṣaṇe dūnā'si matkṛte /<br />
                 sadbhāvasnehakaraṇīyasadṛśaṃ tāvat viracitaṃ tvayā //]
               </p>
            <span class="it">(Hāla's Gāthāsaptaśatī)</span></p>
         
         
         <p>atra matpriyaṃ ramayantyā tvayā śatrutvamācaritamiti lakṣyam / tena ca kāmukaviṣayaṃ
            sāparādhatvaprakāśanaṃ vyaṅgyam / vyaṅgyasya yathā</p>
         
         
         <p>  {u_a ṇiccalaṇippandā bhisiṇīpattammi rehai valā_ā /
            ṇimmalamaraga_abhā_aṇapariṭṭiā saṃkhasuttivva //8//}
            
            <p>
                 [paśya niścalaniṣpandā visinīptre rājate balākā /<br />
                 nirmalamarakatabhājanaparisthitā śaṅkhaśuktiriva //]
               </p>
            <span class="it">(Hāla's Gāthāsaptaśatī 1.4)</span></p>
         
         
         <p>atra niṣpandatvena āśvastatvam / tena ca janarahitatvam / ataḥ saṃketasthānametaditi
            kayācit kañcitpratyucyate / athavā mithyā vadasi na tvamatrāgatobhūriti vyajyate //</p>
         
         
         <p>vācakādīnāṃ krameṇa svarūpamāha /</p>
         
         
         <p class="bold">sākṣātsaṃketitaṃ yo 'rthamabhidhatte sa vācakaḥ // MKpr-K_7 //</p>
         
         
         <p>ihāgṛhītasaṃketasya śabdasyārthapratīterabhāvātsaṃketasahāya eva śabdo 'rthaviśeṣaṃ
            pratipādayatīti yasya yatrāvyavadhānena saṃketo gṛhyate sa tasya vācakaḥ //7//</p>
         
         
         <p class="bold">saṅketitaścaturbhedo jātyādirjātireva vā /</p>
         
         
         <p>yadyapyarthakriyākāritayā pravṛttinivṛttiyogyā vyaktireva tathāpyānantyād vyabhicārācca
            tatra saṃketaḥ kartuṃ na yujyata iti
            gauḥ śuklaścalo ḍittha ityādīnāṃ viṣayavibhāgo na prāpnotīti ca / tadupādhāveva saṃketaḥ
            /</p>
         
         
         <p>upādhiśca dvividhaḥ ---- vastudharmo vaktṛyadṛcchāsaṃniveśitaśca / vastudharmo 'pi
            dvividhaḥ ---- siddhaḥ sādhyaśca / siddho 'pi dvividhaḥ ---- padārthasya prāṇaprado
            viśeṣādhānahetuśca / tatrādyo jātiḥ / uktaṃ hi vākyapadīye ----
            {na hi gauḥ svarūpeṇa gaurnāpyagauḥ / gotvābhisaṃvandhātu gauḥ} iti /</p>
         
         
         <p>dvitīyo guṇaḥ / śuklādinā hi labdhasattākaṃ vastu viśiṣyate / sādhyaḥ pūrvāparībhūtāvayavaḥ
            kriyārūpaḥ /
            ḍitthādiśabdānāmantyabuddhinirgrāhyaṃ saṃhṛtakramaṃ svarūpaṃ vaktrā tadṛcchayā ḍitthādiṣvartheṣūpādhitvena
            saṃniveśyata iti so 'yaṃ saṃjñārūpo yadṛcchātmaka iti /</p>
         
         
         <p>{gauḥśuklaścalo ḍittha ityādau catuṣṭayī śabdānāṃ pravṛttiḥ} iti mahābhāṣyakāraḥ /
            paramāṇvādīnāṃ tu guṇamadhyapāṭhāt pāribhāṣikaṃ guṇatvam / guṇakriyāyadṛcchānāṃ vastuta
            ekarūpāṇām apyāśrayabhedād bheda iva lakṣyate / yathaikasya mukhasya khaḍgamukuratailādyālambanabhedāt
            /</p>
         
         
         <p>himapayaḥśaṅkhādyāśrayeṣu paramārthato bhinneṣu śuklādiṣu yadvaśena śuklaḥ śukla ityādyabhinnābhidhānapratyayotpattistat
            śuklatvādi sāmānyam / guḍataṇḍulādipākādiṣvevameva pākatvādi /
            bālavṛddhaśukādyudīriteṣu ḍitthādiśabdeṣu ca pratikṣaṇaṃ bhidyamāneṣu ḍitthādya'rtheṣu
            vā ḍitthatvādyastīti sarveṣāṃ śabdānāṃ jātireva pravṛttinimittamityanye / tadvān apoho
            vā śabdārthaḥ kaiściduktaṃ iti granthagauravabhayāt prakṛtānupayogācca na darśitam
            //7//</p>
         
         
         <p class="bold">sa mukhyo 'rthastatra mukhyo vyāpāro 'syābhidhocyate // MKpr-K_8 //</p>
         
         
         <p>sa iti sākṣātsaṃketitaḥ / asyeti śabdasya //8//</p>
         
         
         <p class="bold">
            mukhyārthabādhe tadyoge rūḍhito 'tha prayojanāt /<br />
            anyo 'rtho lakṣyate yatsā lakṣaṇāropitā kriyā // MKpr-K_9 //
            </p>
         
         
         <p>
            {karmani kuśalaḥ} ityādau darbhagrahaṇādyayogāt {gaṅgaāyāṃ ghoṣaḥ} ityādau ca gaṅgādīnāṃ
            ghoṣādyādhāratvāsaṃbhavāt mukhyārthasya bādhe vivecakatvādau sāmīpye ca saṃbandhe
            rūḍhitaḥ prasiddheḥ<br />
            tathā gaṅgātaṭe ghoṣa ityādaiḥ prayogāt yeṣāṃ na tathā pratipattiḥ teṣāṃ pāvanatvādīnāṃ
            dharmāṇāṃ tathāpratipādanātmanaḥ prayojanācca mukhyena amukhyo 'rtho lakṣyate yat
            sa āropitaḥ śabdavyāpāraḥ sāntarārthaniṣṭho<br />
            lakṣaṇā //9//
            </p>
         
         
         <p class="bold">
            svāsiddhaye parākṣepaḥ parārthaṃ svasamarpaṇam /<br />
            upādānaṃ lakṣaṇaṃ cetyuktā śuddhaiva sā dvidhā // MKpr-K_10 //
            </p>
         
         
         <p>{kuntāḥ praviśanti} {yaṣṭayaḥ praviśanti} ityādau kuntādibhirātmanaḥ praveśasiddhyarthaṃ
            svasaṃyoginaḥ puruṣā ākṣipyante / tata upādānene 'yaṃ lakṣaṇā /
            {gauranubandhyaḥ} ityādau śruticoditamanubandhanaṃ kathaṃ me syāditi jātyā vyaktirākṣipyate
            na tu śabdenocyate
            {viśeṣyaṃ nābhidhā gacchet kṣīṇaśaktirviśeṣaṇe} iti nyāyādityupādānalakṣaṇā tu nodāhartavyā
            /
            na hyatra prayojanamasti na vā rūḍhiriyam / vyaktyavinābhāvitvāttu jātyā vyaktirākṣipyate
            / yathā kriyatāmityatra kartā / kurvityatra karma / praviśa piṇḍīmityādau gṛhaṃ bhakṣayetyādi
            ca /</p>
         
         
         <p>{pīno devadatto divā na bhuṅkte} ityatra ca rātribhojanaṃ na lakṣyate śrutārthāpatterarthāpattervā
            tasya viṣayatvāt /
            {gaṅgāyāṃ ghoṣaḥ} ityatra taṭasya ghoṣādhikaraṇatvasiddhaye gaṅgāśabdaḥ svārthamarpayati
            ityevamādau lakṣaṇenaiṣā lakṣaṇā / ubhayarūpā ceyaṃ śuddhā / upacāreṇāmiśritatvāt
            /</p>
         
         
         <p>anayorlakṣyasya lakṣakasya ca na bhedarūpaṃ tāṭasthyam / taṭādīnāṃ gaṅgādiśabdaiḥ
            pratipādane tattvapratipattau hi pratipipādayiṣitaprayojanasaṃpratyayaḥ / gaṅgāsaṃbandhamātrapratītau
            tu gaṅgātaṭe ghoṣa iti mukhyaśabdābhidhānāllakṣaṇāyāḥ ko bhedaḥ //10//</p>
         
         
         <p class="bold">sāropānyā tu yatroktau viṣayī viṣayastathā /</p>
         
         
         <p>āropyamāṇaḥ āropaviṣayaśca yatrānapahnutabhedau sāmānādhikaraṇyena nirdiśyete sā lakṣaṇā
            sāropā //</p>
         
         
         <p class="bold">viṣyayyantaḥkṛte 'nyasmin sā syātsādhyavasānikā // MKpr-K_11 //</p>
         
         
         <p>viṣayiṇāropyamāṇenāntaḥkṛte nigīrṇe anyasminnāropaviṣaye sati sādhyavasānā syāt //11//</p>
         
         
         <p><span class="bold">bhedāvimau ca sādṛśyātsambandhāntaratastathā /
               gauṇau śuddhau ca vijñeyau ...</span></p>
         
         
         <p>imāvāropādhyavasānarūpau sādṛśyahetū bhedau {gaurvāhīkaḥ} ityatra {gaurayam} ityatra
            ca /
            atra hi svārthasahacāriṇo guṇā jāḍyamāndyādayo lakṣyamāṇā api gośabdasya parārthābhidhāne
            pravṛttinimittatvamupayāntiṃ iti kecit / svārthasahacāriguṇābhedena padārthagatā guṇā
            eva lakṣyante na
            parārtho 'bhidhīyate ityanye / sādhāraṇaguṇāśrayatvena parārtha eva lakṣyate ityapare
            /
            uktaṃ cānyatra
            {abhidheyāvinābhūtapratītirlakṣaṇocyate /
            lakṣyamāṇaguṇairyogādvṛtteriṣṭā tu gauṇatāṃ} iti /
            <span class="it">([Kumārila, Tantravārtika 3,4.12])</span></p>
         
         
         <p>avinābhāvo 'tra saṃbandhamātraṃ na tu nāntarīyakatvam / tattve hi {mañcāḥ krośanti}
            ityādau na lakṣaṇā syāt /
            avinābhāve cākṣepeṇaiva siddherlakṣaṇāyā nopayoga ityuktam /
            {āyurdhṛtam} {āyurevedam} ityādau ca sādṛśyādanyat kāryakāraṇabhāvādi saṃbandhāntaram
            / evamādau ca kāryakāraṇabhāvādilakṣaṇapūrve āropādhyavasāne /</p>
         
         
         <p>atra gauṇabhedayorbhede 'pi tādrūpyapratītiḥ sarvathaivābhedāvagamaśca prayojanam
            / śuddhabhedayostvanyavailakṣaṇyenāvyabhicāreṇa ca kāryakāritvādi /</p>
         
         
         <p>kvacit tādarthyādupacāraḥ / yathā indrārthā sthūṇā indraḥ / kvacit svasvāmibhāvāt
            / yathā rājakīyaḥ puruṣo rājā / kvacit avayavāvayavibhāvāt / yathā agrahasta ityatrāgramātre
            'vayave hastaḥ / kvacit tātkarmyāt / yathā atakṣā takṣā //</p>
         
         
         <p class="bold">... lakṣaṇā tena ṣaḍvidhā // MKpr-K_12 //</p>
         
         
         <p>ādyabhedābhyāṃ saha //12//</p>
         
         
         <p>sā ca</p>
         
         
         <p class="bold">vyaṅgyena rahitā rūḍhau sahitā tu prayojane /</p>
         
         
         <p>prayojanaṃ hi vyañjanavyāpāragamyameva //</p>
         
         
         <p><span class="bold">tacca gūḍhamagūḍhaṃ vā ...</span></p>
         
         
         <p>tacceti vyaṅgyam / gūḍhaṃ yathā</p>
         
         
         <p>  {mukhaṃ vikasitasmitaṃ vaśitavakrima prekṣitaṃ
            samucchalitavibhramā gatirapāstasaṃsthā matiḥ /
            uro mukulitastanaṃ jaghanamaṃsavandhoddhuraṃ
            batenduvadanātanau taruṇimodgamo modate //9//}
            <span class="it">(Abhinavagupta's Dhvanyālokalocana)</span></p>
         
         
         <p>agūḍhaṃ yathā</p>
         
         
         <p>  {śrīparicayājjaḍā api bhavantyabhijñā vidagdhacaritānām /
            upadiśati kāminīnāṃ yauvanamada eva lalitāni //10//}
            <span class="it">(Vallabhadeva's Subhāṣitāvali)</span></p>
         
         
         <p>atropadiśatīti //</p>
         
         
         <p class="bold">... tadeṣā kathitā tridhā // MKpr-K_13 //</p>
         
         
         <p>avyaṅgyā gūḍhavyaṅgyā agūḍhavyaṅgyā ca //13//</p>
         
         
         <p><span class="bold">tadbhūrlākṣiṇikas ...</span></p>
         
         
         <p>śabda iti saṃbadhyate / tadbhūstadāśrayaḥ //</p>
         
         
         <p class="bold">... tatra vyāpāro vyañjanātmakaḥ /</p>
         
         
         <p>kuta ityāha</p>
         
         
         <p class="bold">yasya pratītimādhātuṃ lakṣaṇā samupāsyate // MKpr-K_14 //</p>
         
         
         <p class="bold">phale śabdaikagamye 'tra vyañjanānnāparā kriyā /</p>
         
         
         <p>
            prayojanapratipipādayiṣayā yatra lakṣaṇayā śabdaprayogastatra nānyatastatpratītirapi
            tu tasmādeva śabdāt /<br />
            na cātra vyañjanādṛte 'nyo vyāpāraḥ //
            </p>
         
         
         <p>tathāhi</p>
         
         
         <p><span class="bold">nābhidhā samayābhāvāt ...</span></p>
         
         
         <p>gaṅgāyāṃ ghoṣa ityādau ye pāvanatvādayo dharmāstaṭādau pratīyante na tatra gaṅgādiśabdāḥ
            saṃketitāḥ //</p>
         
         
         <p class="bold">hetvabhāvānna lakṣaṇā // MKpr-K_15 //</p>
         
         
         <p>mukhyārthabādhāditrayaṃ hetuḥ //15//</p>
         
         
         <p>tathā ca</p>
         
         
         <p class="bold">
            lakṣyaṃ na mukhyaṃ nāpyatra bādho yogaḥ phalena no /<br />
            na prayojanametasmin na ca śabdaḥ skhaladgatiḥ // MKpr-K_16 //
            </p>
         
         
         <p>yathā gaṅgāśabdaḥ srotasi sabādha iti taṭaṃ lakṣayati tadvat yadi taṭe 'pi sabādhaḥ
            syāt tat prayojanaṃ lakṣayet /
            na ca taṭaṃ mukhyo 'rthaḥ / nāpyatra bādhaḥ / na ca gaṅgāśabdārthasya taṭasya pāvanatvādyairlakṣaṇīyaiḥ
            saṃbandhaḥ / nāpi prayojane lakṣye kiñcit prayojanam / nāpi gaṅgāśabdastaṭamiva prayojanaṃ
            pratipādayitumasamarthaḥ //16//</p>
         
         
         <p class="bold">evamapyanavasthā syād yā mūlakṣayakāriṇī /</p>
         
         
         <p>evamapi prayojanaṃ cellakṣyate tat prayojanāntareṇeti tadapi prayojanāntareṇeti prakṛtāpratītikṛt
            anavasthā bhavet //</p>
         
         
         <p>nanu pāvanatvādidharmayuktameva taṭaṃ lakṣyate / {gaṅgāyāstaṭe ghoṣaḥ} ityato 'dhikasyārthasya
            pratītiśca prayojanamiti viśiṣṭe lakṣaṇā tatkiṃ vyañjanayetyāha</p>
         
         
         <p class="bold">prayojanena sahitaṃ lakṣaṇīyaṃ na yujyate // MKpr-K_17 //</p>
         
         
         <p>kuta ityāha</p>
         
         
         <p class="bold">jñānasya viṣayo hyanyaḥ phalamanyadudāhṛtam /</p>
         
         
         <p>pratyakṣādernīlādirviṣayaḥ phalaṃ tu prakṭatā saṃvittirvā //</p>
         
         
         <p><span class="bold">viśiṣṭe lakṣaṇā naivaṃ ...</span></p>
         
         
         <p>vyākhyātam //</p>
         
         
         <p class="bold">... viśeṣāḥ syustu lakṣite // MKpr-K_18 //</p>
         
         
         <p>taṭādau viśeṣāḥ pāvanatvādayaste cābhidhātātparyalakṣaṇābhyo vyāpārāntareṇa gamyāḥ
            / tacca vyañjanadhvananadyotanādiśabdavācyamavaśyameṣitavyam //18//</p>
         
         
         <p>evaṃ lakṣaṇāmūlaṃ vyañjakatvamuktam // abhidhāmūlaṃ tvāha ----</p>
         
         
         <p class="bold">
            anekārthasya śabdasya vācakatve niyantrite /<br />
            saṃyogādyairavācyārthadhīkṛdvyāpṛtirañjanam // MKpr-K_19 //
            </p>
         
         
         <p>
              {saṃyogo viprayogaśca sāhacaryaṃ virodhitā /<br />
              arthaḥ prakaraṇaṃ liṅgaṃ śabdasyānyasya saṃnidhiḥ //
            </p>
         
         
         <p>
              sāmarthyamaucitī deśaḥ kālo vyaktiḥ svarādayaḥ /<br />
              śabdārthasyānavacchede viśeṣasmṛtihetavaḥ //}
            </p>
         
         <p><span class="it">([Bhartṛhari, Vākyapadīya 2.315-316])</span></p>
         
         
         <p>ityuktadiśā
            saśaṅkhacakro hariḥ aśaṅkhacakro harirityucyate / rāmalakṣmaṇāviti dāśarathau / rāmārjunagatistayoriti
            bhārgavakārtavīryayoḥ / sthāṇuṃ bhaja bhavacchide, iti hare / sarvaṃ jānāti deva iti
            yuṣmadarthe /
            kupito makaradhvaja iti kāme / devasya purārāteriti śaṃbhau / madhunā mattaḥ kokila
            iti vasante / pātu vo dayitāmukhamiti sāṃmukhye / bhātyatra parameśvara iti rājadhānīrūpāt
            deśādrājani / citrabhānurvibhātīti dine ravau rātrau vahnau /
            mitraṃ bhātīti suhṛdi mitro bhātīti ravau / indraśatrurityādau vede eva na kāvye svaro
            viṣeṣapratītikṛt /</p>
         
         
         <p>ādigrahaṇāt</p>
         
         
         <p>  {eddahamettatthaṇiā eddahamettehi acchivattehiṃ /
            eddahamettāvatthā eddahamettehiṃ diaehiṃ //11//}
            
            <p>
                 [etāvanmātrastankā etāvanmātrābhyāmakṣipatrābhyām /<br />
                 etāvanmātrāvasthā etāvanmātrairdivasaiḥ //]
               </p>
            <span class="it">(Hāla's Gāthāsaptaśatī 973)</span></p>
         
         
         <p>ityādāvabhinayādayaḥ /
            itthaṃ saṃyogādibhirarthāntarābhidhāyakatve nivārite 'pyanekārthasya śabdasya yat
            kvacidarthāntarapratipādanaṃ tatra nābhidhā niyamanāttasyāḥ / na ca lakṣaṇā mukhyārthabādhādyabhāvāt
            / api tvañjanaṃ vyañjanameva vyāpāraḥ / yathā</p>
         
         
         <p>  {bhadrātmano duradhirohatanorviśāla
            vaṃśonnateḥkṛtaśilīmukhavigrahasya /
            yasyānupaplutagateḥ paravāraṇasya
            dānāmbusekasubhagaḥ satataṃ karobhūt //12//}
            <span class="it">(Śivasvāmin's Kapphinābhyudaya 1.38)</span></p>
         
         
         <p>//19//</p>
         
         
         <p><span class="bold">tadyukto vyañjakaḥ śabdo ...</span></p>
         
         
         <p>tadyukto vyañjanayuktaḥ</p>
         
         
         <p class="bold">
            ... yatso 'rthāntarayuk tathā /<br />
            artho 'pi vyañjakastatra sahakāritayā mataḥ // MKpr-K_20 //
            </p>
         
         
         <p>tatheti vyañjakaḥ //20//</p>
         
         
         <p>iti kāvyaprakāśe śabdārthasvarūpanirṇayo nāma dvitīya ullāsaḥ ||2||</p>
         
         
         <p>===========================================</p>
         
         
         <p>tṛtīya ullāsaḥ</p>
         
         
         <p><span class="bold">arthāḥ proktāḥ purā teṣām ...</span></p>
         
         
         <p>arthāḥ vācyalakṣyavyaṅgyāḥ / teṣāṃ vācakalākṣaṇikavyañjakānām //</p>
         
         
         <p class="bold">... arhtavyañjakatocyate /</p>
         
         
         <p>kīdṛśītyāha ----</p>
         
         
         <p class="bold">vaktṛboddhavyakākūnāṃ vākyavācyānyasannidheḥ // MKpr-K_21 //</p>
         
         
         <p class="bold">
            prastāvadeśakālādervaiśiṣṭyāt pratibhājuṣām /<br />
            yo 'rthasyānyārthadhīheturvyāpāro vyaktireva sā // MKpr-K_22 //
            </p>
         
         
         <p>boddhavyaḥ pratipādyaḥ / kākurdhvanervikāraḥ / prastāvaḥ prakaraṇam /
            arthasya vācyalakṣyavyaṅgyātmanaḥ /
            krameṇodāharaṇāni /</p>
         
         
         <p>  {a_ipihulaṃ jalakuṃbhaṃ ghettūṇa samāgadahmi sahi turi_aṃ /
            samase_asalilaṇīsāsaṇīsahā vīsamāmi khaṇaṃ //13//}
            
            <p>
                 [atipṛthulaṃ jalakumbhaṃ gṛhītvā samāgatāsmi sakhi tvaritam /<br />
                 śramasvedasalilaniḥśvāsaniḥsahā viśrāmyāmi kṣaṇam //]
               </p>
            <span class="it">(Hāla's Gāthāsaptaśatī 989)</span></p>
         
         
         <p>atra cauryaratahopanaṃ gamyate /</p>
         
         
         <p>  {oṇṇiddaṃ dobballaṃ cintā alasattaṇaṃ saṇīsasi_aṃ /
            maha mandabhā_iṇī_e keraṃ sahi tuha vi ahaha parihava_i //14//}
            
            <p>
                 [aunnidryaṃ daurbalyaṃ cintālasatvaṃ saniścasitam /<br />
                 mama mandabhāginyāḥ krṭe sakhi tvāmapyahaha paribhavati //]
               </p>
            <span class="it">(Hāla's Gāthāsaptaśatī 956)</span></p>
         
         
         <p>atra dūtyāstatkāmukopabhogo vyajyate /</p>
         
         
         <p>  {tathābhūtāṃ dṛṣṭvā nṛpasadasi pāñcālatanayāṃ
            vane vyādhaiḥ sārdhaṃ suciramuṣitaṃ valkaladharaiḥ /
            virāṭasyāvāse sthitamanucitārambhanibhṛtaṃ
            guruḥ khedaṃ khinne mayi bhajati nādyāpi kuruṣu //15 [=220]//}
            <span class="it">(Bhaṭṭanārāyaṇa's Veṇīsaṃhāra 1.11)</span></p>
         
         
         <p>atra mayi na yogyaḥ khedaḥ kuruṣu tu yogya iti kākvā prakāśyate /
            na ca vācyasiddhyaṅgamatra kākuriti guṇībhūtavyaṅgyatvaṃ śaṅgyam /
            praśnamātreṇāpi kākorviśrānteḥ /</p>
         
         
         <p>  {ta_i_ā maha gaṇḍatthalaṇimiaṃ diṭṭhiṃ ṇa ṇesi aṇṇatto /
            eṇhiṃ sacce_a ahaṃ te a kavālā ṇa sā diṭṭhī //16//}
            
            <p>
                 [tadā mama gaṇḍasthalanimagnāṃ dṛṣṭiṃ nānaiṣīratnyatra /<br />
                 idānīṃ saivāhaṃ tau ca kapolau na ca sā dṛṣṭiḥ //]
               </p>
            <span class="it">(Hāla's Gāthāsaptaśatī 939)</span></p>
         
         
         <p>atra matsakhīṃ kapolapratibimbitāṃ paśyataste dṛṣṭiranyaivābhūt calitāyāṃ tu tasyāmanyaiva
            jātetyaho pracchannakāmukatvaṃ te iti vyajyate /</p>
         
         
         <p>{uddeśo 'yaṃ sarasakadalīśreṇiśobhātiśāyī
            kuñjotkarṣāṅkuritaramaṇīvibhramo narmadāyāḥ /
            kiṃ caitasmin suratasuhṛdastanvi te vānti vātā
            yeṣāmagre sarati kalitākāṇḍakopo manobhūḥ //17//}
            <span class="it">(Kuntaka's Vakroktijīvita 1.93)</span></p>
         
         
         <p>atra ratārthaṃ praviśeti vyaṅgyam /</p>
         
         
         <p>  {ṇolle_i aṇollamaṇā attā maṃ gharabharammi sa_alammi /
            khaṇamettaṃ ja_i saṃjhā_i ho_i ṇa va ho_i vīsāmo //18//}
            
            <p>
                 [nudatyanārdramanāḥ śvaśrūrmāṃ gṛhabhare sakale /<br />
                 kṣaṇamātraṃ yadi saṃdhyāyāṃ bhavati na vā bhavati viśrāmaḥ //]
               </p>
            <span class="it">(Hāla's Gāthāsaptaśatī 875)</span></p>
         
         
         <p>atra saṃdhyā saṃketakāla iti taṭasthaṃ prati kayāciddyotyate /</p>
         
         
         <p>  {suvva_i samāgamissadi tujjha pi_o añjaṃ paharametteṇa /
            eme a kitti ciṭṭhasi tā sahi sañjesu karaṇijjaṃ //19//}
            
            <p>
                 [śrūyate samāgamiṣyati tava priyo 'dya praharamātreṇa /<br />
                 evameva kimiti tiṣṭhasi tat sakhi sajjaya karaṇīyam //]
               </p>
            <span class="it">(Hāla's Gāthāsaptaśatī 962)</span></p>
         
         
         <p>atropapatiṃ pratyabhisartuṃ prastutā na yuktamiti kayācinnivāryate /</p>
         
         
         <p>  {anyatra yūyaṃ kusumāvacāyaṃ kurudhvamatrāsmi karomi sakhyaḥ /
            nāhaṃ hi dūraṃ bhramituṃ samarthā prasīdatāyaṃ racitoñjalirvaḥ //20//}
            <span class="it">(Govindaṭhakkura's Kāvyapradīpa)</span></p>
         
         
         <p>atra vivikto 'yaṃ deśa iti pracchannakāmukastvayābhisāryatāmiti āśvastāṃ prati kayācinnivedyate
            /</p>
         
         
         <p>  {guru_aṇaparavasa pi_a kiṃ bhaṇāmi tu_i mandabhāiṇī aha_aṃ /
            ajja pavāsaṃ vaccasi vacca sa_aṃ jevva suṇasi karaṇijjaṃ //21//}
            
            <p>
                 [gurujanaparavaśa priya kiṃ bhaṇāmi tava mandabhāginī ahakam /<br />
                 adya pravāsaṃ vrajasi vraja svayameva śroṣyasi karaṇīyam //]
               </p>
            <span class="it">(Hāla's Gāthāsaptaśatī 851)</span></p>
         
         
         <p>atrādya madhusamaye yadi vrajasi tadāhaṃ tāvat na bhavāmi
            tava tu na jānāmi gatimiti vyajyate / //</p>
         
         
         <p>ādigrahaṇācceṣṭādeḥ / tatra ceṣṭāyā yathā ---</p>
         
         
         <p>  {dvāropāntanirantare mayi tayā saundaryasāraśriyā
            prollāsyoruyugaṃ parasparasamāsaktaṃ samāsāditam /
            ānītaṃ purataḥ śiroṃśukamadhaḥ kṣipte cale locane
            vācastatra nivāritaṃ prasaraṇaṃ saṃkocite dorlate //22//}
            <span class="it">(Govindaṭhakkura's Kāvyapradīpa)</span></p>
         
         
         <p>atra ceṣṭayā pracchannakāntaviṣaya ākūtaviśeṣo dhvanyate /
            nirākāṅkṣapratipattaye prāptāvasaratayā ca punaḥ punarudāhriyate / vaktrādīnāṃ mithaḥsaṃyoge
            dvikādibhedena /
            anena krameṇa lakṣyavyaṅgyayośca vyañjakatvamudāhāryam //21-22//</p>
         
         
         <p class="bold">
            śabdapramāṇavedyo 'rtho vyanaktyarthāntaraṃ yataḥ /<br />
            arthasya vyañjakatve tacchabdasya sahakāritā // MKpr-K_23 //
            </p>
         
         
         <p>śabdeti / nahi pramāṇāntaravedyo 'rtho vyañjakaḥ //23//</p>
         
         
         <p>iti śrīkāvyaprakāśe 'rthavyañjakatānirṇayo nāma tṛtīya ullāsaḥ //3//</p>
         
         
         <p>=================================================================</p>
         
         
         <p>caturtha ullāsaḥ</p>
         
         
         <p>yadyapi śabdārthayornirṇaye kṛte doṣaguṇāla.amkārāṇāṃ svarūpamabhidhānīyaṃ tathāpi
            dharmiṇi pradarśite dharmāṇāṃ heyopādeyatā jñāyata iti prathamaṃ kāvyabhedāt āha ----</p>
         
         
         <p class="bold">
            avivakṣitavācyo yastatra vācyaṃ bhaveddhvanau /<br />
            arthāntare saṅkramitamatyantaṃ vā tiraskṛtam // MKpr-K_24 //
            </p>
         
         
         <p>lakṣaṇāmūlagūḍhavyaṅgyaprādhānye satyeva avivakṣitaṃ vācyaṃ yatra sa 'dhvanau'; ityanuvādāt
            dhvaniriti jñeyaḥ /
            tatra ca vācyaṃ kvacidanupayujyamānatvādarthāntare pariṇamitam / yathā</p>
         
         
         <p>  {tvāmasmi vacmi viduṣāṃ samavāyo 'tra tiṣṭhati /
            ātmīyāṃ matimāsthāya sthitimatra vidhehi tat //23//}
            <span class="it">(Rudraṭa's Kāvyālaṅkāra 6.15)</span></p>
         
         
         <p>atra vacanādi upadeśādirūpatayā pariṇamati /
            kvacidanupapadyamānatayā atyantaṃ tiraskṛtam / yathā ----</p>
         
         
         <p>  {upakṛtaṃ bahu tatra kimucyate sujanatā prathitā bhavatā param /
            vidadhadīdṛśameva sadā sakhe sukhitamāssva tataḥ śaradāṃ śatam //24//}
            <span class="it">(Abhinavagupta's Dhvanyālokalocana)</span></p>
         
         
         <p>etad apakāriṇaṃ prati viparītalakṣaṇayā kaścidvakti //24//</p>
         
         
         <p class="bold">vivakṣitaṃ cānyaparaṃ vācyaṃ yatrāparastu saḥ /</p>
         
         
         <p>anyaparaṃ vyaṅgyaniṣṭham / eṣa ca</p>
         
         
         <p class="bold">ko 'pyalakṣyakramavyaṅgyo lakṣyavyaṅgyakramaḥ paraḥ // MKpr-K_25 //</p>
         
         
         <p>alakṣyeti / na khalu vibhāvānubhāvavyabhicāriṇa eva rasaḥ / api tu rasastaiḥ ityasti
            kramaḥ / sa tu lāghavānna lakṣyate //25//</p>
         
         
         <p>atra</p>
         
         
         <p class="bold">
            rasabhāvatadābhāvabhāvaśāntyādirakramaḥ /<br />
            bhinno rasādyalaṅkārādalaṅkāryatayā sthitaḥ // MKpr-K_26 //
            </p>
         
         
         <p>ādigrahaṇād bhāvodayabhāvasaṃdhibhāvaśabalatvāni / pradhānatayā yatra sthito rasādistatrālaṅkāryaḥ
            yathodāhariṣyate / anyatra tu pradhāne vākyārthe yatrāṅgabhūto rasādistatra guṇībhūtavyaṅgye
            rasavatpreyaūrjasvisamāhitādayo 'laṅkārāḥ / te ca guṇībhūtavyaṅgyābhidhāne udāhariṣyante
            //26//</p>
         
         
         <p>tatra rasasvarūpamāha --</p>
         
         
         <p class="bold">
            kāraṇānyatha kāryāṇi sahakārīṇi yāni ca /<br />
            ratyādeḥ sthāyino loke tāni cennāṭyakāvyayoḥ // MKpr-K_27 //
            </p>
         
         
         <p class="bold">
            vibhāvā anubhāvāstat kathyante vyabhicāriṇaḥ /<br />
            vyaktaḥ sa tairvibhāvādyaiḥ sthāyī bhāvo rasaḥ smṛtaḥ // MKpr-K_28 //
            </p>
         
         
         <p>uktaṃ hi bharatena {vibhāvānubhāvavyabhicārisaṃyogād rasaniṣpattiḥ} iti</p>
         
         
         <p>etadvivṛṇvate ---- {vibhāvairlalanodyānādibhirālambanoddīpanakāraṇaiḥ ratyādiko bhāvo
            janitaḥ anubhāvaiḥ kaṭākṣabhujākṣepaprabhṛtibhiḥ kāryaiḥ pratītiyogyaḥ kṛtaḥ vyabhicāribhirnirvedādibhiḥ
            sahakāribhirupacito mukhyayā vṛttyā rāmādāvanukārye tadrūpasaṃdhānānnartake 'pi pratīyamāno
            rasaḥ} iti bhaṭṭalollaṭaprabhṛtayaḥ /</p>
         
         
         <p>rāma evāyam ayameva rāma iti {na rāmo 'yam} ityauttarakālike bādhe rāmo 'yam iti rāmaḥ
            syādvā na vāyam iti rāmasadṛśyo 'yam iti ca samyaṅmithyāsaṃśayasādṛśyapratītibhyo
            vilakṣaṇayā citraturagādinyāyena rāmo 'yamiti pratipattyā grāhye naṭe</p>
         
         
         <p>  {seyaṃ mamāṅgeṣu sudhārasacchaṭā supūrakarpūraśalākikā dṛśoḥ /
            manorathaśrīrmanasaḥ śarīriṇī prāṇeśvarī locanagocaraṃ gatā //25//}
            <span class="it">(Subhāṣitaratnabhāṇḍāgāra 273/6)</span></p>
         
         
         <p>  {daivādahamadya tayā capalāyatanetrayā viyuktaśca /
            aciralavilolajaladaḥ kālaḥ samupāgataścāyam //26//}
            <span class="it">(Rudraṭa's Kāvyālaṅkāra 7.29)</span></p>
         
         
         <p>ityādikāvyānusaṃdhānabalācchikṣābhyāsanirvartitasvakāryaprakaṭanena ca naṭenaiva prakāśitaiḥ
            kāraṇakāryasahakāribhiḥ kṛtrimairapi tathānabhimanyamānairvibhāvādiśabdavyapadeśyaiḥ
            {saṃyogāt}, gamyagamakabhāvarūpāt anumīyamāno 'pi vastusaudaryabalādrasanīyatvenānyānumīyamānavilakṣaṇaḥ
            sthāyitvena saṃbhāvyamāno ratyādirbhāvastatrāsannapi sāmājikānāṃ vāsanayā carvyamāṇo
            rasa iti śrīśaṅkukaḥ /</p>
         
         
         <p>na tāṭasthyena nātmagatatvena rasaḥ pratīyate notpadyate nābhivyajyate api tu kāvye
            nāṭye cābhidhāto dvitīyena vibhāvādisādhāraṇīkaraṇātmanā bhāvakatvavyāpāreṇa bhāvyamānaḥ
            sthāyī sattvodrekaprakāśānandamayasaṃvidviśrāntisatattvena bhogena bhujyate iti bhaṭṭanāyakaḥ
            /</p>
         
         
         <p>loke pramadābhiḥ sthāyyanumāne 'bhyāsapāṭavavatāṃ kāvye nāṭye ca taireva kāraṇatvādiparihāreṇa
            vibhāvanādivyāpāravattvādalaukikavibhāvādiśabdavyavahāryairmamaivaite śatrorevaite
            taṭasthasyaivaite na mamaivaite
            na śatrorevaite na taṭasthasyaivaite iti saṃbandhaviśeṣasvīkāraparihāraniyamānadhyavasāyāt
            sādhāraṇyena pratītairabhivyaktaḥ sāmājikānāṃ vāsanātmatayā sthitaḥ sthāyī ratyādiko
            niyatapramātṛgatatvena sthito 'pi
            sādhāraṇopāyabalāt tatkālavigalitaparimitapramātṛbhāvavaśonmiṣitavedyāntarasaṃparkaśūnyāparimitabhāvena
            pramātrā sakalasahṛdayasaṃvādabhājā sādhāraṇyena svākāra ivābhinno 'pi gocarīkṛtaścarvyamāṇataikaprāṇovibhāvādijīvitāvadhiḥ
            pānakarasanyāyena carvyamāṇaḥ pura iva parisphuran hṛdayamiva praviśan sarvāṅgīṇamivāliṅgan
            anyat
            sarvamiva tirodadhat brahmāsvādamivānubhāvayan alaukikacamatkārakārī śṛṅgārādiko rasaḥ
            / sa ca na kāryaḥ / vibhāvādivināṃśe 'pi tasya saṃbhavaprasaṅgāt / nāpi jñāpyaḥ siddhasya
            tasyāsaṃbhavāt /
            api tu vibhāvādibhirvyañjitaścarvaṇīyaḥ / kārakajñāpakābhyāmanyat kva dṛṣṭamiti cet
            na kvaciddṛṣṭamityalaukikasiddherbhūṣaṇametanna dūṣaṇam / carvaṇāniṣpattyā tasya niṣpattirupacariteti
            kāryo 'pyucyatām /
            laukikapratyakṣādipramāṇatāṭasthyāvabodhaśālimitayogijñānavedyāntarasaṃsparśarahitasvātmamātraparyavasitaparimitetarayogisaṃvedanavilakṣaṇalokottarasvasaṃvedanagocara
            iti pratyeyo 'pyabhidhīyatām / tadgrāhakaṃ ca na nirvikalpakaṃ vibhāvādiparāmarśapradhānatvāt
            / nāpi savikalpakaṃ carvyamāṇasyālaukikānandamayasya svasaṃvedanasiddhatvāt / ubhayābhāvasvarūpasya
            cobhayātmakatvamapi pūrvavallokottaratāmeva gamayati na tu
            virodhamiti śrīmadācāryābhinavaguptapādāḥ //</p>
         
         
         <p>vyāghrādayo vibhāvā bhayānakasyeva vīrādbhutaraudrāṇām aśrupātādayo 'nubhāvāḥ śṛṅgārasyeva
            karuṇabhayānakayoḥ
            cintādayo vyabhicāriṇaḥ śṛṅgārasyaeva vīrakaruṇabhayānakānām iti pṛthaganaikāntikatvāt
            sūtre militā nirdiṣṭāḥ /</p>
         
         
         <p>  {viyadalimalināmbugarbhameghaṃ
            madhukarakokilakūjitairdiśāṃ śrīḥ /
            dharaṇirabhinavāṅkurāṅkaṭaṅkā
            praṇatipare dayite prasīda mugdhe //27//}
            <span class="it">(Govindaṭhakkura's Kāvyapradīpa)</span>
            ityādau</p>
         
         
         <p>  {parimṛditamṛṇālīmlānamaṅgaṃ pravṛttiḥ
            kathamapi parivāraprārthanābhiḥ kriyāsu /
            kalayati ca himāṃśorniṣkalaṅkasya lakṣmīṃ
            abhinavakaridantacchedakāntaḥ kapolaḥ //28//}
            <span class="it">(Bhavabhūti's Mālatīmādhava 1.22)</span>
            ityādau</p>
         
         
         <p>  {durādutsukamāgate vivalitaṃ saṃbhāṣiṇi sphāritaṃ
            saṃśliṣyatyaruṇaṃ gṛhītavasane kiñcāñcitabhrūlatam /
            māninyāścaraṇānativyatikare bāṣpāmbupūrṇekṣaṇaṃ
            cakṣurjātamaho prapañcacaturaṃ jātāgasi preyasi //29//}
            <span class="it">(Amaruśataka 44)</span></p>
         
         
         <p>ityādau ca
            yadyapi vibhāvānāmanubhāvānāmautsukyavrīḍāharṣakopāsūyāprasādānāṃ ca vyabhicāriṇāṃ
            kevalānāmatra sthitiḥ, tathāpyeteṣāmasādhāraṇatvamityanyatamadvayākṣepakatve sati
            nānaikāntikatvamiti //28//</p>
         
         
         <p>tadviśeṣānāha ----</p>
         
         
         <p class="bold">
            sṛṅgārahāsyakaruṇaraudravīrabhayānakāḥ /<br />
            bībhatsādbhutasaṃjñau cetyaṣṭau nāṭye rasāḥ smṛtāḥ // MKpr-K_29 //
            </p>
         
         
         <p>tatra śṛṅgārasya dvau bhedau / saṃbhogo vipralambhaśca / tatrādyaḥ parasparāvalokanāliṅganādharapānaparicumbanādyanantatvādaparicchedya
            eka eva gaṇyate / yathā</p>
         
         
         <p>  {śūnyaṃ vāsagṛhaṃ vilokya śayanādutthāya kiñcicchanair-
            nidrāvyājamupāgatasya suciraṃ nirvarṇya patyurmukham /
            viśrabdhaṃ paricumbya jātapulakāmālokya gaṇḍasthalīṃ
            lajjānamramukhī priyeṇa hasatā bālā ciraṃ cumbitā //30//}
            <span class="it">(Amaruśataka 77)</span></p>
         
         
         <p>tathā</p>
         
         
         <p>  {tvaṃ mugdhākṣi vinaiva kañculikayā dhatse manohāriṇīṃ
            lakṣmīmityabhidhāyini priyatame tadvīṭikāsaṃspṛśi /
            śayyopāntaniviṣṭasasmitasakhīnetrotsavānandito
            niryātaḥ śanakairalīkavacanopanyāsamālījanaḥ //31//}
            <span class="it">(Amaruśataka 23)</span></p>
         
         
         <p>aparastu ---- abhilāṣaviraherṣyāpravāsaśāpahetuka iti pañcavidhaḥ / krameṇodāharaṇam
            ----</p>
         
         
         <p>  {premārdrāḥ praṇayaspṛśaḥ paricayādudgāḍharāgodayāḥ
            tāstā mugdhadṛśo nisargamadhurāśceṣṭā bhaveyurmayi /
            yāsvantaḥkaraṇasya bāhyakaraṇavyāpārarodhī kṣaṇāt
            āśaṃsāparikalpitāsvapi bhavatyānandasāndro layaḥ //32//}
            <span class="it">(Bhavabhūti's Mālatīmādhava 5.7)</span></p>
         
         
         <p>  {anyatra vrajatīti kā khalu kathā nāpyasya tādṛk suhṛd
            yo māṃ necchati nāgataśca hahahā ko 'yaṃ vidheḥprakramaḥ /
            ityalpetarakalpanākavalitasvāntā niśāntāntare
            bālā vṛttavivartanavyatikarā nāpnoti nidrāṃ niśi //33//}
            <span class="it">(Govindaṭhakkura's Kāvyapradīpa)</span></p>
         
         
         <p>eṣā virahotkaṇṭhitā /</p>
         
         
         <p>  {sā patyuḥ prathamāparādhasamaye sakhyopadeśaṃ vinā
            no jānāti savibhramāṅgavalanāvakroktisaṃsūcanam /
            svacchairacchakapolamūlagalitaiḥ paryastanetrotpalā
            bālā kevalameva roditi luṭhallolālakairaśrubhiḥ //34//}
            <span class="it">(Amaruśataka 29)</span></p>
         
         
         <p>  {prasthānaṃ valayaiḥ kṛtaṃ priyasakhairasrairajasraṃ gataṃ
            dhṛtyā na kṣaṇamāsitaṃ vyavasitaṃ cittena gantuṃ puraḥ /
            yātuṃ niścitacetasi priyatame sarve samaṃ prasthitā
            gantavye sati jīvita priyasuhṛtsārthaḥ kimu tyajyate //35//}
            <span class="it">(Amaruśataka 35)</span></p>
         
         
         <p>  {tvāmālikhya praṇayakupitāṃ dhāturāgaiḥ śilāyā-
            mātmānaṃ te caraṇapatitaṃ yāvadicchāmi kartum /
            asraistāvanmuhurupacitairdṛṣṭirālupyate me
            krūrastasminnapi na sahate saṃgamaṃ nau kṛtāntaḥ //36//}
            <span class="it">(Kālidāsa's Meghadūta, Uttaramegha 44)</span></p>
         
         
         <p>  {ākuñcya pāṇimaśucñci mama mūrdhni veśyā
            mantrābhasāṃ pratipadaṃ pṛṣataiḥ pavitre /
            tārasvaraṃ prathitathūtkamadātprahāraṃ
            hāhā hato 'hamiti roditi viṣṇuśarmā //37//}
            <span class="it">(Govindaṭhakkura's Kāvyapradīpa)</span></p>
         
         
         <p>  {hā mātastvaritāsi kutra kimidaṃ hā devatāḥ kvāśiṣaḥ
            dhik prāṇān patito 'śanirhutavahaste 'ṅgeṣu dagdhe dṛśau /
            itthaṃ ghargharamadhyaruddhakaruṇāḥ paurāṅganānāṃ gira-
            ścitrasthānapi rodayanti śatadhā kurvanti bhittīrapi //38//}
            <span class="it">(Nārāyaṇabhaṭṭa,Jayantabhaṭṭollekhaḥ)</span></p>
         
         
         <p>  {kṛtamanumataṃ dṛṣṭaṃ vā yairidaṃ gurupātakaṃ
            manujapaśubhirnirmaryādairbhavadbhirudāyudhaiḥ /
            narakaripuṇā sārdha teṣāṃ sabhīmakirīṭinā-
            mayamaha[ma]sṛṅmedomāṃsaiḥ karomi diśāṃ balim //39//}
            <span class="it">(Bhaṭṭanārāyaṇa's Veṇīsaṃhāra 3.24)</span></p>
         
         
         <p>  {kṣudrā saṃtrāsamete vijahita harayaḥ kṣuṇṇaśakrebhakumbhā
            yuṣmaddeheṣu lajjāṃ dadhati paramamī sāyakā niṣpatantaḥ /
            saumitre tiṣṭha pātraṃ tvamasi na hi ruṣāṃ nanvahaṃ meghanādaḥ
            kiñcidbhrūbhaṅgalīlāniyamitajaladhiṃ rāmamanveṣayāmi //40//}
            <span class="it">(Harṣa's Nāgānanda 11.2)</span></p>
         
         
         <p>  {grīvābhaṅgābhirāmaṃ muhuranupatati syandane baddhadṛṣṭiḥ
            paścārdhena praviṣṭaḥ śarapatanabhayādbhūyasā pūrvakāyam /
            darbhairardhāvalīḍhaiḥ śramavivṛtamukhabhraṃśibhiḥ kīrṇavartmā
            paśyodagraplutatvādviyati bahutaraṃ stokamurvyāṃ prayāti //41//}
            <span class="it">(Kālidāsa's Abhijñānaśakuntalam 1.7)</span></p>
         
         
         <p>  {utkṛtyotkṛtya kṛttiṃ prathamamatha pṛthūtsedhabhūyāṃsi māṃsā-
            nyaṃsasphikpṛṣṭhapiṇḍyādyavayavasulabhānyugrapūtīni jagdhvā /
            ārttaḥ paryastanetraḥ prakaṭitadaśanaḥ pretaraṅkaḥ karaṅkā-
            daṅkasthādasthisaṃsthaṃ sthapuṭagatamapi kravyamavyagramatti //42//}
            <span class="it">(Bhavabhūti's Mālatīmādhava 5.16)</span></p>
         
         
         <p>  {citraṃ mahāneṣa batāvatāraḥ kva kāntireṣābhinavaiva bhaṅgiḥ /
            lokottaraṃ dhairyamaho prabhāvaḥ kāpyākṛtirnūtana eṣa sargaḥ //43//}
            <span class="it">(Śrivatsalāñchanācārya's Kāvyaparīkṣā 29)</span></p>
         
         
         <p>eṣāṃ sthāyibhāvānāha----</p>
         
         
         <p class="bold">
            ratirhāsaśca śokaśca krodhotsāhau bhayaṃ tathā /<br />
            jugupsā vismayaśceti sthāyibhāvāḥ prakīrtitāḥ // MKpr-K_30 //
            </p>
         
         
         <p>spaṣṭam //30//</p>
         
         
         <p>vyabhicāriṇo brūte ----</p>
         
         
         <p class="bold">
            nirvedaglāniśaṅkākhyāstathāsūyā madaśramāḥ /<br />
            ālasyaṃ caiva dainyaṃ ca cintā mohaḥ smṛtirdhṛtiḥ // MKpr-K_31 //
            </p>
         
         
         <p class="bold">
            vrīḍā capalatā harṣa āvego jaḍatā tathā /<br />
            garvo viṣāda autsukyaṃ nidrāpasmāra eva ca // MKpr-K_32 //
            </p>
         
         
         <p class="bold">
            suptaṃ prabodhomarṣaścāpyavahitthamathogratā /<br />
            matirvyādhistathonmādastathā maraṇameva ca // MKpr-K_33 //
            </p>
         
         
         <p class="bold">
            trāsaścaiva vitarkaśca vijñeyā vyabhicāriṇaḥ /<br />
            triṃstriśadamī bhāvāḥ samākhyātāstu nāmataḥ // MKpr-K_34 //
            </p>
         
         
         <p>nirvedasyāmaṅgalaprāyasya prathamamanupādeyatve 'pyupādānaṃ vyabhicāritve 'pi sthāyitābhidhānārtham
            / tena</p>
         
         
         <p class="bold">nirvedasthāyibhāvo 'sti śānto 'pi navamo rasaḥ /</p>
         
         
         <p>yathā</p>
         
         
         <p>  {ahau vā hāre vā kusumaśayane vā dṛṣadi vā
            maṇau vā loṣṭe vā balavati ripau vā suhṛdi vā /
            tṛṇe vā straiṇe vā mama samadṛśo yānti divasāḥ
            kvacitpuṇyāraṇye śiva śiva śiveti pralapataḥ //44//}
            <span class="it">(Utpalarāja, Utpalarājīya)</span></p>
         
         
         <p class="bold">ratirdevādiviṣayā vyabhicārī tathāñjitaḥ // MKpr-K_35 //</p>
         
         
         <p><span class="bold">bhāvaḥ proktaḥ ...</span></p>
         
         
         <p>ādiśabdānmunigurunṛpaputrādiviṣayā / kāntāviṣayā tu vyaktā śṛṅgāraḥ /
            udāharaṇam</p>
         
         
         <p>  {kaṇṭhakoṇaviniviṣṭamīśa te kālakūṭamapi me mahāmṛtam /
            apyupāttamamṛtaṃ bhavadvapurbhedavṛtti yadi me na rocate //45//}
            <span class="it">(Utpalarāja, Utpalarājīya)</span></p>
         
         
         <p>  {haratyaghaṃ saṃprati hetureṣyataḥ śubhasya pūrvācaritaiḥ kṛtaṃ śubhaiḥ /
            śarīrabhājāṃ bhavadīyadarśanaṃ vyanakti kālatritaye 'pi yogyatām //46//}
            <span class="it">(Māgha's Siśupālavadha 1.26)</span></p>
         
         
         <p>evamanyadapyudāhāryam / añjitavyabhicārī yathā</p>
         
         
         <p>  {jāne kopaparāṅmukhī priyatamā svapnedya dṛṣṭā mayā
            mā māṃ saṃspṛśa pāṇineti rudatī gantuṃ pravṛttā puraḥ /
            no yāvatparirabhya cāṭuśatakairāśvāsayāmi priyāṃ
            bhrātastāvadahaṃ śaṭhena vidhinā nidrādaridrīkṛtaḥ //47//}
            <span class="it">(Govindaṭhakkura's Kāvyapradīpa)</span></p>
         
         
         <p>atra vidhiṃ pratyasūyā /</p>
         
         
         <p class="bold">... tadābhāsā anaucityapravarttitāḥ /</p>
         
         
         <p>tadābhāsā rasābhāsā bhāvābhāsāśca / tatra rasābhāso yathā</p>
         
         
         <p>  {stumaḥ kaṃ vāmākṣi kṣaṇamapi vinā yaṃ na ramase
            vilebhe kaḥ prāṇān raṇamakhamukhe yaṃ mṛgayase /
            sulagne ko jātaḥ śaśimukhi yamāliṅgasi balāt
            tapaḥśrīḥ kasyaiṣā madananagari dhyāyasi tu yam //48//}
            <span class="it">(Śrivatsalāñchanācārya's Kāvyaparīkṣā 33)</span></p>
         
         
         <p>atrānekakāmukaviṣayamabhilāpaṃ tasyāḥ stuma ityādyanugataṃ bahuvyāpāropādānaṃ vyanakti
            / bhāvābhāso yathā</p>
         
         
         <p>  {rākāsudhākaramukhī taralāyatākṣī
            sā smerayauvanataraṅgitavibhramāṅgī /
            tat kiṃ karomi vidadhe kathamatra maitrīṃ
            tatsvīkṛtivyatikare ka ivābhyupāyaḥ //49//}
            <span class="it">(Śrivatsalāñchanācārya's Kāvyaparīkṣā 34)</span></p>
         
         
         <p>atra cintā anaucityapravartitā / evamanye 'pyudāhāryāḥ //</p>
         
         
         <p class="bold">bhāvasya śāntirudayaḥ sandhiḥ śabalatā tathā // MKpr-K_36 //</p>
         
         
         <p>karameṇodāharaṇam</p>
         
         
         <p>  {tasyāḥ sāndravilepanastanataṭapraśleṣamudrāṅkitaṃ
            kiṃ vakṣaścaraṇānativyatikaravyājena gopāyyate /
            ityukte kva tadityudīrya sahasā tat saṃpramārṣṭuṃ mayā
            sāśliṣṭā(cx: saṃśliṣṭā) rabhasena tatsukhavaśāttanvyā ca tadvismṛtam //50//}
            <span class="it">(Amaruśataka 26)</span></p>
         
         
         <p>atra kopasya /</p>
         
         
         <p>  {ekasmiñ śayane vipakṣaramaṇīnāmagrahe mugdhayā
            sadyo mānaparigrahaglapitayā cāṭūni kurvannapi /
            āvegādavadhīritaḥ priyatamastūṣṇīṃ sthitastatkṣaṇaṃ
            mā bhūtsupta ivetyamandavalitagrīvaṃ punarvīkṣitaḥ //51//}
            <span class="it">(Amaruśataka 22)</span></p>
         
         
         <p>atrautsukyasya /</p>
         
         
         <p>  {utsiktasya tapaḥparākramanidherabhyāgamādekataḥ
            satsaṃgapriyatā ca vīrarabhasotphālaśca māṃ karṣataḥ /
            vaidaihīparirambha eṣa ca muhurścaitanyamāmīlayan
            ānandī haricandanenduśiśirasnigdho ruṇaddhyanyataḥ //52//}
            <span class="it">(Bhavabhtūti's Mahāvīracarita 2.16)</span></p>
         
         
         <p>atrāvegaharṣayoḥ /</p>
         
         
         <p>  {kvākāryaṃ śaśalakṣaṇaḥ kva ca kulaṃ bhūyo 'pi dṛśyeta sā
            doṣāṇāṃ praśamāya na śrutamaho kope 'pi kāntaṃ mukham /
            kiṃ vakṣyantyapakalmaṣāḥ kṛtadhiyaḥ svapne 'pi sā durlabhā
            cetaḥ svāsthyamupaihi kaḥ khalu yuvā dhanyo 'dharaṃ dhāsyati //53//}
            <span class="it">(Kālidāsa's Vikramorvaśīya 4.4)</span></p>
         
         
         <p>
            atra vitarkautsukyamatismaraṇaśaṅkādainyadhṛticintānāṃ śabalatā /<br />
            bhāvasthitistūktā udāhṛtā ca //36//
            </p>
         
         
         <p class="bold">mukhye rase 'pi te 'ṅgitvaṃ prāpnuvanti kadācana /</p>
         
         
         <p>te bhāvaśāntyādayaḥ / aṅgitvaṃ rājānugatavivāhapravṛttabhṛtyavat //</p>
         
         
         <p class="bold">anusvānābhasaṃlakṣyakramavyaṅgyasthitistu yaḥ // MKpr-K_37 //</p>
         
         
         <p class="bold">śabdārthobhayaśaktyutthastridhā sa kathito dhvaniḥ /</p>
         
         
         <p>śabdaśaktimūlānuraṇanarūpavyaṅgyaḥ, arthaśaktimūlānuraṇanarūpavyaṅgyaḥ,
            ubhayaśaktimūlānuraṇanarūpavyaṅgyaśceti trividhaḥ //37//</p>
         
         
         <p>tatra</p>
         
         
         <p class="bold">alaṅkāro 'tha vastveva śabdādyatrāvabhāsate // MKpr-K_38 //</p>
         
         
         <p class="bold">pradhānatvena sa jñeyaḥ śabdaśaktyudbhavo dvidhā /</p>
         
         
         <p>vastveti, analaṅkāraṃ vastumātram / ādyo yathā</p>
         
         
         <p>  {ullāsya kālakaravālamahāmbuvāhaṃ
            devena yena jaraṭhorjitagarjitena /
            nirvāpitaḥ sakala eva raṇe ripūṇāṃ
            dhārājalaistrijagati jvalitaḥ pratāpaḥ //54//}
            <span class="it">(Śivasvāmin's Kapphinābhyudaya 1.24)</span></p>
         
         
         <p>atra vākyasyāsaṃbaddhārthābhidhāyakatvaṃ mā prasāṅkṣīditi prākaraṇikāprākaraṇikayorupamānopameyabhāvaḥ
            kalpanīya ityatropamālaṅkāro vyaṅgyaḥ /</p>
         
         
         <p>  {tigmarucirapratāpo vidhuraniśākṛdvibho madhuralīlaḥ /
            matimānatattvavṛttiḥpratipadapakṣāgraṇīrvibhāti bhavān //55//}
            <span class="it">(Govindaṭhakkura's Kāvyapradīpa)</span></p>
         
         
         <p>atraikaikasya padasya dvipadatve virodhābhāsaḥ /</p>
         
         
         <p>  {amitaḥ samitaḥ prāptairutkarṣairharṣada prabho /
            ahitaḥ sahitaḥ sādhuyaśobhirasatāmasi //56//}
            <span class="it">(Govindaṭhakkura's Kāvyapradīpa)</span></p>
         
         
         <p>atrāpi virodhābhāsaḥ /</p>
         
         
         <p>  {nirupādānasaṃbhāramabhittāveva tanvate /
            jagaccitraṃ namastasmai kalāślādhyāya śūline //57//}
            <span class="it">(Govindaṭhakkura's Kāvyapradīpa)</span></p>
         
         
         <p>atra vyatirekaḥ /
            alaṅkāryasyāpi brāhmaṇaśramaṇanyāyenālaṅkāratā / vastumātraṃ yathā</p>
         
         
         <p>  {panthi_a ṇa ettha sattharamaitthi maṇaṃ pattharatthale gāme /
            uṇṇa_apa_oharaṃ pekhkhiūṇa ja_i vasasi tā vasasu //58//}
            
            <p>
                 [pathika nātra srastaramasti manāk prastarasthale grāme /<br />
                 unnatapayodharaṃ praks.ya yadi vasasi tadā vasa //]
               </p>
            <span class="it">(Hāla's Gāthāsaptaśatī 879)</span></p>
         
         
         <p>atra yadyupabhogakṣamosi tadā āssvetiṃ vyajyate /</p>
         
         
         <p>  {śaniraśaniśca tamuccairnihanti kupyasi narendra yasmai tvam /
            yatra prasīdasi punaḥ sa bhātyudāronudāraśca //59//}
            <span class="it">(Govindaṭhakkura's Kāvyapradīpa)</span></p>
         
         
         <p>aviruddhāvapi tvadanuvartanārthamekaṃ kārya kuruta iti dhvanyate /</p>
         
         
         <p class="bold">arthaśaktyudbhavo 'pyartho vyañjakaḥ saṃbhavī svataḥ // MKpr-K_39 //</p>
         
         
         <p class="bold">
            prauḍhoktimātrātsiddho vā kavestenombhitasya vā /<br />
            vastu vālaṅkṛtirvety ṣaḍbhedo 'sau vyanakti yat // MKpr-K_40 //
            </p>
         
         
         <p class="bold">vastvalaṅkāramathavā tenāyaṃ dvādaśātmakaḥ /</p>
         
         
         <p>svataḥsaṃbhavī na kevalaṃ bhaṇitamātraniṣpanno yāvadbahirapyaucityena saṃbhāvyamānaḥ
            / kavinā pratibhāmātreṇa bahirasannapi nirmitaḥ kavinibaddhena vaktreti vā dvividhopara
            iti trividhaḥ / vastu vālaṅkāro vāsāviti ṣoḍhā vyañjakaḥ / tasya vastu vālaṅkāro vā
            vyaṅgya iti dvādaśabhedo 'rthaśaktyudbhavo dhvaniḥ / krameṇodāharaṇam ----</p>
         
         
         <p>  {alasaśiromaṇi dhuttāṇaṃ aggimo putti dhaṇasamiddhima_o /
            i_a bhaṇi_eṇa ṇa_aṅgī papphullavilo_aṇā jā_ā //60//}
            
            <p>
                 [alasaśiromaṇirdhūrtānāmagrimaḥ putri dhanasamṛddhimayaḥ /<br />
                 iti bhaṇitenanatāṅgī praphullavilocanā jātā //]
               </p>
            <span class="it">(Hāla's Gāthāsaptaśatī 970)</span></p>
         
         
         <p>atra mamaivopabhogya iti vastunā vastu vyajyate /</p>
         
         
         <p>  {dhanyāsi yā kathayasi priyasaṃgame 'pi
            viśrabdhacāṭukaśatāni ratāntareṣu /
            nīvīṃ prati praṇihite tu kare priyeṇa
            sakhyaḥ śapāmi yadi kiñcidapi smarāmi //61//}
            <span class="it">(Śārṅgadharapaddhati)</span></p>
         
         
         <p>atra tvamadhanyā ahaṃ tu dhanyeti vyatirekālaṅkāraḥ /</p>
         
         
         <p>  {darpāndhagandhagajakumbhakapāṭakūṭa-
            saṃkrāntinighnaghanaśoṇitaśoṇaśociḥ /
            vīrairvyaloki yudhi kopakaṣāyakāntiḥ
            kālīkaṭākṣa iva yasya kare kṛpāṇaḥ //62//}
            <span class="it">(Śivasvāmin's Kapphinābhyudaya 1.37)</span></p>
         
         
         <p>atropamālaṅkāreṇa sakalaripubalakṣayaḥ kṣaṇāt kariṣyate iti vastu /</p>
         
         
         <p>  {gāḍhakāntadaśanakṣatavyathāsaṃkaṭādarivadhūjanasya yaḥ /
            oṣṭhavidrumadalānyamocayannirdaśan yudhi ruṣā nijādharam //63//}
            <span class="it">(Viśvanātha's Sāhityadarpaṇa 4.9)</span></p>
         
         
         <p>atra virodhālaṅkāreṇādharanirdaśanasamakālameva śatravo vyāpāditā iti tulyayogitā
            mama kṣatyāpyanyasya kṣatirnivartatāmiti tadbuddhirutprekṣyate ityutprekṣā ca /
            eṣūdāharaṇeṣu svataḥsaṃbhavī vyañjakaḥ /</p>
         
         
         <p>  {kailāsasya prathamaśikhare veṇusaṃmūrchanābhiḥ
            śrutvā kīrtiṃ vibudharamaṇīgīyamānāṃ yadīyām /
            srastāpāṅgāḥ sarasabisinīkāṇḍasaṃjātaśaṅkāḥ
            diṅmātaṅgāḥ śravaṇapuline hastamāvartayanti //64//}
            <span class="it">(Govindaṭhakkura's Kāvyapradīpa)</span></p>
         
         
         <p>atra vastunā yeṣāmapyarthādhigamo nāsti teṣāmapyevamādibuddhijananena camatkāraṃ karoti
            tvatkīrtiriti vastu dhvanyate /</p>
         
         
         <p>  {kesesu balāmoḍi_a teṇa a samarammi ja_asirī gahi_ā /
            jaha kandarāṃhi vihurā tassa daḍhaṃ kaṇṭha_ammi saṃṭhavi_ā //65//}
            
            <p>
                 [keśeṣu balātkāreṇa tena ca samare jayaśrīrgṛhītā /<br />
                 yathā kandarābhirvidhurāstasya dṛḍhaṃ kaṇṭhe saṃsthāpitā //]
               </p>
            <span class="it">(Hāla's Gāthāsaptaśatī 971)</span></p>
         
         
         <p>atra keśagrahaṇāvalokanoddīpitamadanā iva kandarāstadvidhurān kaṇṭhe gṛhṇanti ityutprekṣā
            / ekatra saṃgrāme vijayadarśanāttasyārayaḥ palāyya guhāsu tiṣṭhantīti kāvyaheturalaṅkāraḥ
            / na palāyya gatāstadvairiṇo 'pi tu tataḥ parābhavaṃ saṃbhāvya tān kandarā na tyajantītyapahnutiśca
            /</p>
         
         
         <p>  {gāḍhāliṅgaṇarahasujja-ammi da-i-e lahu samosara-i /
            māṇaṃsiṇīṇa māṇo pīlaṇabhī-a vva hi-a-āhiṃ //66//}
            
            <p>
                 [gāḍhāliṅganarabhasodyate dayite laghu samapasarati /<br />
                 manasvinyāḥ mānaḥ pīḍanabhīta iva hṛdayāt //]
               </p>
            <span class="it">(Hāla's Gāthāsaptaśatī 934)</span></p>
         
         
         <p>atrotprekṣayā pratyāliṅganādi tatra vijṛmbhate iti vastu /</p>
         
         
         <p>  {jā ṭheraṃvva hasantī ka-iva-aṇaṃburuhavaddhaviṇivesā /
            dāve-i bhu-aṇamaṇḍalamaṇṇaṃ vi-a ja-a-i sā vāṇī //67//}
            
            <p>
                 [yā sthaviramiva hasantī kavivadanāmburuhabaddhaviniveśā /<br />
                 darśayati bhuvanamaṇḍalamanyadiva jayati sā vāṇī //]
               </p>
            <span class="it">(Hāla's Gāthāsaptaśatī 982)</span></p>
         
         
         <p>atrotprekṣayā camatkāraikakāraṇaṃ navaṃ navaṃ jagat ajaḍāsanasthā nirmimīte iti vyatirekaḥ
            / eṣu kaviprauḍhoktimātraniṣpanno vyañjakaḥ /</p>
         
         
         <p>  {je laṅkāgirimehalāse khali-ā saṃbhogakhiṇṇora-i-
            phārupphullaphaṇāvalīkavalaṇe pattā dariddattaṇaṃ /
            te ehṇiṃ mala-ānilā virahiṇīṇīsāsasaṃpakkiṇo
            jādā jhatti sisuttaṇe vi bahalā tāruṇṇapuṇṇā vi-a //68//}
            
            <p>
                 [ye laṅkāgirimekhalāsu skhalitāḥ saṃbhogakhinnoragī-<br />
                 sphārotphullaphaṇāvalīkavalane prāptā daridratvam /<br />
                 ta idānīṃ malayānilā virahiṇīniḥśvāsasaṃparkiṇaḥ<br />
                 jātā jhaṭiti śiśutve 'pi bahalāstāruṇyapūrṇā iva //]
               </p>
            <span class="it">(Rājaśekhara's Karpūramañjarī 1.19)</span></p>
         
         
         <p>atra niḥśvāsaiḥ prāptaiśvaryā vāyavaḥ kiṃ kiṃ na kurvantīti vastunā vastu vyajyate
            /</p>
         
         
         <p>  {sahi vira-i-ūṇa māṇassa majjha dhīrattaṇeṇa āsāsaṃ /
            pi-adaṃsaṇavihaṅkhalelakkhaṇammi sahasatti teṇa osari-aṃ //69//}
            
            <p>
                 [sakhi viracayya mānasya mama dhīratvenāśvāsam /<br />
                 priyadarśanaviśṛṅkhalakṣaṇe sahaseti tenāpasṛtam //]
               </p>
            <span class="it">(Hāla's Gāthāsaptaśatī 936)</span></p>
         
         
         <p>atra vastunākṛte 'pi prārthane prasanneti vibhāvanā priyadarśanasya saubhāgyabalaṃ
            dhairyeṇa soḍhuṃ na śakyate ityutprekṣā vā /</p>
         
         
         <p>  {ollollakara-ara-akhkha-ehi tuha lo-aṇesu maha diṇṇaṃ /
            rattaṃsu-aṃ pasā-o koveṇa puṇo ime ṇa akkami-ā //70//}
            
            <p>
                 [ārdrārdrakarajaradanakṣataistava locanayormama dattam /<br />
                 raktāṃśukaṃ prasādaḥ kopena punarime nākrānte //]
               </p>
            <span class="it">(Hāla's Gāthāsaptaśatī 971)</span></p>
         
         
         <p>atra kimiti locane kupite vahasi iti uttarālaṅkāreṇa na kevalamārdranakhakṣatāni gopāyasi
            yāvatteṣāmahaṃ prasādapātraṃ jāteti vastu /</p>
         
         
         <p>  {mahilāsahassabhari-e tuha hi-a-e suha-a sā amā-antī /
            aṇudiṇamaṇaṇṇakammā aṅgaṃ taṇu-aṃ vi taṇu-e-i //71//}
            
            <p>
                 [mahilāsahasrabharite tava hṛdaye subhaga sā amāntī /<br />
                 anudinamananyakarmā aṅgaṃ tanukamapi tanayati //]
               </p>
            <span class="it">(Hāla's Gāthāsaptaśatī 2.82)</span></p>
         
         
         <p>atra hetvalaṅkāreṇa tanostanūkaraṇepi tava hṛdaye na vartate iti viśeṣoktiḥ / eṣu
            kavinibaddhavaktṛprauḍhoktimātraniṣpannaśarīro vyañjakaḥ / evaṃ dvādaśa bhedāḥ //</p>
         
         
         <p><span class="bold">śabdārthobhayabhūreko ...</span></p>
         
         
         <p>  {atandracandrābharaṇā samuddīpitamanmathā /
            tārakātaralā śyāmā sānandaṃ na karoti kam //72//}
            <span class="it">(Govindaṭhakkura's Kāvyapradīpa)</span></p>
         
         
         <p>atropamā vyaṅgyā //</p>
         
         
         <p class="bold">... bhedā aṣṭādaśāsya tat // MKpr-K_41 //</p>
         
         
         <p>asyeti dhvaneḥ //41//</p>
         
         
         <p>nanu rasādīnāṃ bahubhedatvena kathamaṣṭādaśetyata āha /</p>
         
         
         <p class="bold">rasādīnāmanantatvādbheda eko hi gaṇyate /</p>
         
         
         <p>anantatvāditi / tathāhi ---- nava rasāḥ / tatra śṛṅgārasya dvau bhedau / saṃbhogo
            vipralambhaśca / saṃbhogasyāpi parasparāvalokanāliṅganaparicumbanādikusumoccayajalakelisūryāstamayacandrodayaṣaḍṛtuvarṇanādayo
            bahavo bhedāḥ / vipralambhasyābhilāṣādaya uktāḥ / tayorapi vibhāvānubhāvavyabhicārivaicitryam
            / tatrāpi nāyakayoruttamamadhyamādhamaprakṛtitvam / tatrāpi deśakālāvasthādibhedā
            ityekasyaiva rasasyānantyam /
            kā gaṇanā tvanyeṣāṃ / kramatvaṃ tu sāmānyamāśritya rasādidhvanibheda eka eva gaṇyate
            //</p>
         
         
         <p><span class="bold">vākye dvyutthaḥ ...</span></p>
         
         
         <p>dvyuttha iti śabdārthobhayaśaktimūlaḥ //</p>
         
         
         <p><span class="bold">... pade 'pyanye ...</span></p>
         
         
         <p>apiśabdādvākyepi / ekāvayavasthitena bhūṣaṇena kāminīva padadyotyena vyaṅgyena vākyavyaṅgyāpi
            bhāratī bhāsate / tatra padaprakāśyatve krameṇodāharaṇāni ----</p>
         
         
         <p>  {yasya mitrāṇi mitrāṇi śatravaḥ śatravastathā /
            anukampyonukampyaśca sa jātaḥ sa ca jīvati //73// (1)}
            <span class="it">(Govindaṭhakkura's Kāvyapradīpa)</span></p>
         
         
         <p>atra dvitīyamitrādiśabdā āśvastatvaniyantraṇīyatvasnehapātratvādisaṃkramitavācyāḥ
            /</p>
         
         
         <p>  {khalavavahārā dīsanti dāruṇā jahavi tahavi dhīrāṇaṃ /
            hi_a_ava_assavahuma_ā ṇa hu vavasā_ā vimujjhanti //74// (2)}
            
            <p>
                 [khalavyavahārāḥ dṛśyante dāruṇāḥ yadyapi tathāpi dhīrāṇām /<br />
                 hṛdayavayasyabahumatāḥ na khalu vyavasāyāḥ vimuhyanti //]
               </p>
            <span class="it">(Govindaṭhakkura's Kāvyapradīpa)</span></p>
         
         
         <p>atra vimuhyantīti /</p>
         
         
         <p>{lāvaṇyaṃ tadasau kāntistadrūpaṃ sa vacaḥkramaḥ /
            tadā sudhāspadamabhūdadhunā tu jvaro mahān //75//}
            <span class="it">(Govindaṭhakkura's Kāvyapradīpa)</span></p>
         
         
         <p>atra tadādipadairanubhavaikagocarā arthāḥ prakāśyante / yathā vā</p>
         
         
         <p>  {mugdhe mugdhatayaiva netumakhilaḥ kālaḥ kimārabhyate
            mānaṃ dhatsva dhṛtiṃ badhāna ṛjutāṃ dūre kuru preyasi /
            sakhyaivaṃ pratibodhitā prativacastāmāha bhītānanā
            nīcaiḥśaṃsa hṛdi sthito hi nanu me prāṇeśvaraḥ śroṣyati //76// (3)}
            <span class="it">(Amaruśataka 70)</span></p>
         
         
         <p>atra bhītānaneti / etena hi nīcaiḥśaṃsanavidhānasya yuktatā gamyate / bhāvādīnāṃ padaprakāśyatve
            'dhikaṃ na vaicitryamiti na tadudāhriyate /</p>
         
         
         <p>  {rudhiravisaraprasādhitakaravālakarālarucirabhujaparighaḥ /
            jhaṭiti bhrukuṭiviṭaṅkitalalāṭapaṭṭo vibhāsi nṛpa bhīma //77// (4)}
            <span class="it">(Govindaṭhakkura's Kāvyapradīpa)</span></p>
         
         
         <p>atra bhīṣaṇīyasya bhīmasena upamānam /</p>
         
         
         <p>  {bhuktimuktikṛdekāntasamādeśanatatparaḥ /
            kasya nānandanisyandaṃ vidadhāti sadāgamaḥ //78// (5)}
            <span class="it">(Govindaṭhakkura's Kāvyapradīpa)</span></p>
         
         
         <p>kācit saṃketadāyinamevaṃ mukhyayā vṛttyā śaṃsati /</p>
         
         
         <p>  {sāyaṃ snānamupāsitaṃ malayajenāṅgaṃ samālepitaṃ
            yāto 'stācalamaulimambaramaṇirvisrabdhamatrāgatiḥ /
            āścaryaṃ tava saukumāryamabhitaḥ klāntāsi yenādhunā
            netradvandvamamīlanavyatikaraṃ śaknoti tenāsitum //79// (6)}
            <span class="it">(Govindaṭhakkura's Kāvyapradīpa)</span></p>
         
         
         <p>atra vastunā kṛtapuruṣaparicayā klāntāsīti vastu adhunāpadadyotyaṃ vyajyate /</p>
         
         
         <p>
              {tadprāptimahāduḥkhavilīnāśeṣapātakā /<br />
              taccintāvipulāhlādakṣīṇapuṇyacayā tathā //80//
            </p>
         
         
         <p>  cintayantī jagatsūtiṃ parabrahmasvarūpiṇam /
            nirucchvāsatayā muktiṃ gatānyā gopakanyakā //81// (7)}
            <span class="it">(Viṣṇupurāṇa 5,13.21,22)</span></p>
         
         
         <p>atra janmasahastairupabhoktavyāni duṣkṛtasukṛtaphalāni viyogaduḥkhacintanāhlādābhyāmanubhūtānītyuktam
            /
            evaṃ cāśeṣacayapadadyotye atiśayoktī /</p>
         
         
         <p>  {kṣaṇadāsāvakṣaṇadā vanamavanaṃ vyasanamavyasanam /
            bata vīra tava dviṣatāṃ parāṅmukhe tvayi parāṃṅmukhaṃ sarvam //82// (8)}
            <span class="it">(Subhāṣitaratnabhāṇḍāgāra 103/74)</span></p>
         
         
         <p>atra śabdaśaktimūlavirodhāṅgenārthāntaranyāsena {vidhirapi tvāmanuvartate} iti sarvapadadyotyaṃ
            vastu /</p>
         
         
         <p>  {tuha vallahassa gosammi āsi aharo milāṇakamaladalo /
            i-a ṇavavahu-ā so-ūṇa kuṇa-i va-aṇaṃ mahisaṃmuhaṃ //83// (9)}
            
            <p>
                 [tava vallabhasya prabhāta āsīdadharo mlānakamaladalam /<br />
                 iti navavadhūḥ śrutvā karoti vadanaṃ mahīsaṃmukham //]
               </p>
            <span class="it">(Hāla's Gāthāsaptaśatī 998)</span></p>
         
         
         <p>atra rūpakeṇa tvayāsya muhurmuhuḥ paricumbanaṃ tathā kṛtaṃ yena mlānatvamiti milāṇādipadadyotyaṃ
            kāvyaliṅgam / eṣu svataḥ- saṃbhavī vyañjakaḥ /</p>
         
         
         <p>  {rā-īsu candadhavalāsu lali-amapphāli-ūṇa jo cāvaṃ /
            ekacchattaṃ vi-a kuṇa-i bhu-aṇarajjaṃ vijaṃbhanto //84// (10)}
            
            <p>
                 [rātrīṣu candradhavalāsu lalitamāsphālya yaścāpam /<br />
                 ekacchatramiva karoti bhuvanarājyaṃ vijṛmbhamāṇaḥ //]
               </p>
            <span class="it">(Hāla's Gāthāsaptaśatī 992)</span></p>
         
         
         <p>atra vastunā yeṣāṃ kāmināmasau rājā smarastebhyo na kaścidapi tadādeśaparāṅmukha iti
            jāgradbhirupabhogaparaireva tairniśātivāhyate iti bhu_aṇarajjapadadyotyaṃ vastu prakāśyate
            /</p>
         
         
         <p>  {niśitaśaradhiyārpayatyanaṅgo
            dṛśi sudṛśaḥ svabalaṃ vayasyarāle /
            diśi nipatati yatra sā ca tatra
            vyatikarametya samunmiṣantyavasthāḥ //85// (11)}
            <span class="it">(Govindaṭhakkura's Kāvyapradīpa)</span></p>
         
         
         <p>atra vastunā yugapadavasthāḥ prasparaviruddhā api prabhavantīti vyatikarapadadyotyo
            virodhaḥ /</p>
         
         
         <p>  {vārijjanto vi puṇo saṃdāvakadatthi-eṇa hi-a-eṇa /
            thaṇaharava-asma-eṇa visuddhajā-ī ṇa cala-i se hāro //86// (12)}
            
            <p>
                 [vāryamāṇo 'pi punaḥ saṃtāpakadarthitena hṛdayena /<br />
                 stanabharavayasyena viśuddhajātirna calatyasyā hāraḥ //]
               </p>
            <span class="it">(Hāla's Gāthāsaptaśatī 994)</span></p>
         
         
         <p>atra viśuddhajātitvalakṣaṇahetvalaṅkāreṇa hāro 'navarataṃ kampamāna evāste iti ṇa
            cala-i-padadyotyaṃ vastu /</p>
         
         
         <p>  {so muddhasāmalaṅgo dhammillo kali-alaliaṇi-adeho /
            tī-e khandhāhi balaṃ gahi-a saṃro sura-asaṃgare ja-a-i //87// (13)}
            
            <p>
                 [sa mugdhaśyāmalāṅgaḥ dhammillaḥ kalitalalitanijadehaḥ /<br />
                 tasyāḥ skandhādbalaṃ gṛhītvā smaraḥ suratasaṃgare jayati //]
               </p>
            <span class="it">(Hāla's Gāthāsaptaśatī 998)</span></p>
         
         
         <p>atra rūpakeṇa muhurmuhurākarṣaṇena tathā keśapāśaḥ skandhayoḥ prāpto yathā rativiratāvapyanivṛttābhilāṣaḥ
            kāmko 'bhūditi khandha-padadyotyā vibhāvanā // eṣu kaviprauḍhoktimātraniṣpannaśarīraḥ
            //</p>
         
         
         <p>  {ṇavapuṇṇimāmi-aṅkassa suha-a ko taṃ si bhaṇasu maha saccaṃ /
            kā sohaggasamaggā pa-osara-aṇivva tuha ajja //88// (14)}
            
            <p>
                 [navapūrṇimāmṛgāṅkasya subhaga kastvamasi bhaṇa mama satyam /<br />
                 kā saubhāgyasamagrā pradoṣarajanīva tavādya //]
               </p>
            <span class="it">(Hāla's Gāthāsaptaśatī 986)</span></p>
         
         
         <p>atra vastunā mayīvānyasyāmapi prathamamanuraktastvaṃ na tata iti ṇavetyādi - pa-osetyādipadadyotyaṃ
            vastu vyajyate //</p>
         
         
         <p>  {sahi ṇavaṇihuvaṇasamarammi aṅkavālīsahī-e ṇiviḍā-e /
            hāro ṇivāri-o vi-a uccheranto tado kahaṃ rami-aṃ //89// (15)}
            
            <p>
                 [sakhi navanidhuvanasamare 'ṅkapālīsakhyā nibiḍayā /<br />
                 hāro nivārita evocchriyamāṇastataḥ kathaṃ ramitam //]
               </p>
            <span class="it">(Hāla's Gāthāsaptaśatī 996)</span></p>
         
         
         <p>atra vastunā hāracchedānantaramanyadeva ratamavaśyamabhūt tatkathaya kīdṛgiti vyatirekaḥ
            kahaṃpadagamyaḥ //</p>
         
         
         <p>  {pravisaṃtī gharavāraṃ vivali-ava-aṇā vilo-i-ūṇa pahaṃ /
            khandhe ghettūṇa ghaḍaṃ hā hā ṇaṭṭhotti ru-asi sahi kinti //90//}
            
            <p>
                 [praviśantī gṛhadvāraṃ vivalitavadanā vilokya panthānam /<br />
                 skandhe gṛhītvā ghaṭaṃ hā hā naṣṭa iti rodiṣi sakhi kimiti //]
               </p>
            <span class="it">(Hāla's Gāthāsaptaśatī 880)</span></p>
         
         
         <p>atra hetvalaṅkāreṇa saṃketaniketanaṃ gacchantaṃ dṛṣṭvā yadi tatra gantumicchasi tadā
            aparaṃ ghaṭaṃ gṛhītvā gaccheti vastu kinti-pada-dyotyam / yathā vā</p>
         
         
         <p>  {vihalaṅkhalaṃ tumaṃ sahi daṭṭhūṇa kuḍeṇa taralataradiṭṭhiṃ /
            vārapphaṃsamiseṇa a appā guru-otti pāḍi-a vihiṇṇo //91// (16)}
            
            <p>
                 [viśṛṅkhalāṃ tvāṃ sakhi dṛṣṭvā kuṭena taralataradṛṣṭim /<br />
                 dvārasparśamiṣeṇa cātmā guruka iti pātayitvā vibhinnaḥ //]
               </p>
            <span class="it">(Hāla's Gāthāsaptaśatī 880)</span></p>
         
         
         <p>atra nadīkūle latāgahane kṛtasaṃketamaprāptaṃ gṛhapraveśāvasare paścādāgataṃ dṛṣṭvā
            punarnadīgamanāya dvāropaghātavyājena buddhipūrvaṃ vyākulatayā tvayā ghaṭaḥ sphoṭita
            iti mayā cintitaṃ tatkimiti nāśvasiṣi tatsamīhitasiddhaye vraja ahaṃ te śvaśrūnikaṭe
            sarvaṃ samarthayiṣye iti dvārasparśanavyājenetyapahnutyā vastu /</p>
         
         
         <p>  {johṇā-iṃ mahuraseṇa a vi-iṇṇatāruṇcchu-amaṇā sā /
            vuḍḍhāvi ṇavoḍhavvi-a paravahu-ā ahaha hara-ituha hi-a-aṃ //92// (17)}
            
            <p>
                 [jyotsnayā madhurasena ca vitīrṇatāruṇyotsukamanāḥ sā /<br />
                 vṛddhāpi navoḍheva paravadhūrahaha harati tava hṛdayam //]
               </p>
            <span class="it">(Hāla's Gāthāsaptaśatī 984)</span></p>
         
         
         <p>atra kāvyaliṅgena vṛddhāṃ paravadhūṃ tvamasmānujjhitvābhilaṣasīti tvadīyamācaritaṃ
            vaktuṃ na śaktyamityākṣepaḥ paravahūpadaprakāśyaḥ /</p>
         
         
         <p>eṣu kavinibaddhavaktṛprauḍhoktimātraniṣpannaśarīraḥ //</p>
         
         
         <p>vākyaprakāśye tu pūrvamudāhṛtam //</p>
         
         
         <p>śabdārthobhayaśaktyudbhavastu padaprakāśyo na bhavatīti
            pañcatriṃśadbhedāḥ //</p>
         
         
         <p class="bold">... prabandhe 'pyarthaśaktibhūḥ // MKpr-K_42 //</p>
         
         
         <p>yathā gṛdhragomāyusaṃvādādau /</p>
         
         
         <p>  {alaṃ sthitvā śmaśāne 'smin gṛdhragomāyusaṃkule /
            kaṅkālabahale ghore sarvaprāṇibhayaṅkare //93//}
            <span class="it">(Mahābhārata śāntiparvan 153-11)</span></p>
         
         
         <p>  {na ceha jīvitaḥ kaścit kāladharmamupāgataḥ /
            priyo vā yadi vā dveṣyaḥ prāṇināṃ gatirīdṛśī //94//}
            <span class="it">(Śrivatsalāñchanācārya's Kāvyaparīkṣā 52)</span></p>
         
         
         <p>iti divā prabhavato gṛdhrasya puruṣavisarjanaparamidaṃ vacanam //</p>
         
         
         <p>  {ādityo 'yaṃ sthito mūḍhāḥ snehaṃ kuruta sāṃpratam /
            bahuvighno muhūrto 'yaṃ jīvedapi kadācana //95//}
            <span class="it">(Mahābhārata, Gita Press. śāntiparvan 153-19)</span></p>
         
         
         <p>  {amuṃ kanakavarṇābhaṃ bālamaprāptayauvanam /
            gṛdhravākyātkathaṃ mūḍhāstyajadhvamaviśaṅkitāḥ //96//}
            <span class="it">(Mahābhārata, Gita Press. śāntiparvan 153-65?)</span></p>
         
         
         <p>iti niśi vijṛmbhamāṇasya gomāyorjanavyāvartananiṣṭhaṃ ca vacanamiti prabandha eva
            prathate //</p>
         
         
         <p>anye tvekādaśa bhedā granthavistarabhayānnodāhṛtāḥ svayaṃ tu lakṣaṇatonusartavyāḥ
            //</p>
         
         
         <p>apiśabdātpadavākyayoḥ //42//</p>
         
         
         <p class="bold">padaikadeśaracanāvarṇeṣvapi rasādayaḥ /</p>
         
         
         <p>tatra prakṛtyā yathā</p>
         
         
         <p>  {ra-ikelihi-aṇivasaṇakarakisala-aruddhaṇa-aṇaju-alassa /
            ruddhassa ta-i-aṇa-aṇaṃ pavva-īparicuṃbi-aṃ ja-a-i //97//}
            
            <p>
                 [ratikelibṛtanivasanakarakisalayaruddhanayanayugalasya /<br />
                 rudrasya tṛtīyanayanaṃ pārvatīparicumbitañjayati //]
               </p>
            <span class="it">(Hāla's Gāthāsaptaśatī 5.53)</span></p>
         
         
         <p>atha jayatīti na tu śobhate ityādi / samāne 'pi hi sthaganavyāpāre lokottareṇaiva
            vyāpāreṇāsya pidhānamiti
            tadevotkṛṣṭam / yathā vā</p>
         
         
         <p>  {preyān so 'yamapākṛtaḥ saśapathaṃ pādānataḥ kāntayā
            dvitrāṇyeva padāni vāsabhavanādyāvanna yātyunmanāḥ /
            tāvatpratyuta pāṇisaṃpuṭagalannīvīnibandhaṃ dhṛto
            dhāvitveva kṛtapraṇāmakamaho premṇo vicitrā gatiḥ //98//}
            <span class="it">(Vāmana's Kāvyālaṅkārasūtravṛtti 3,2.15)</span></p>
         
         
         <p>atra padānīti na tu dvārāṇīti //</p>
         
         
         <p>tiṅsuporyathā</p>
         
         
         <p>  {pathi pathi śukacañcūcārurābhāṅkurāṇāṃ
            diśi diśi pavamāno vīrudhāṃ lāsakaśca /
            nari nari kirati drāk sāyakān puṣpadhanvā
            puri puri vinivṛttā māninīmānacarcā //99//}
            <span class="it">(Subhāṣitaratnabhāṇḍāgāra 333/85)</span></p>
         
         
         <p>atra kiratīti kiraṇasya sādhyamānatvaṃ nivṛtteti nivartanasya siddhatvaṃ tiṅā supā
            ca tatrāpi ktapratyayenātītatvaṃ dyotyate / yathā vā</p>
         
         
         <p>  {likhannāste bhūmiṃ bahiravanataḥ prāṇadayito
            nirāhārāḥ sakhyaḥ satataruditocchūnanayanāḥ /
            parityaktaṃ sarvaṃ hasitapaṭhitaṃ pañjaraśukaiḥ
            tavāvasthā ceyaṃ visṛja kaṭhine mānamadhhunā //100//}
            <span class="it">(Amaruśataka 6)</span></p>
         
         
         <p>atra likhanniti na tu likhatīti tathā āste iti na tu āsīta iti api tu prasādaparyantamāste
            iti bhūmimiti na tu
            bhūmāviti na hi buddhipūrvakamaparaṃ kiñcillikhatīti tiṅsubvibhaktīnāṃ vyaṅgyam /
            saṃbandhasya yathā</p>
         
         
         <p>  {gāmāruhamhi hāme vasāmi ṇa-araṭṭhi-iṃ ṇa jāṇāmi /
            ṇā-ari-āṇaṃ pa-iṇo haremi jā homi sā homi //101//}
            
            <p>
                 [grāmaruhāsmi grāme vasāmi nagarasthitiṃ na jānāmi /<br />
                 nāgarikāṇāṃ patīn harāmi yā bhavāmi sā bhavāmi //]
               </p>
            <span class="it">(Hāla's Gāthāsaptaśatī 705)</span></p>
         
         
         <p>atra nāgarikāṇāmiti ṣaṣṭhyāḥ /
            ramaṇīyaḥ kṣatriyakumāra āsīt iti kālasya / eṣā hi bhagnamaheśvarakārmukaṃ dāśarathiṃ
            pratikupitasya bhārgavasyokti / vacanasya yathā /</p>
         
         
         <p>  {tāṇaṃ guṇaggaaṇāṇaṃ tāṇukkaṇṭhāṇaṃ tassa pemmassa /
            tāṇaṃ bhaṇi-āṇaṃ suṃdara erisi-aṃ jā-amavasāṇaṃ //102//}
            
            <p>
                 [teṣāṃ guṇagrahaṇānāṃ tāsāmutkaṇṭhānāṃ tasya premnaḥ /<br />
                 tāsāṃ bhaṇitīnāṃ sundara īdṛśaṃ jātamavasānam //]
               </p>
            <span class="it">(Hāla's Gāthāsaptaśatī 940)</span></p>
         
         
         <p>atra guṇagrahaṇādīnāṃ bahutvaṃ premṇaścaikatvaṃ dyotyate //</p>
         
         
         <p>puruṣavyatyayasya yathā</p>
         
         
         <p>  {re re cañcalalocanāñcitaruce cetaḥ pramucya sthira-
            premāṇaṃ mahimānameṇayanāmālokya kiṃ nṛtyasi /
            kiṃ manye vihariṣyase bata hatāṃ muñcāntarāśāmimām
            eṣā kaṇṭhataṭe kṛtā khalu śilā saṃsāravārāṃnidhau //103//}
            <span class="it">(Govindaṭhakkura's Kāvyapradīpa)</span></p>
         
         
         <p>atra prahāsaḥ /
            pūrvanipātasya yathā</p>
         
         
         <p>  {yeṣāṃ dorbalameva durbalatayā te saṃmatāstairapi
            prāyaḥ kevalanītirītiśaraṇaiḥ kāryaṃ kimurvīśvaraiḥ /
            ye kṣmāśakra punaḥ parākramanayasvīkārakāntakramās ----
            te syurnaiva bhavādṛśāstrijagati dvitrāḥ pavitrāḥ param //104//}
            <span class="it">(Govindaṭhakkura's Kāvyapradīpa)</span></p>
         
         
         <p>atra parākramasya prādhānyamavagamyate /
            vibhaktiviśeṣasya yathā</p>
         
         
         <p>  {pradhanādhvani dhīradhanurdhvanibhṛti vidhurairayodhi tava divasam /
            divasena tu narapa bhavānayuddha vidhisiddhasādhuvādapadam //105//}
            <span class="it">(Govindaṭhakkura's Kāvyapradīpa)</span></p>
         
         
         <p>atra divasenetyapavargatṛtīyā phalaprāptiṃ dyotayati /</p>
         
         
         <p>  {bhūyo bhūyaḥ savidhanagarīrathyayā paryaṭantaṃ
            dṛṣṭvā dṛṣṭvā bhavanavalabhītuṅgavātāyanasthā /
            sākṣātkāmaṃ navamiva ratirmālatī mādhavaṃ yat
            gāḍhotkaṇṭhālulitalulitairaṅgakaistāmyatīti //106//}
            <span class="it">(Bhavabhūti's Mālatīmādhava 1.30)</span></p>
         
         
         <p>atrānukampāvṛtteḥ karūpataddhitasya /</p>
         
         
         <p>  {paricchedātītaḥ sakalavacanānāmaviṣayaḥ
            punarjanmanyasminnanubhavapathaṃ yo na gatavān /
            vivekapradhvaṃsādupacitamahāmohagahano
            vikāraḥ ko 'pyantarjaḍayati ca tāpaṃ ca kurute //107//}
            <span class="it">(Bhavabhūti's Mālatīmādhava 1.30)</span></p>
         
         
         <p>atra praśabdasyopasargasya /</p>
         
         
         <p>  {kṛtaṃ ca garvābhimukhaṃ manastvayā
            kimanyadevaṃ nihatāśca no dviṣaḥ /
            tamāṃsi tiṣṭhanti hi tāvadaṃśumān
            na yāvadāyātyudayādrimaulitām //108//}
            <span class="it">(Govindaṭhakkura's Kāvyapradīpa)</span></p>
         
         
         <p>atra tulyayogitādyotakasya [ca] iti nipātasya /</p>
         
         
         <p>  {rāmosau bhuvaneṣu vikramaguṇaiḥ prāptaḥ prasiddhiṃ parā-
            masmadbhāgyaviparyayādyadi paraṃ devo na jānāti tam /
            bandīvaiṣa yaśāṃsi gāyati marudyasyaikabāṇāhati-
            śreṇībhūtaviśālatālavivarodgīrṇaiḥsvaraiḥsaptabhiḥ //109//}
            <span class="it">([Viśākhadatta])</span></p>
         
         
         <p>atrāsāviti bhuvaneṣviti guṇairiti sarvanāmaprātipadikavacanānāṃ na tvaditi na maditi
            api asmadityasya sarvākṣepiṇaḥ bhāgyaviparyayādityanyathāsaṃpattimukhena na tvabhāvamukhenābhidhānasya
            /</p>
         
         
         <p>  {taruṇimani kalayati kalāmanumadanadhanurbhruvoḥ paṭhatyagre /
            adhivasati sakalalalanāmaulimiyaṃ cakitaṃhariṇacalanayanā //110//}
            <span class="it">(Mahimabhaṭṭa's Vyaktiviveka)</span></p>
         
         
         <p>atra imanijavyayībhāvakarmabhūtādhārāṇāṃ svarūpasya taruṇatve, iti dhanuṣaḥ samīpe,
            iti maulau vasatīti tvādibhistulye, eṣāṃ vācakatve, asti kaścit svarūpasya viśeṣo
            yaścamatkārakārī sa eva vyañjakatvaṃ prāpnoti /
            evamanyeṣāmapi boddhavyam /
            varṇaracanānāṃ vyañjakatvaṃ guṇasvarūpanirūpaṇe udāhariṣyate apiśabdāt prabandheṣu
            nāṭakādiṣu /
            evaṃ rasādīnāṃ pūrvagaṇitabhedābhyāṃ saha ṣaḍ bhedāḥ /</p>
         
         
         <p><span class="bold">bhedāstadekapañcāśat ...</span></p>
         
         
         <p>vyākhyātāḥ //</p>
         
         
         <p class="bold">... teṣāṃ cānyonyayojane // MKpr-K_43 //</p>
         
         
         <p class="bold">saṃkareṇa trirūpeṇa saṃsṛṣṭyā caikarūpayā /</p>
         
         
         <p>na kevalaṃ śuddhā evaikapañcāśadbhedā bhavanti / yāvatteṣāṃ svaprabhedairekapañcāśatā
            saṃśayāspadatvenānugrāhakatayaikavyañjakānupraveśena ceti trividhena saṃkareṇa parasparanirapekṣarūpayaikaprakārayā
            saṃsṛṣṭyā ceti catur[bhir]guṇane /</p>
         
         
         <p><span class="bold">vedakhābdhiviyaccandrāḥ ...</span></p>
         
         
         <p>śuddhabhedaiḥ saha</p>
         
         
         <p class="bold">... śareṣuyugakhendavaḥ // MKpr-K_44 //</p>
         
         
         <p>tatra diṅmātramudāhṇiyate /</p>
         
         
         <p>  {kkhaṇapāhuṇi-ā de-ara jā-ā-e suha-a kiṃpi de bhaṇi-ā /
            ru-a-i paḍoharavalahīgharammi aṇuṇiñja-u varā-ī //111//}
            
            <p>
                 [kṣaṇaprāghuṇikā devara jāyayā subhaga kimapi te bhaṇitā /<br />
                 roditi gṛhapaścādbhāgavalanbhīgṛhe 'nunīyatāṃ varākī //]
               </p>
            <span class="it">(Hāla's Gāthāsaptaśatī 963 ; Abhinavagupta's Dhvanyālokalocana 3)</span></p>
         
         
         <p>atrānunayaḥ kimupabhogalakṣaṇe 'rthāntare saṃkramitaḥ kimanuraṇananyāyenopabhoge eva
            vyaṅgye vyañjakaḥ iti saṃdehaḥ /</p>
         
         
         <p>  {snigdhaśyāmalakāntiliptaviyato velladbalākā ghanāḥ
            vātāḥ śīkariṇaḥ payodasuhṛdāmānandakekāḥ kalāḥ /
            kāmaṃ santu dṛḍhaṃ kaṭhorahṛdayo rāmo 'smi sarvaṃ sahe
            vaidehī tu kathaṃ bhaviṣyati ha hā hā devi dhīrā bhava //112//}
            <span class="it">(Ānandavardana's dhvanyāloka 2)</span></p>
         
         
         <p>atra lipteti payodasuhṛdāmiti ca atyantatiraskṛtavācyayoḥ saṃsṛṣṭiḥ / tābhyāṃ saha
            rāmo 'smītyarthāntarasaṃkramitavācyasyānugrāhakabhāvena rāmapadalakṣaṇaikavyañjakānupraveśena
            cārthāntarasaṃkramitavācyarasadhvanyoḥ saṃkaraḥ / evamanyadapyudāhāryam //</p>
         
         
         <p>iti kāvyaprakāśe dhvaninirṇayo nāma caturtha ullāsaḥ ||4||</p>
         
         
         <p>==========================================================</p>
         
         
         <p>atha pañcama ullāsaḥ</p>
         
         
         <p>evaṃ dhvanau nirṇīte guṇībhūtavyaṅgyaprabhedānāha /</p>
         
         
         <p class="bold">
            agūḍhamaparasyāṅgaṃ vācyasiddhyaṅgamasphuṭam /<br />
            sandigdhatulyaprādhānye kākvākṣiptamasundaram // MKpr-K_45 //
            </p>
         
         
         <p class="bold">vyaṅgyamevaṃ guṇībhūtavyaṅgyasyāṣṭau bhidāḥ smṛtāḥ /</p>
         
         
         <p>kāminīkucakalaśavat gūḍhaṃ camatkaroti / agūḍhaṃ tu sphuṭatayā vācyāyamānamiti guṇībhūtameva
            / agūḍhaṃ yathā</p>
         
         
         <p>  {yasyāsuhṛtkṛtatiraskṛtiretya tapta-
            sūcīvyadhavyatikareṇa yunakti karṇau /
            kāñcīguṇagrathanabhājanameṣa so 'smi
            jīvanna saṃprati bhavāmi kimāvahāmi //113//}
            <span class="it">(Govindaṭhakkura's Kāvyapradīpa)</span></p>
         
         
         <p>atra jīvannityarthāntarasaṃkramitavācyasya /</p>
         
         
         <p>  {unnidrakokanadareṇupiśaṅgitāngā
            gāyanti mañju madhupā gṛhadīrghikāsu /
            etaccakāsti ca ravernavabandhujīva-
            puṣpacchadābhamudayācalacumbi bimbam //114//}
            <span class="it">(Kuntaka's Vakroktijīvita 2.3)</span></p>
         
         
         <p>atra cumbanasyātyantatiraskṛtavācyasya /</p>
         
         
         <p>  {atrāsīt phaṇipāśabandhanavidhiḥ śaktyā bhavaddevare
            gāḍhaṃ vakṣasi tāḍite hanumatā droṇādriratrāhṛtaḥ /
            divyairindrajidatra lakṣmaṇaśarairlokāntaraṃ prāpitaḥ
            kenāpyatra mṛgākṣi rākṣasapateḥ kṛttā ca kaṇṭhāṭavī //115// (1)}
            <span class="it">(Rājaśekhara's Bālarāmāyaṇa 10.20)</span></p>
         
         
         <p>atra kenāpyatretyarthaśaktimūlānuraṇanarūpasya / {tasyāpyatra} iti yuktaḥ pāṭhaḥ /
            aparasya rasādervācyasya vā (vākyārthībhūtasya) aṅgaṃ rasādi anuraṇanarūpaṃ vā / yathā</p>
         
         
         <p>  {ayaṃ sa raśanotkarṣī pīnastanavimardanaḥ /
            nābhyūrujaghanasparśī nīvīvisraṃsanaḥ karaḥ //116//}
            <span class="it">(Mahābhārata)</span></p>
         
         
         <p>atra śṛṅgāraḥ karuṇasya /</p>
         
         
         <p>  {kailāsālayabhālalocanarucā nirvartitālaktaka-
            vyaktiḥ pādanakhadyutirgiribhuvaḥ sā vaḥ sadā trāyatām /
            spardhābandhasamṛddhayeva sudṛḍhaṃ rūḍhā yayā netrayoḥ
            kāntiḥ kokanadānukārasarasā sadyaḥ samutsāryate //117//}
            <span class="it">(Govindaṭhakkura's Kāvyapradīpa)</span></p>
         
         
         <p>atra bhāvasya rasaḥ /</p>
         
         
         <p>  {atyuccāḥ paritaḥ sphuranti girayaḥ sphārāstathābhyodhaya-
            stānetānapi bibhratī kimapi na klāntāsi tubhyaṃ namaḥ /
            āścaryeṇa muhurmuhuḥ stutimiti prastaumi yāvadbhuva-
            stāvadbibhradimāṃ smṛtastava bhujo vācastato mudritāḥ //118//}
            <span class="it">(Pañcākṣarīpraśasti)</span></p>
         
         
         <p>atra bhū.viṣayo ratyākhyo bhāvo rājaviṣayasya ratibhāvasya /</p>
         
         
         <p>  {bandīkṛtya nṛpa dviṣāṃ mṛgadṛśastāḥ paśyatāṃ preyasāṃ
            śliṣyanti praṇamanti lānti paritaścumbanti te sainikāḥ /
            asmākaṃ sukṛtairdṛśornipatitosyaucityavārāṃnidhe
            vidhvastā vipadokhilāstaditi taiḥ pratyarthibhiḥ stūyase //119//}
            <span class="it">(Subhāṣitaratnabhāṇḍāgāra 112/268)</span></p>
         
         
         <p>atra bhāvasya rasābhāsabhāvābhāsau prathamārdhadvitīyārdhadyotyau /</p>
         
         
         <p>  {aviralakaravālakampanairbhrukuṭītarjanagarjanairmuhuḥ /
            dadṛśe tava vairiṇāṃ madaḥ sa gataḥ kvāpi tavekṣaṇe kṣaṇāt //120//}
            <span class="it">(Viśvanātha's Sāhityadarpaṇa)</span></p>
         
         
         <p>atra bhāvasya bhāvapraśamaḥ /</p>
         
         
         <p>  {sākaṃ kuraṅgakadṛśā madhupānalīlāṃ
            kartuṃ suhṛdbhirapi vairiṇi te pravṛtte /
            anyābhidhāyi tava nāma vibho gṛhītaṃ
            kenāpi tatra viṣamāmakarodavasthām //121//}
            <span class="it">(Govindaṭhakkura's Kāvyapradīpa)</span></p>
         
         
         <p>atra trāsodayaḥ /</p>
         
         
         <p>  {asoḍhā tatkālollasadasahabhāvasya tapasaḥ
            kathānāṃ viśrambheṣvatha ca rasikaḥ śailaduhituḥ /
            pramodaṃ vo diśyāt kapaṭabaṭuveṣāpanayane
            tvarāśaithilyābhyāṃ yugapadabhiyuktaḥ smaraharaḥ //122//}
            <span class="it">(Govindaṭhakkura's Kāvyapradīpa)</span></p>
         
         
         <p>atrāvegadhairyayoḥ saṃdhiḥ //</p>
         
         
         <p>  {paśyetkaściccala capala re kā tvarāhaṃ kumārī
            hastālambaṃ vitara ha ha hā vyutkramaḥ kvāsi yāsi /
            itthaṃ pṛthvīparivṛḍha bhavadvidviṣoraṇyavṛtteḥ
            kanyā kañcit phalakisalayānyādadānābhidhatte //123//}
            <span class="it">(Govindaṭhakkura's Kāvyapradīpa)</span></p>
         
         
         <p>atra śaṅkāsūyādhṛtismṛtiśramadainyavibodhautsukyānāṃ śabalatā / ete ca rasavadādyalaṅkārāḥ
            / yadyapi bhāvodayabhāvasaṃdhibhāvaśabalatvāni nālaṅkāratayā uktāni tathāpi kaścit
            brūyādityevamuktam / yadyapi sa nāsti kaścidviṣayaḥ yatra dhvaniguṇībhūtavyaṅgyayoḥ
            svaprabhedādibhiḥ saha saṃkaraḥ saṃsṛṣṭirvā nāsti tathāpi prādhānyena vyapadeśā bhavantīti
            kvacitkenacidvyavahāraḥ /</p>
         
         
         <p>  {janasthāne bhrāntaṃ kanakamṛgatṛṣṇāndhitadhiyā
            vaco vaidehīti pratipadamudaśru pralapitam /
            kṛtālaṅkābharturvadanaparipāṭīṣughaṭanā
            mayāptaṃ rāmatvaṃ kuśalavasutā na tvadhigatā //124//}
            <span class="it">(Śrivatsalāñchanācārya's Kāvyaparīkṣā 66)</span></p>
         
         
         <p>atra śabdaśaktimūlānuraṇanarūpo rāmeṇa sahopamānopameyabhāvo
            vācyāṅgatāṃ nītaḥ /</p>
         
         
         <p>  {āgatya saṃprati viyogavisaṃṣṭhulāṅgī
            mambhojinīṃ kvacidapi kṣapitatriyāmaḥ /
            etāṃ prasādayati paśya śanaiḥ prabhāte
            tanvaṅgi pādapatanena sahasraraśmiḥ //125// (2)}
            <span class="it">(Śrivatsalāñchanācārya's Kāvyaparīkṣā 67)</span></p>
         
         
         <p>atra nāyakavṛttānto 'rthaśaktimūlo vasturūpo nirapekṣaravikamalinīvṛttāntādhyāropeṇaiva
            sthitaḥ //</p>
         
         
         <p>vācyasiddhyaṅgaṃ yathā</p>
         
         
         <p>  {bhramimaratimalasahṛdayatāṃ pralayaṃ mūrchā tamaḥ śarīrasādam /
            maraṇaṃ jaladabhujagajaṃ prasahya kurute viṣaṃ viyoginīnām //126//}
            <span class="it">(Ānandavardana's dhvanyāloka 2.3)</span></p>
         
         
         <p>atra hālāhalaṃ vyaṅgyaṃ bhujagarūpasya vācyasya siddhikṛt / yathā vā</p>
         
         
         <p>  {gacchāmyacyuta darśanena bhavataḥ kiṃ tṛptirutpadyate
            kiṃ tvevaṃ vijanasthayorhatajanaḥsaṃbhāvayatyanyathā /
            ityāmantraṇabhaṅgisūcitavṛthāvasthānakhedālasām
            āśliṣyan pulakotkarāñcitatanurgopīṃ hariḥ pātu vaḥ //127// (3)}
            <span class="it">(Govindaṭhakkura's Kāvyapradīpa)</span></p>
         
         
         <p>atrācyutādipadavyaṅgyamāmantraṇetyādivācyasya / etaccaikatra ekavaktṛgatatvena aparatra
            bhinnavaktṛgatatvenetyanayorbhedaḥ //</p>
         
         
         <p>asphuṭaṃ yathā</p>
         
         
         <p>  {adṛṣṭe darśanotkaṇṭhā dṛṣṭe vicchedabhīrutā /
            nādṛṣṭena na dṛṣṭena bhavatā labhyate sukham //128// (4)}
            <span class="it">(Govindaṭhakkura's Kāvyapradīpa)</span></p>
         
         
         <p>atrādṛṣṭo yathā na bhavasi viyogabhayaṃ ca yathā notpadyate tathā kuryā iti kliṣṭam
            //</p>
         
         
         <p>saṃdigdhaprādhānyaṃ yathā</p>
         
         
         <p>  {harastu kiñcitparivṛttadhairyaścandrodayārambha ivāmburāśiḥ /
            umāmukhe bimbaphalādharoṣṭhe vyāpārayāmāsa vilocanāni //129// (5)}
            <span class="it">(Kālidāsa's Kumārasaṃbhava 3.67)</span></p>
         
         
         <p>atra paricumbitumaicchaditi kiṃ pratīyamānaṃ kiṃ vā vilocanavyāpāraṇaṃ vācyaṃ pradhānamiti
            saṃdehaḥ //</p>
         
         
         <p>tulyaprādhānyaṃ yathā</p>
         
         
         <p>  {brāhmaṇātikramatyāgo bhavatāmeva bhūtaye /
            jāmadagnyastathā mitramanyathā durmanāyate //130// (6)}
            <span class="it">(Bhavabhūti's Mahāvīracarita 2.8)</span></p>
         
         
         <p>atra jāmadagnyaḥ sarveṣāṃ kṣatriyāṇāmiva rakṣasāṃ kṣaṇāt kṣayaṃ kariṣyatīti vyaṅgyasya
            vācyasya ca samaṃ prādhānyam //</p>
         
         
         <p>kākvākṣiptaṃ yathā</p>
         
         
         <p>  {mathnāmi kauravaśataṃ samare na kopāt
            duḥśāsanasya rudhiraṃ na pbāmyurastaḥ //</p>
         
         
         <p>  saṃcūrṇayāmi gadayā na suyodhanorū
            saṃdhiṃ karotu bhavatāṃ nṛpatiḥ paṇena //131// (7)}
            <span class="it">(Bhaṭṭanārāyaṇa's Veṇīsaṃhāra 1.15)</span></p>
         
         
         <p>atra mathnāmyevetyādi vyaṅgyaṃ vācyaniṣedhasahabhāvena sthitam //</p>
         
         
         <p>asundaraṃ yathā</p>
         
         
         <p>  {vāṇīrakuñjuḍḍīṇasa-uṇikolāhalaṃ suṇantī-e /
            gharakammavāvaḍā-e bahu-e sī-anti aṅgā-iṃ //132// (8)}
            
            <p>
                 [vānīrakuñjoḍḍīnaśakunikolāhalaṃ śṛṇvantyāḥ /<br />
                 gṛhakarmavyāpṛtāyā vadhvāḥ sīdantyaṅgāni //]
               </p>
            <span class="it">(Hāla's Gāthāsaptaśatī 876)</span></p>
         
         
         <p>atra dattasaṃketaḥ kaścillatāgahanaṃ praviṣṭa iti vyaṅgyāt sīdantyaṅgānīti vācyaṃ
            sacamatkāram //</p>
         
         
         <p class="bold">eṣāṃ bhedā yathāyogaṃ veditavyāśca pūrvavat // MKpr-K_46 //</p>
         
         
         <p>
            yathāyogamiti<br />
              {vyajyante vastumātreṇa yadālaṅkṛtayastadā /<br />
              dhruvaṃ dhvanyaṅgatā tāsāṃ kāvyavṛttestadāśrayāt //}
            </p>
         
         <p>iti dhvanikāroktadiśā vastumātreṇa yatrālaṅkāro vyajyate na tatra guṇībhūtavyaṅgyatvam
            /</p>
         
         
         <p class="bold">sālaṅkārairdhvanestaiśca yogaḥ saṃsṛṣṭisaṅkaraiḥ /</p>
         
         
         <p>sālaṅkārairiti tairevālaṅkāraiḥ alaṅkārayuktaiśca taiḥ / taduktaṃ dhvanikṛtā
            
            <p>
                 {sa guṇībhūtavyaṅgyaiḥ sālaṅkāraiḥ saha prabhedaiḥ svaiḥ /<br />
                 saṃkarasaṃsṛṣṭibhyāṃ punarapyuddyotate bahudhā //}
               </p>
            iti /</p>
         
         
         <p class="bold">anyonyayogādevaṃ syādbhedasaṃkhyātibhūyasī // MKpr-K_47 //</p>
         
         
         <p>evamanena prakāreṇa avāntarabhedagaṇanetiprabhūtatarā gaṇanā / tathāhi--śṛṅgasyaiva
            bhedaprabhedagaṇanāyāmānantyam / kā gaṇanā tu sarveṣām /</p>
         
         
         <p>saṃkalanena punarasya dhvanestrayo bhedāḥ / vyaṅgyasya trirūpatvāt / tathāhi--kiñcidvācyatāṃ
            sahate kiñcittvanyathā / tatra vācyatāsaham avicitraṃ vicitraṃ ceti / avicitraṃ vastumātraṃ
            vicitraṃ tvalaṅkārarūpam /
            yadyapi prādhānyena tadalaṅkāryaṃ tathāpi brāhmaṇaśramaṇanyāyena tathocyate / rasādilakṣaṇastvarthaḥ
            svapne 'pi na vācyaḥ / sa hi rasādiśabdena śṛṅgārādiśabdena vābhidhīyeta / na cābhidhīyate
            tatprayoge 'pi vibhāvādyaprayoge tasyāpratipattestadaprayoge 'pi vibhāvādiprayoge
            tasya pratipatteścetyanvayavyatirekābhyāṃ vibhāvādyabhidhānadvāreṇaiva pratīyate iti
            niścīyate /</p>
         
         
         <p>tenāsau vyaṅgya eva / mukhyārthabādhādyabhāvānna punarlakṣaṇīyaḥ / arthāntarasaṃkramitātyantatiraskṛtavācyayorvastumātrarūpaṃ
            vyaṅgyaṃ vinā lakṣaṇaiva na bhavatīti prāk pratipāditam / śabdaśaktimūle tu abhidhāyā
            niyantraṇenānabhidheyasyārthāntarasya tena sahopamādera[raṃ]laṅkārasya ca nirvivādaṃ
            vyaṅgatvam / ([raṃ] is needless)</p>
         
         
         <p>arthaśaktimūle 'pi viśeṣe saṃketaḥ kartu[ṃ] na yujyate iti sāmānyarūpāṇāṃ padārthānāmākāṅkṣā-saṃnidhi-yogyatāvaśātparasparasaṃsargo
            yatrāpadārtho 'pi viśeṣarūpo vākyārthastatrābhihitānvayavāde
            kā vārt[t]ā vyaṅgyasyābhidheyatāyām /</p>
         
         
         <p>
            yaṃapyāhuḥ<br />
              {śabdavṛddhābhidheyāṃśca pratyakṣeṇātra paśyati /<br />
              śrotuśca pratipannatvamanumānena ceṣṭayā //1//
            </p>
         
         
         <p>  anyathānupapattyā tu bodhecchaktiṃ dvayātmikām /
            arthāpattyāvabodheta saṃbandhaṃ tripramāṇakam //2//}
            <span class="it">([Kumārilabhaṭṭa,Ślokavārtika141])</span></p>
         
         
         <p>iti pratipāditadiśā devadatta gāmānaya ityādyuttamavṛddhavākyaprayogāddeśāntaraṃ sāsnādimantamarthaṃ
            madhyamavṛddhe nayati sati anenāsmādvākyādevaṃvidho 'rthaḥ pratipannaḥ iti tacceṣṭayānumāya
            tayorakhaṇḍavākyavākyārthayorarthāpattyā vācyavācakabhāvalakṣaṇaṃ saṃbandhamavadhārya
            bālastatra vyutpadyate / parataḥ caitra gāmānaya devadatta aśvamānaya devadatta gāṃ
            naya ityādivākyaprayoge tasya tasya
            śabdasya taṃ tamarthamavadhārayatīti anvayavyatirekābhyāṃ pravṛttinivṛttikāri vākyameva
            prayogayogyamiti vākyasthitānāmeva padānāmanvitaiḥ padā[r]thairanvitānāmeva saṃketo
            gṛhyate iti viśiṣṭā eva padārthā vākyārthāḥ /
            na tu padārthānāṃ vaiśiṣṭyam /</p>
         
         
         <p>yadyapi vākyāntaraprayujyamānānyapi pratyabhijñāpratyayena tānyevaitāni padāni niścīyanta
            iti padārthāntaramātreṇānvitaḥ padārthaḥ saṃketagocaraḥ / tathāpi sāmānyāvacchādito
            viśeṣarūpa evāsau
            pratipadyate vyatiṣaktānāṃ padārthānāṃ tathābhūtatvādityanvitābhidhānavādinaḥ /</p>
         
         
         <p>teṣāmapi mate sāmānyaviśeṣarūpaḥ padārhaḥ saṃketaviṣaya ityativiśeṣabhūto vākyārthāntargatosaṃketitatvādavācya
            eva yatra padārthaḥ pratipadyate tatra dūre arthāntarabhūtasya niḥśeṣacyutetyādau
            vidhyādeścarcā /
            ananvito 'rtho 'bhihitānvaye padārthāntaramātreṇānvitastvanvitābhidhāne anvitaviśeṣastvavācya
            eva ityubhayanaye 'pyapadārtha eva vākyārthaḥ /
            yadapyucyate naimittikānusāreṇa nimittāni kalpyante iti /
            tatra nimittatvaṃ kārakatvaṃ jñāpakatvaṃ vā śabdasya / prakāśakatvānna kārakatvam
            / jñāpakatvaṃ tu ajñātasya katham / jñātatvañca saṃketenaiva sa cānvitamātre evaṃ
            ca nimittasya niyatanimittatvaṃ
            yāvanna niścitaṃ tāvannaimittikasya pratītireva katham iti 'naimittikānusāreṇa nimittāni
            kalpyante '; ityavicāritābhidhānam /</p>
         
         
         <p>ye tvabhidadhati so 'yamiṣoriva dīrghadīrghataro vyāpāraḥ iti yatparaḥ śabdaḥ sa śabdārthaḥ
            iti vidhirevātra vācya iti / te 'pyatātparyajñāstātparyavācoyukterdevānāṃpriyāḥ /
            tathāhi {bhūtavyasamuccāraṇe bhūtaṃ bhavyāyopadiśyate} iti kārakapadārthāḥ kriyābhisaṇbandhāt
            sādhyāmānatāṃ prāpnuvanti / tataścādagdhadahananyāyena yāvadaprāptaṃ tāvadvidhīyate
            / yathā ṛtvikpracaraṇe pramāṇāntarāt siddhe
            {lohitoṣṇīṣā ṛtvijaḥ pracaranti} ityatra lohitoṣṇīṣatvamātraṃ vidheyaṃ havanasyānyataḥ
            siddheḥ {dadhnā juhoti} ityādau dadhyādeḥ karaṇatvamātraṃ vidheyam //</p>
         
         
         <p>kvacidubhayavidhiḥ kvacittrividhirapi yathā {raktaṃ paṭaṃ vayaḥ} ityādau ekavidhirdvividhistrividhirvā
            / tataśca {yadeva vidheyaṃ tatraiva tātparyam} ityupāttasyava śabdasyārthe tātparya
            na tu pratītamātre evaṃ hi {pūrvo dhāvati} ityādāvaparādyathapi kvacittātparyaṃ syāt
            /</p>
         
         
         <p>yattu {viṣaṃ bhakṣaya mā cānya gṛhe bhuṅkthāḥ} ityatra {etadgṛhe na bhoktavyam} ityatra
            tātparyamiti sa eva vākyārtha iti, ucyate tatra cakāra ekavākyatāsūcanārthaḥ na cākhyātavākyayor
            dvayoraṅgāṅgibhāva iti viṣabhakṣaṇavākyasya suhṛdvākyatvenāṅgatā kalpanīyeti {viṣabhakṣaṇādapi
            duṣṭametadgṛhe bhojanamiti sarvathā māsya gṛhe bhuṅkthāḥ} iti, upāttaśabdārthe eva
            tātparyam /</p>
         
         
         <p>yadi śabdaśruterantaraṃ yāvānartho labhyate tāvati śabdasyābhidhaiva vyāpāraḥ tataḥ
            kathaṃ 'brāhmaṇa putraste jātaḥ brāhmaṇa kanyā te garbhiṇī'; ityādau harṣaśokādīnāmapi
            na vācyatvam / kasmācca lakṣaṇā lakṣaṇīye 'pyarthe dīrghadīrghatarābhidhāvyaāpāreṇaiva
            pratītisiddheḥ / kimiti ca śrutiliṅgavākyaprakaraṇasthānasamākhyānāṃ pūrvapūrvabalīyastvam
            ityanvitābhidhānavāde 'pi vidherapi siddhaṃ vyaṅgyatvam //</p>
         
         
         <p>kiṃ ca {kuru rucim} iti padayorvaiparītye kāvyāntarvartini kathaṃ duṣṭatvam / na hmatrāsabhyo
            'rthaḥ padārthāntarairanvitaḥ ityanabhidheya eveti evamādi aparityājyaṃ syāt /</p>
         
         
         <p>yadi ca vācyavācakatvavyatirekeṇa vyaṅgyavyañjakabhāvo nābhyupeyate tadāsādhutvādīnāṃ
            nityadoṣatvaṃ kaṣṭatvādīnāmanityadoṣatvamiti
            vibhāgakaraṇamanupapannaṃ syāt / na cānupapannaṃ sarvasyaiva vibhaktatayā pratibhāsāt
            / vācyavācakabhāvavyatirekeṇa vyaṅgyavyañjakatāśrayaṇe tu vyaṅgyasya bahuvidhatvāt
            kvacideva kasyacidevaucityenopapadyata eva vibhāgavyavasthā //</p>
         
         
         <p>{dvayaṃ gataṃ saṃprati śocanīyatāṃ samāgamaprārthanayā kapālinaḥ /}</p>
         
         
         <p>ityādau pinākyādipadavailakṣaṇyena kimiti kapālyādipadānāṃ kāvyānuguṇatvam /</p>
         
         
         <p>api ca vācyo 'rthaḥ sarvān pratipattṝn prati ekarūpa eveti niyato 'sau / na hi {gatostamarkaḥ}
            ityādau vācyo 'rthaḥ kvacidanyathā bhavati / pratīyamānastu tattatprakaraṇavaktṛpratipattrādiviśeṣasahāyatayā
            nānātvaṃ
            bhajate / tathā ca {gato 'stamarkaḥ} ityataḥ sapatnaṃ pratyavaskandanāvasara iti abhisaraṇamupakramyatāmiti
            prāptaprāyaste preyāniti karmakaraṇānnivartāmaha iti sāṃdhyo vidhirupakramyatāmiti
            dūraṃ mā gā iti surabhayo gṛhaṃ praveśyantāmiti saṃtāpodhunā na bhavatīti vikreyavastūni
            saṃhriyantāmiti nāgatodyāpi preyānityādiranavadhirvyaṅgyo 'rthaḥ tatra tatra pratibhāti
            /</p>
         
         
         <p>vāctavtañjyayoḥ niḥśeṣetyādau niṣedhavidhyātmanā
            {mātsaryamutsārya vicārya kāryamāryāḥ samaryādamudāharantu /
            sevyānitambāḥ kimubhūdharāṇāmutasmarasmeravilāsinīnām //133//}
            <span class="it">(Bhartṛhari's Śṛṅgāraśataka 36)</span></p>
         
         
         <p>ityādau saṃśayaśāntaśṛṅgāryantaragataniścayarūpeṇa,</p>
         
         
         <p>  {kathamavanipa darpo yanniśātāsidhārā-
            dalanagalitamūrdhnā vidviṣāṃ svīkṛtā śrīḥ /
            nanu tava nihatārerapyasau kiṃ na nītā
            tridivamapagatāṅgairvallabhā kīrtirebhiḥ //134//}
            <span class="it">(Govindaṭhakkura's Kāvyapradīpa)</span></p>
         
         
         <p>ityādau nindāstutivapuṣā svarūpasya /</p>
         
         
         <p>pūrvapaścādbhāvena pratīteḥ kālasya śabdāśrayatvena śabdatadekadeśatadarthavarṇaghaṭanāśrayatvena
            ca āśrayasya śabdānuśāsabajñānena prakaraṇādisahāyapratibhānairmalyasahitena tena
            cāvagama iti nimittasya boddhṛmātravidagdhavyapadeśayoḥ pratītimātracamatkṛtyośca
            karaṇāt kāryasya "gato 'stamarkaḥ" ityādau pradarśitanayena saṃkhyāyāḥ</p>
         
         
         <p>  {kassa va ṇa ho-i roso daṭṭhūṇa pi-ā-i savvaṇaṃ aharaṃ /
            sabhamarapaḍamagdhā-iṇi vāri-avāme sahasu eṇhiṃ //135//}
            
            <p>
                 [kasya vā na bhavati roṣo dṛṣṭvā priyāyā savraṇamaṣaram /<br />
                 sabhramarapadmāghrāyiṇi vāritavāse sahasvedānīm //]
               </p>
            <span class="it">(Abhinavagupta's Dhvanyālokalocana)</span>
            ityādau sakhītatkāntādigatatvena viṣayasya ca bhede 'pi yadyekatvam tat kvacidapi
            nīlapītādau bhedo na syāt /
            uktaṃ hi {ayameva hi bhedo bhedaheturvā yadviruddhadharmādhyāsaḥ kāraṇabhedaśca} iti
            /
            <span class="it">([Jñānaśrīmitranibandhāvalau,Kṣaṇabhaṅgādhyāyaḥ])</span></p>
         
         
         <p>vācakānāmarthāpekṣā vyañjakānāṃ tu na tadapekṣatvamiti na vācakatvameva vyañjakatvam
            / kiṃ ca {vāṇīrakuḍaṅgu} -- ityādau pratīyamānamarthamabhivyajya vācyaṃ svarūpa eva
            yatra viśrāmyati tatra
            guṇībhūtavyaṅgyetātparybhūto 'pyarthaḥ svaśabdānabhidheyaḥ pratītipathamavataran kasya
            vyāpārasya viṣayatāmavalambatāmiti /
            nanu {rāmo 'smi sarvaṃ sahe} iti {rāmeṇa priyajīvitena tu kṛtaṃ
            premṇaḥ priye nocitam} iti {rāmo 'sau bhuvaneṣu vikramaguṇaiḥ prāptaḥ prasiddhiṃ parām}
            ityādau lakṣaṇīyo 'pyartho nānātvaṃ bhajate viśeṣavyapadeśahetuśca bhavati / tadavagamaśca
            śabdārthāyattaḥ
            prakaraṇādisavyapekṣaśca iti ko 'yaṃ nūtanaḥ pratīyamāno nāma /</p>
         
         
         <p>ucyate ---- lakṣaṇīyasyārthasya nānātve 'pi anekārthaśabdābhidheyavanniyatatvameva
            / na khalu mukhyenārthenāniyatasaṃbandho lakṣayituṃ śakyate / pratīyamānastu prakaraṇādiviśeṣavaśena
            niyata saṃbandhaḥ aniyatasaṃbandhaḥ saṃbaddhasaṃbandhaśca dyotyate /</p>
         
         
         <p>na ca</p>
         
         
         <p>  {attā ettha ṇimajja-i ettha ahaṃ di-aha-e palo-ehi /
            mā pahi-a ratti-andha-a sejjā-e maha ṇimajjahisi //136//}
            
            <p>
                 [śvaśrūtatra nimajjati atrāhaṃ divasake pralokaya /<br />
                 mā pathika rātryandhaka śayyāyāmāvayornimaṅkṣyasi //]
               </p>
            <span class="it">(Hāla's Gāthāsaptaśatī 7.67)</span></p>
         
         
         <p>ityādu vivakṣitānyaparavācye dhvanau mukhyārthabādhaḥ / tatkathamatra lakṣaṇā / lakṣaṇāyāmapi
            vyañjanamavaśyamāśrayitavyamiti pratipāditam /
            yathā ca samayasavyapekṣā abhidhā tathā mukhyārthabādhāditrayasamayaviśeṣasavyapekṣā
            lakṣaṇā / ata evābhidhāpucchabhūtā setyāhuḥ /
            na ca lakṣaṇātmakameva dhvananaṃ tadanugamena tasya darśanāt / na ca tadanugatameva
            abhidhāvalambanenāpi tasya bhāvāt / na cobhayānusāryeva avācakavarṇānusāreṇāpi tasya
            dṛṣṭeḥ / na ca śabdānusāryeva aśabdātmakanetratribhāgāvalokanādigatatvenāpi tasya
            prasiddheḥ iti abhidhātātparyalakṣaṇātmakavyāpāratrayātivartī dhvananādiparyāyo vyāpāronapahnavanīya
            eva //</p>
         
         
         <p>tatra {attā ettha} ityādau niyatasaṃbandhaḥ {kasya va ṇa ho-i roso} ityādau, aniyatasaṃbandhaḥ
            /</p>
         
         
         <p>  {viparī-ara-e lacchī bamhaṃ daṭaṭhūṇa ṇāhikamalaṭṭhaṃ /
            hariṇo dāhiṇaṇa-aṇaṃ rasā-ulā jhatti ḍhakke-i //137//}
            
            <p>
                 [viparītarate lakṣmīrvrahmāṇaṃ dṛṣṭvā nābhikamalastham /<br />
                 harerdakṣiṇanayanaṃ rasākulā jhaṭiti sthagayati //]
               </p>
            <span class="it">(Hāla's Gāthāsaptaśatī 816)</span></p>
         
         
         <p>ityādau saṃbaddhasaṃbandhaḥ / atra hi haripadena dakṣiṇanayanasya sūryātmakatā vyajyate
            . tannimīlanena sūryāstamayaḥ / tena padmasya saṃkocaḥ / tato brahmaṇaḥ sthaganam
            / tatra sati go 'pyāṅgasyādarśanena aniryantraṇaṃ nidhuvanavilasitamiti /
            {akhaṇḍabuddhinirgrāhyo vākyārtha eva vācyaḥ vākyameva ca vācakam} //</p>
         
         
         <p><span class="it">([Bṛhaddevī])</span></p>
         
         
         <p>iti ye 'pyāhuḥ tairapyavidyāpadapatitaiḥ padapadārthakalpanā kartavyaiveti tatpakṣe
            'pyavaśyamuktodāharaṇādau vidhyādirvyaṅgya eva /</p>
         
         
         <p>nanu vācyādasaṃbaddhaṃ tāvanna pratīyate yataḥ kutaścit yasya kasyacidarthasya pratīteḥ
            prasaṅgāt / evaṃ ca saṃbandhāt vyaṅgyavyañjakabhāvopratibandhevaśyaṃ na bhavatīti
            vyāptatvena niyatadharminiṣṭhatvena ca trirūpālliṅgālliṅgijñānamanumānaṃ yat tadrūpaḥ
            paryavasyati / tathāhi----</p>
         
         
         <p>  {bhama dhammi-a vīsaddho so suṇa-o ajja māri-o teṇa /
            golāṇa-ikacchakuḍaṅgavāsiṇā dari-asīheṇa //138//}
            
            <p>
                 [bhrama dhārmika viśrabdhaḥ sa śūnako 'dya māritastena /<br />
                 godānadīkacchakuñjavāsinā dṛptasiṃhena //]
               </p>
            <span class="it">(Hāla's Gāthāsaptaśatī 175(2.75))</span></p>
         
         
         <p>atra gṛhe śvanivṛttyā bhramaṇaṃ vihitaṃ godāvarītīre siṃhopalabdherabhramaṇamanumāpayati
            / yat yata bhīrubhramaṇaṃ tattadbhayakāraṇanivṛttyupalabdhipūrvakaṃ godāvarītīre ca
            siṃhopalabdhiriti vyāpakaviruddhopalabdhiḥ /</p>
         
         
         <p>atrocyate ---- bhīrurapi guroḥ prabhorvā nideśena priyānurāgeṇa anyena caivaṃbhūtena
            hetunā satyapi bhayakāraṇe bhramatītyanaikāntiko hetuḥśuno bibhyadapi bīratvena siṃhānna
            bibhetīti viruddho 'pi godāvarītīre
            siṃhasadbhāvaḥ pratyakṣādanumānādvā na niścitaḥ / api tu vacanāt / na ca vacanasya
            prāmāṇyamasti /
            arthenāpratibandhādityaasiddhaśca tatkathamevaṃvidhāddheyoḥ sādhyasiddhiḥ /
            tathā {niḥśeṣacyuta- } ityādau gamakatayā yāni candanacyavanādīnyupāttāni tāni kāraṇāntarato
            'pi bhavanti / ataścātraiva snānakāryatvenoktānīti nopabhoge eva pratibaddhānītyanaikāntikāni
            /
            vyaktivādinā cādhamapadasahāyānāmeṣāṃ vyañjakatvamuktam / na cātrādhamatvaṃ pramāṇapratipannamiti
            kathamanumānam / evaṃvidhādarthādevaṃvidho 'rtha upapattyanapekṣatve 'pi prakāśate
            iti vyaktivādinaḥ punastat adūṣaṇam //</p>
         
         
         <p>iti kāvyaprakāśe dhvaniguṇībhūtavyaṅgyasaṃkīrṇabhedanirṇayo nāma pañcama ullāsaḥ ||
            5 ||</p>
         
         
         <p>=============================================================
            atha ṣaṣṭha ullāsaḥ</p>
         
         
         <p class="bold">
            śabdārthacitraṃ yatpūrvaṃ kāvyadvayamudāhṛtam /<br />
            guṇaprādhānyatastatra sthitiścitrārthaśabdayoḥ // MKpr-K_48 //
            </p>
         
         
         <p>na tu śabdacitre arthasyācitratvamarthacitre vā śabdasya / tathā coktam</p>
         
         
         <p>
              {rūpakādiralaṅkārastasyānyairbahudhoditaḥ /<br />
            na kāntamapi nirbhūṣaṃ vibhāti vanitānanam //
            </p>
         
         
         <p>
            rūpakādimalaṅkāraṃ bāhyamācakṣate pare /<br />
            supāṃ tiṅāṃ ca vyutpattiṃ vācāṃ vāñchantyalaṅkṛtim //
            </p>
         
         
         <p>
            tadetadāhuḥ sauśabdyaṃ nārthavyutpattirīdṛśī /<br />
            śabdābhidheyālaṅkārabhedādiṣṭaṃ dvayaṃ tu naḥ //}
            </p>
         
         <p>iti //</p>
         
         
         <p>śabdacitraṃ yathā</p>
         
         
         <p>  {prathamamaruṇacchāyastāvattataḥ kanakaprabha-
            stadanu virahottāmyattanvīkapolataladyutiḥ /
            udayati tato dhvāntadhvaṃsakṣamaḥ kṣaṇadāmukhe
            sarasabisinīkandacchedacchavirmṛgalāñchanaḥ //139//}
            <span class="it">([Bhavabhūti,Mālinīmādhava)</span></p>
         
         
         <p>arthacitraṃ yathā</p>
         
         
         <p>  {te dṛṣṭimātrapatitā api kasya nātra
            kṣobhāya pakṣmaladṛśāmalakāḥ khalāśca /
            nīcāḥ sadaiva savilāsamalīkalagnā
            ye kālatāṃ kuṭilatāmiva na tyajanti //140//}
            <span class="it">(Govindaṭhakkura's Kāvyapradīpa)</span></p>
         
         
         <p>yadyapi sarvatra kāvyentataḥ vibhāvādirūpatayaiva paryavasānaṃ tathāpi sphuṭasya rasasyānupalambhādavyaṅgyametatkāvyadvayamuktam
            / atra ca śabdārthālaṅkārabhedādbahavo bhedāḥ te cālaṅkāranirṇaye nirṇeṣyante //</p>
         
         
         <p>iti kāvyaprakāśe śabdārthacitranirūpaṇaṃ nāma ṣaṣṭha ullāsaḥ || 6 ||</p>
         
         
         <p>=============================================================</p>
         
         
         <p>atha saptama ullāsaḥ</p>
         
         
         <p>kāvyasvarūpaṃ nirūpya doṣāṇāṃ sāmānyalakṣaṇamāha</p>
         
         
         <p class="bold">
            mukhyārthahatirdoṣo rasaśca mukhyastadāśrayādvācyaḥ /<br />
            ubhayopayoginaḥ syuḥ śabdādyāstena teṣvapi saḥ // MKpr-K_49 //
            </p>
         
         
         <p>hatirapakarṣaḥ / śabdādyāḥ ityādyagrahaṇādvarṇaracane /
            viśeṣalakṣaṇamāha</p>
         
         
         <p class="bold">
            duṣṭaṃ padaṃ śrutikaṭu cyutasaṃskṛtyaprayuktamasamartham /<br />
            nihatārthamanucitārthaṃ nirarthakamavācakaṃ tridhāślīlam // MKpr-K_50 //
            </p>
         
         
         <p class="bold">
            sandigdhamapratītaṃ grāmyaṃ neyārthamatha bhavet kliṣṭam /<br />
            avimṛṣṭavidheyāṃśaṃ viruddhamatikṛtsamāsagatameva // MKpr-K_51 //
            </p>
         
         
         <p>(1) {śrutikaṭu} paruṣavarṇarūpaṃ duṣṭam / yathā</p>
         
         
         <p>  {anaṅgamangalagṛhāpāṅgabhaṅgitaraṅgitaiḥ /
            āliṅgitaḥ sa tanvaṅgyā kārtārthyaṃ labhate kadā //141//}
            <span class="it">(Śrivatsalāñchanācārya's Kāvyaparīkṣā)</span></p>
         
         
         <p>atra kārtārthyamiti //</p>
         
         
         <p>(2) {cyutasaṃskṛti} vyākaraṇalakṣaṇahīnam
            yathā</p>
         
         
         <p>  {etanmandavipakvatindukaphalaśyāmodarāpāṇḍara-
            prāntaṃ hanta pulindasundarakarasparśakṣamaṃ labhyate /
            tat pallīpatiputri kuñjarakulaṃ kumbhābhayābhyarthanā-
            dīnaṃ tvāmanunāthate kucayugaṃ patrāvṛtaṃ mā kṛthāḥ //142//}
            <span class="it">(Govindaṭhakkura's Kāvyapradīpa)</span></p>
         
         
         <p>atrānunāthate iti / {sarpiṣo nāthate} ityādāvāśiṣyeva nāthaterātmanepadaṃ vihitam
            / {āśiṣi nāthaḥ} iti /
            atra tu yācanamarthaḥ / tasmāt {anunāthati stanayugam} iti paṭhanīyam /</p>
         
         
         <p>(3) {aprayuktaṃ} tathā āmnātamapi kavibhirnādṛtam / yathā</p>
         
         
         <p>  {yathāyaṃ dāruṇācāraḥ sarvadaiva vibhāvyate /
            tathā manye daivato 'sya piśāco rākṣaso 'tha vā //143//}
            <span class="it">(Govindaṭhakkura's Kāvyapradīpa)</span></p>
         
         
         <p>atra daivataśabdo {daivatāni puṃsi vā} iti puṃsyāmnāto 'pi na kenacitprayujyate //</p>
         
         
         <p>(4) {asamarthaṃ} yattadarthaṃ paṭhyate na ca tatrāsya śaktiḥ / yathā</p>
         
         
         <p>  {tīrthāntareṣu snānena samupārjitasatkṛtiḥ /
            surasrotasvinīmeṣa hanti saṃprati sādaram //144//}
            <span class="it">(Ruyyaka's Alaṅkārasarvasva)</span></p>
         
         
         <p>atra hantīti gamanārtham //</p>
         
         
         <p>(5) {nihatārthaṃ} yadubhayārthamaprasiddhe 'rthe prayuktam / yathā</p>
         
         
         <p>  {yāvakarasārdrapādaprahāraśoṇitakacena dayitena /
            mugdhā sādhvasataralā vilokya paricumbitā sahasā //145//}
            <span class="it">(Śrivatsalāñchanācārya's Kāvyaparīkṣā 77)</span></p>
         
         
         <p>atra śoṇitaśabdasya rudhiralakṣaṇenārthenojjvalīkṛtatvarūpo 'rtho vyavadhīyate //</p>
         
         
         <p>(6) {anucitārthaṃ} yathā</p>
         
         
         <p>  {tapasvibhiryā sucireṇa labhyate prayatnataḥ sattribhiriṣyate ca yā /
            prayānti tāmāśu gatiṃ yaśasvino raṇāśvamedhepaśutāmupāgatāḥ //146//}
            <span class="it">(Mahimabhaṭṭa's Vyaktiviveka)</span></p>
         
         
         <p>atra paśupadaṃ kātaratāmabhivyanaktītyanucitārtham //</p>
         
         
         <p>(7) {nirarthakaṃ} pādapūraṇamātraprayojanaṃ cādipadam / yathā</p>
         
         
         <p>  {utphullakamalakesaraparāgagauradyute mama hi gauri /
            abhivāñchitaṃ prasiddhyatu bhagavati yuṣmatprasādena //147//}
            <span class="it">(Harṣa's Nāgānanda 1.14)</span></p>
         
         
         <p>atra hiśabdaḥ //</p>
         
         
         <p>(8) {avācakaṃ} yathā</p>
         
         
         <p>  {avandhyakopasya vihanturāpadāṃ bhavanti vaśyāḥ svayameva dehinaḥ /
            amarṣaśūnyena janasya jantunā na jātahārdena na vidviṣādaraḥ //148//}
            <span class="it">(Bhāravi's Kirātārjunīya 1.33)</span></p>
         
         
         <p>atra jantupadamadātaryarthe vivakṣitaṃ tatra ca nābhidhāyakam / yathā vā</p>
         
         
         <p>  {hādhika sā kila tāmasī śaśimukhī dṛṣṭā mayā yatra sā
            tadvicchedarujāndhakāritamidaṃ dagdhaṃ dinaṃ kalpitam /
            kiṃ kurmaḥ kuśale sadaiva vidhuro dhātā na cettatkathaṃ
            tādṛgyāmavatīmayo bhavati me no jīvalokodhunā //149//}
            <span class="it">(Govindaṭhakkura's Kāvyapradīpa)</span></p>
         
         
         <p>atra dinamiti prakāśamayamityarthe vācakam /</p>
         
         
         <p>yaccopasargasaṃsargādarthāntaragatam
            yathā</p>
         
         
         <p>  {jaṅghākāṇḍorunālo nakhakiraṇalasatjesarālīkarālaḥ
            pratyagrālaktakābhāprasarakisakayo mañjumañjīrabhṛṅga /
            bharturnṛttānukāre jayati nijatanusvacchalāvaṇyavāpī-
            saṃbhūtāmbhojaśobhāṃ vidadhadabhibavo daṇḍapādo bhavānyāḥ //150//}
            <span class="it">(Mahimabhaṭṭa's Vyaktiviveka)</span></p>
         
         
         <p>atra dadhadityarthe vidadhaditi //</p>
         
         
         <p>(9) {aślīlam} traidheti vrīḍājugupsāmaṅgalavyañjakatvāt / yathā</p>
         
         
         <p>  {sādhanaṃ sumahadyasya yannānyasya vilokyate /
            tasya dhīśālinaḥ ko 'nyaḥ sahatārālitāṃ bhruvam //151//(1)}
            <span class="it">(Śrivatsalāñchanācārya's Kāvyaparīkṣā)</span></p>
         
         
         <p>  {līlātāmarasāhato 'nyavanitāniḥśaṅkadaṣṭādharaḥ
            kaścvitkesaradūṣitekṣaṇa iva vyāmīlya netre sthitaḥ /
            mugdhā kuḍmalitānanena dadatī vāyuṃ sthitā tatra sā
            bhrāntyā dhūrtatayātha vānatimṛtetenāniśañcumbitā //152//(2)}
            ([Amaruśataka 72(or 70),or 88)])</p>
         
         
         <p>  {mṛdupavanavibhinno matptriyāyā vināśād
            ghanarucirakalāpo niḥsapatno 'dya jātaḥ /
            rativigalitabandhe keśapāśe sukeśyāḥ
            sati kusumasanāthe kaṃ haredeṣa barhī //153//(3)}
            <span class="it">(Kālidāsa's Vikramorvaśīya 4.22)</span></p>
         
         
         <p>eṣu sādhanavāyuvināśaśabdāḥ vrīḍādivyañjakāḥ //</p>
         
         
         <p>(10) {saṃdigdhaṃ} yathā</p>
         
         
         <p>  {āliṅgitastatrabhavān saṃparāye jayaśriyā /
            āśīḥparaṃparāṃ vandyāṃ karṇe kṛtvā kṛpāṃ kuru //154//}
            <span class="it">(Śrivatsalāñchanācārya's Kāvyaparīkṣā)</span></p>
         
         
         <p>atra vandyāṃ kiṃ haṭhahṛtamahilāyāṃ kiṃ vā namasyāmiti saṃdehaḥ //</p>
         
         
         <p>(11) {apratītaṃ} yatkevale śāstre prasiddham / yathā</p>
         
         
         <p>  {samyagjñānamahājyotirdalitāśayatājuṣaḥ /
            vidhīyamānamapyetanna bhavetkarmabandhanam //155//}
            <span class="it">(Govindaṭhakkura's Kāvyapradīpa)</span></p>
         
         
         <p>(12) {grāmyaṃ} yatkevale loke sthitam / yathā</p>
         
         
         <p>  {rākāvibhāvarīkāntasaṃkrāntadyuti te mukham /
            tapanīyaśilāśobhā kaṭiśca harate manaḥ //156//}
            <span class="it">(Śrivatsalāñchanācārya's Kāvyaparīkṣā 86)</span></p>
         
         
         <p>atra kaṭiriti //</p>
         
         
         <p>
            (13) {neyārtham}<br />
              {nirūḍhā lakṣaṇāḥ kāścit sāmarthyāt abhidhānavat /<br />
              kriyante sāṃprataṃ kāścit kāścinnaiva tvaśaktitaḥ //}
            </p>
         
         <p>  <span class="it">(Kumārila,TantravārtikaPūrva 700)</span>
            iti
            yanniṣiddhaṃ lākṣaṇikam / yathā</p>
         
         
         <p>  {śaratkālasamullāsipūrṇimāśarvarīpriyam /
            karoti te mukhaṃ tanvi capeṭāpātanātithim //157//}
            <span class="it">(Govindaṭhakkura's Kāvyapradīpa)</span></p>
         
         
         <p>
            atra capeṭāpātanena nirjitatvaṃ lakṣyate /<br />
            atha samāsagatameva duṣṭamiti saṃbandhaḥ, anyat kevalaṃ samāsagataṃ ca //
            </p>
         
         
         <p>(14) {kliṣṭaṃ} yataḥ arthapratipattirvyavahitā / yathā</p>
         
         
         <p>  {atrilocanasaṃbhūtajyotirudgamabhāsibhiḥ /
            sadṛśaṃ śobhatetyarthaṃ bhūpāla tava ceṣṭitam //158//}
            <span class="it">(Govindaṭhakkura's Kāvyapradīpa)</span></p>
         
         
         <p>atrātrilocanasaṃbhūtasya candrasya jyotirudgamena bhāsibhiḥ kumudairityarthaḥ //</p>
         
         
         <p>(15) {avimṛṣṭavidheyāṃśam} avimṛṣṭaḥ prādhānyenānirdiṣṭo vidheyāṃśo yatra tat / yathā</p>
         
         
         <p>  {mūrddhnāmudvṛttakṛttāviralagalagaladraktasaṃsaktadhārā-
            dhauteśāṅghriprasādopanatajayajagajjātamithyāmahimnām /
            kailāsollāsanecchāvyatikarapiśunotsarpidarpoddhurāṇāṃ
            doṣṇāṃ caiṣāṃ kimetat phalamiha nagarīrakṣaṇe yat prayāsaḥ //159//}
            <span class="it">(Harṣa's Nāgānanda 8)</span></p>
         
         
         <p>atra mithyāmahimatvaṃ nānuvādyam api tu vidheyam / yathā vā</p>
         
         
         <p>  {srastāṃ nitambādavaropayantī punaḥ punaḥ kesaradāmakāñcīm /
            nyāsīkṛtāṃ sthānavidā smareṇa dvitīyamaurvīmiva kārmukasya //160//}
            <span class="it">(Kālidāsa's Kumārasaṃbhava 3.55)</span></p>
         
         
         <p>atra dvitīyatvamātramutprekṣyam / maurvīṃ dvitīyāmiti yuktaḥ pāṭhaḥ / yathā vā</p>
         
         
         <p>  {vapurvirūpākṣamalakṣyajanmatā digambaratvena niveditaṃ vasu /
            vareṣu yadbālamṛgākṣi mṛgyate tadasti kiṃ vyastamapi trilocane //161//}
            <span class="it">(Kālidāsa's Kumārasaṃbhava 5.12)</span></p>
         
         
         <p>atra {alakṣitā janiḥ} iti vācyam / yathā vā</p>
         
         
         <p>  {ānandasindhuraticāpalaśālicitta-
            saṃdānanaikasadanaṃ kṣaṇamapyamuktā /
            yā sarvadaiva bhavatā tadudantacintā
            tāntiṃ tanoti tava saṃprati dhigdhigasmān //162//}
            <span class="it">(Govindaṭhakkura's Kāvyapradīpa)</span></p>
         
         
         <p>atra {na muktā} iti saṃnaddho 'yaṃ vidheyaḥ / yathā</p>
         
         
         <p>  {navajaladharaḥ saṃnaddho 'yaṃ na dṛptaniśācaraḥ
            suradhanuridaṃ dūrākṛṣṭaṃ na tasya śarāsanam /
            ayamapi paṭurdhārāsāro na bāṇaparaṃparā
            kanakanikaṣasnigdhā vidyut priyā na mamorvaśī //163//}
            <span class="it">(Kālidāsa's Vikramorvaśīya 4.7)</span></p>
         
         
         <p>ityatra / na tvamuktatānuvādenānyadatra kiñcidvihitam / yathā</p>
         
         
         <p>  {jugopātmānamatrasto bheje dharmamanāturaḥ /
            agṛdhnurādade so 'rthānasaktaḥ sukhamanvabhūt //164//}
            <span class="it">(Kālidāsa's Raghuvaṃśa 1.21)</span></p>
         
         
         <p>ityatra atrastatvādyanuvādenātmano gopanādi //</p>
         
         
         <p>(16) {viruddhamatikṛt} yathā</p>
         
         
         <p>  {sudhākarakarākāraviśāradaviceṣṭitaḥ /
            akāryamitrameko 'sau tasya kiṃ varṇayāmahe //165//}
            <span class="it">(Śārṅgadharapaddhati)</span></p>
         
         
         <p>atra {kāryaṃ vinā mitram} iti vivakṣitam {akārye mitram iti} tu pratītiḥ / yathā vā</p>
         
         
         <p>  {cirakālapariprāptalocanānandadāyinaḥ /
            kāntā kāntasya sahasā vidadhāti galagraham //166//}
            <span class="it">(Govindaṭhakkura's Kāvyapradīpa)</span></p>
         
         
         <p>atra {kaṇṭhagraham} iti vācyam / yathā vā</p>
         
         
         <p>  {na trastaṃ yadi nāma bhūtakaruṇāsaṃtānaśāntātmanaḥ
            tena vyārujatā dhanurbhagavato devādbhavānīpateḥ /
            tatputrastu madāndhatārakavadhādviśvasya dattotsavaḥ
            skandaḥ skanda iva priyo 'hamatha vā śiṣyaḥ kathaṃ vismṛtaḥ //167//}
            <span class="it">(Bhavabhtūti's Mahāvīracarita 2.28)</span></p>
         
         
         <p>atra bhavānīpatisabdo bhavānyāḥ patyantare pratītiṃ karoti / yathā vā</p>
         
         
         <p>  {gorapi yadvāhanatāṃ prāptavataḥ so 'pi girisutāsiṃhaḥ /
            savidhe nirahaṅkāraḥ pāyādvaḥ so 'mbikāramaṇaḥ //168//}
            <span class="it">(Govindaṭhakkura's Kāvyapradīpa)</span></p>
         
         
         <p>atrāmbikāramaṇa iti viruddhāṃ dhiyamutpādayati //</p>
         
         
         <p>{śrutikaṭu} sasāsagataṃ yathā</p>
         
         
         <p>  {sā dūre ca sudhāsāndrataraṅgitavilocanā /
            bahirnirhrādanārho 'yaṃ kālaśca samupāgataḥ //169//}
            <span class="it">(Śrivatsalāñchanācārya's Kāvyaparīkṣā 93)</span></p>
         
         
         <p>evamanyadapi jñeyam //</p>
         
         
         <p class="bold">
            apāsya cyutasaṃskāramasamarthaṃ nirarthakam /<br />
            vākye 'pi doṣāḥ santyete padasyāṃśe 'pi kecana // MKpr-K_52 //
            </p>
         
         
         <p>kecana na punaḥ sarve / krameṇodāharaṇam</p>
         
         
         <p>[(1) śrutikaṭu]</p>
         
         
         <p>  {so 'dhyauṣṭa vedāṃstridaśānayaṣṭa pitṛnatārpsītsamamaṃsta bandhūn /
            vyajeṣṭa ṣaḍavargamaraṃsta nītau samūlaghātaṃ nyavadhīdarīṃśca //170//}
            <span class="it">(Bhaṭṭikāvya 1.2)</span></p>
         
         
         <p>[(2) aprayuktam)]</p>
         
         
         <p>  {sa rātu vo duścyavano bhāvukānāṃ paraṃparām /
            aneḍamūkatādyaiśca dyatu doṣairasaṃmatān //171//}
            <span class="it">(Govindaṭhakkura's Kāvyapradīpa)</span></p>
         
         
         <p>atra duścyavana indraḥ aneḍamūko mūkabadhiraḥ //</p>
         
         
         <p>[(3) nihata-artham]</p>
         
         
         <p>  {sāyakasahāyabāhormakaradhvajaniyamitakṣamādhipateḥ /
            abjarucibhāsvaraste bhātitarāmavanipa ślokaḥ //172//}
            <span class="it">(Govindaṭhakkura's Kāvyapradīpa)</span></p>
         
         
         <p>atra sāyakādayaḥ śabdaḥ khaḍgābdhibhūcandrayaśaḥparyāyāḥ śarādyarthatayā prasiddhaḥ
            //</p>
         
         
         <p>[(4) anucita-artham]</p>
         
         
         <p>  {kuvindastvaṃ tāvatpaṭayasi guṇagrāmamabhito
            yaśo gāyantyete diśi diśi ca nagnāstava vibho /
            śarajjyotsnāgaurasphuṭavikaṭasarvāṅgasubhagā
            tathāpi tvatkīrtirbhramati vigatācchādanamiha //173//}
            <span class="it">(Govindaṭhakkura's Kāvyapradīpa)</span></p>
         
         
         <p>atra kuvindādiśabdo 'rthāntaraṃ pratipādayannupaślokyamānasya tiraskāraṃ vyanaktītyanucitārthaḥ
            /</p>
         
         
         <p>[(5) nirarthakam]</p>
         
         
         <p>  {prābhrabhrāḍviṣṇudhāmāpya viṣamāśvaḥ karotyayam /
            nidrāṃ sahasraparṇānāṃ palāyanaparāyaṇām //174//}
            <span class="it">(Govindaṭhakkura's Kāvyapradīpa)</span></p>
         
         
         <p>atra prābhrabhrāḍviṣṇudhāmacviṣamāśvanidrāparṇaśabdāḥ prakuṣṭajaladagaganasaptāśvasaṃkocadalānāmavācakāḥ
            //</p>
         
         
         <p>[(6) aślīlam, vrīḍa]</p>
         
         
         <p>  {bhūpaterupasarpantī kampanā vāmalocanā /
            tattatpraharaṇotsāhavatī mohanamādadhau //175//}
            <span class="it">(Govindaṭhakkura's Kāvyapradīpa)</span></p>
         
         
         <p>atropasarpaṇapraharaṇamohanaśabdā vrīḍādāyitvādaślīlāḥ /</p>
         
         
         <p>[jugupsā]</p>
         
         
         <p>  {tenyairvāntaṃ samaśnanti parotsargaṃ ca bhuñjate /
            itarārthagrahe yeṣāṃ kavīnāṃ syātpravartanam //176//}
            <span class="it">(Govindaṭhakkura's Kāvyapradīpa)</span></p>
         
         
         <p>atra vāntotsargapravartanaśabdā jugupsādāyinaḥ /</p>
         
         
         <p>[amaṅgala]</p>
         
         
         <p>  {pitṛvasatimahaṃ vrajāmi tāṃ saha parivārajanena yatra me /
            bhavati sapadi pāvakānvaye hṛdayamaśeṣitaśokaśalyakam //177//}
            <span class="it">(Śrivatsalāñchanācārya's Kāvyaparīkṣā 83)</span></p>
         
         
         <p>atra pitṛgṛhamityādau vivakṣite śmaśānādipratītāvamaṅgalārthatvam /</p>
         
         
         <p>[(7) saṃdigdham]</p>
         
         
         <p>  {surālayollāsaparaḥ prāptaparyāptakampanaḥ /
            mārgaṇapravaṇo bhāsvadbhūtireṣa vilokyatām //178//}
            <span class="it">(Govindaṭhakkura's Kāvyapradīpa)</span></p>
         
         
         <p>atra kiṃ surādiśabdā devasenāśaravibhūtyarthāḥ kiṃ madirādyarthāḥ iti saṃdehaḥ //</p>
         
         
         <p>[(8) apratītam]</p>
         
         
         <p>  {tasyādhimātropāyasya tīvrasaṃvegatājuṣaḥ /
            dṛḍhabhūmiḥ priyaprāptau yatnaḥ sa phalitaḥ sakhe //179//}
            <span class="it">(Govindaṭhakkura's Kāvyapradīpa)</span></p>
         
         
         <p>atrādhimātropāyādayaḥ śabdā yogaśāstramātraprayuktatvādapratītāḥ //</p>
         
         
         <p>[(9)Vulgar (grāmyam)]</p>
         
         
         <p>  {tāmbūlabhṛtagalloyaṃ bhallaṃ jalpati mānuṣaḥ /
            karoti khādanaṃ pādaṃ sadaiva tu yathā tathā //180//}
            <span class="it">(Govindaṭhakkura's Kāvyapradīpa)</span></p>
         
         
         <p>atra gallādayaḥ śabdāḥ grāmyāḥ //</p>
         
         
         <p>[(10) neyārtham]</p>
         
         
         <p>  {vastravaidūryacaraṇaiḥ kṣatasattvarajaḥparā /
            niṣkampā racitā netrayuddhaṃ vedaya sāṃpratam //181//}
            <span class="it">(Śrivatsalāñchanācārya's Kāvyaparīkṣā 37)</span></p>
         
         
         <p>atrāmbararatnapādaiḥ kṣatatamā acalā bhūḥ kṛtā netradvandvaṃ bodhayeti neyārthatā
            //</p>
         
         
         <p>[(11) kliṣṭam]</p>
         
         
         <p>  {dhammillasya na kasya prekṣya nikāmaṃ kuraṅgaśāvākṣyāḥ /
            rajyatyapūrvabandhavyutpattermānasaṃ śobhām //182//}
            <span class="it">(Vāmana's Kāvyālaṅkārasūtravṛtti 2,1.22)</span></p>
         
         
         <p>atra dhammillasya śobhāṃ prekṣya kasya mānasaṃ na rajyatīti saṃbandhe kliṣṭatvam //</p>
         
         
         <p>[(12) avimṛṣṭavidheyāṃśam]</p>
         
         
         <p>  {nyakkāro hyayameva me yadarayastatrāpyasau tāpasaḥ
            so 'pyatraiva nihanti rākṣasakulaṃ jīvatyaho rāvaṇaḥ /
            dhigdhik śakrajitaṃ prabodhitavatā kiṃ kumbhakarṇena vā
            svargagāmaṭikāviluṇṭhanavṛthocchūnaiḥ kimebhirbhujaiḥ //183//}
            <span class="it">(Harṣa's Nāgānanda 9.55 ; Abhinavagupta's Dhvanyālokalocana)</span></p>
         
         
         <p>atra 'ayameva nyakkāraḥ'; iti vācyam / ucchūnatvamātraṃ cānuvādyam, na vṛthātvaviśeṣitam
            / atra ca śabdaracanā viparītā kṛteti vākyasyaiva doṣo na vākyārthasya / yathā vā</p>
         
         
         <p>  {apāṅgasaṃsargi taraṅgitaṃ dṛśorbhruvorarālāntavilāsi vellitam /
            visāri romāñcanakañcukaṃ tanostanoti yo 'sau subhage tavāgataḥ //184//}
            <span class="it">(Govindaṭhakkura's Kāvyapradīpa)</span></p>
         
         
         <p>atra yo 'sāviti padadvayamanuvādyamātrapratītikṛt /</p>
         
         
         <p>tathāhi ---- prakrāntaprasiddhānubhūtārthaviṣayastacchabdo yacchabdopādānaṃ nāpekṣate
            / krameṇodāharaṇam /</p>
         
         
         <p>  {kātaryaṃ kevalā nītiḥ śauryaṃ śvāpadaceṣṭitam /
            ataḥ siddhiṃ sametābhyāmubhābhyāmanviyeṣa saḥ //185//}
            <span class="it">(Kālidāsa's Raghuvaṃśa 17.47)</span></p>
         
         
         <p>  {dvayaṃ gataṃ saṃprati śocanīyatāṃ samāgamaprārthanayā kapālinaḥ /
            kalā ca sā kāntimatī kalāvatastvamasya lokasya ca netrakaumudī //186[=252]//}
            <span class="it">(Kālidāsa's Kumārasaṃbhava 5.71)</span></p>
         
         
         <p>  {utkampinī bhayapariskhalitāṃśukāntā
            te locane pratidiśaṃ vidhure kṣipantī /
            krūreṇa dāruṇatayā sahasaiva dagdhā
            dhūmāndhitena dahanena na vīkṣitāsi //187//}
            <span class="it">(Harṣa's Ratnāvali ; Ānandavardana's dhvanyāloka)</span></p>
         
         
         <p>yacchabdastūttaravākyānugatatvenopāttaḥ sāmarthyātpūrvavākyānugatasya tacchabdasyopādānaṃ
            nāpekṣate / yathā</p>
         
         
         <p>  {sādhu candramasi puṣkaraiḥ kṛtaṃ mīlitaṃ yadabhirāmatādhike /
            udyatā jayani kāminīmukhe tena sāhasamanuṣṭhitaṃ punaḥ //188//}
            <span class="it">(Abhinanda's Rāmacarita 2.95)</span></p>
         
         
         <p>prāgupāttastu yacchabdastacchabdopādānaṃ vinā sākāṅkṣaḥ / yathā atraiva śloke ādyapādayorvyatyāse
            / dvayorupādāne tu nirākāṅkṣatvaṃ prasiddham / anupādāne 'pi sāmarthyātkutraciddvayamapi
            gamyate / yathā</p>
         
         
         <p>  {ye nāma kecidiha naḥ prathayantyavajñāṃ
            jānanti te kimapi tān prati naiṣa yatnaḥ /
            utpatsyatesti mama ko 'pi samānadharmā
            kālo hyayaṃ niravadhirvipulā ca pṛthvī //189//}
            <span class="it">(Bhavabhūti's Mālatīmādhava 1.7)</span></p>
         
         
         <p>atra ya utpatsyate taṃ pratīti / evaṃ ca tacchabdānupādāne 'tra sākāṅkṣatvam / na
            cāsāviti
            tacchabdārthamāha /</p>
         
         
         <p>  {asau maruccumbitacārukesaraḥ prasannatārādhipamaṇḍalāgraṇīḥ /
            viyuktarāmāturadṛṣṭivīkṣito vasantakālo hanumānivāgataḥ //190//}
            <span class="it">(Harṣa's Nāgānanda 6.4)</span></p>
         
         
         <p>atra hi na tacchabdārthapratītiḥ /</p>
         
         
         <p>pratītau vā</p>
         
         
         <p>  {karabālakarāladoḥ sahāyo yudhi yosau vijayārjunaikamallaḥ /
            yadi bhūpatinā sa tatra kārye viniyujyeta tataḥ kṛtaṃ kṛtaṃ syāt //191//}
            <span class="it">(Govindaṭhakkura's Kāvyapradīpa)</span></p>
         
         
         <p>atra sa ityasyānarthakyaṃ syāt /</p>
         
         
         <p>atha</p>
         
         
         <p>  {yovikalpamidamarthamaṇḍalaṃ paśyatīśa nikhilaṃ bhavadvapuḥ /
            ātmapakṣaparipūrite jagatyasya nityasukhinaḥ kuto bhayam //192//}
            <span class="it">(Mahimabhaṭṭa's Vyaktiviveka)</span></p>
         
         
         <p>itīdaṃśabdavadadaḥśabdastacchabdārthamabhidhatte iti ucyate / tarhyatraiva vākyāntare
            upādānamarhati na tatraiva / yacchabdasya hi nikaṭe sthitaḥ prasiddhiṃ parāmṛśati
            / yathā</p>
         
         
         <p>  {yattadūrjitamatyugraṃ kṣātraṃ tejosya bhūpateḥ /
            dīvyatākṣaistadānena nūnaṃ tadapiṃ hāritam //193//}
            <span class="it">(Bhaṭṭanārāyaṇa's Veṇīsaṃhāra 1.13)</span></p>
         
         
         <p>ityatra tacchabdaḥ /
            nanu katham</p>
         
         
         <p>  {kalyāṇānāṃ tvamasi mahasāṃ bhājanaṃ viśvamūrte
            dhuryāṃ lakṣmīmatha mayi bhṛśaṃ dhehi deva prasīda /
            yadyatpāpaṃ pratijahi jagannātha namrasya tanme
            bhadraṃ bhadraṃ vitara bhagavan bhūyase maṅgalāya //194//}
            <span class="it">(Bhavabhūti's Mālatīmādhava 1.4)</span>
            atra yadyadityuktvā tanme ityuktam / ucyate ---- yadyaditi yena kenacidrūpeṇa sthitaṃ
            sarvātmakaṃ vastvākṣiptaṃ tathābhūtameva tacchabdena parāmṛśyate /
            yathā vā</p>
         
         
         <p>  {kiṃ lobheba vilaṅghitaḥ sa bharato yenatadevaṃ kṛtaṃ
            mātrā strīlaghutāṃ gatā kimatha vā mātaiva madhyamā /
            mithyaitanmama cintitaṃ dvitayamapyāryānujosau guru-
            rmātā tātakalatramityanucitaṃ manye vidhātrā kṛtaṃ //195//}
            <span class="it">(Dhanañjaya's Daśarūpaka 3.29 ; Bhavabhūti's Uttararāmacarita)</span></p>
         
         
         <p>atrāryasyeti tātasyeti ca vācyam / na tvanayoḥ samāse guṇībhāvaḥ kāryaḥ / evaṃ samāsāntare
            'pyudāhāryam //</p>
         
         
         <p>viruddhamatikṛdyathā</p>
         
         
         <p>[(13) viruddhamatikṛt)]</p>
         
         
         <p>  {śritakṣamā raktabhuvaḥ śivāliṅgitamūrtayaḥ /
            vigrahakṣapaṇenādya śerate te gatāsukhāḥ //196//}
            <span class="it">(Śrivatsalāñchanācārya's Kāvyaparīkṣā 97)</span></p>
         
         
         <p>atra kṣamādiguṇayuktāḥ sukhamāsate iti vivakṣite hatā iti viruddhā pratītiḥ //</p>
         
         
         <p>padaikadeśe yathāsaṃbhavaṃ krameṇodāharaṇam</p>
         
         
         <p>[(1) śrutikaṭu]</p>
         
         
         <p>  {alamaticapalatvātsvapnamāyopamatvāt
            pariṇativirasatvātsaṃgamenāṅganāyāḥ /
            iti yadi śatakṛtvastattvamālocayāma-
            stadapi na hariṇākṣīṃ vismaratyantarātmā //197//}
            <span class="it">(Bilhaṇacarita[or Bilhaṇakāvya] 58)</span></p>
         
         
         <p>atra tvāditi / yathā vā</p>
         
         
         <p>  {tadgaccha siddhyai kuru devakāryamartho 'yamarthāntaralabhya eva /
            apekṣate pratyayamaṅgalabdhyai bījāṅkuraḥ prāgudayādivāmbhaḥ //198//}
            <span class="it">(Kālidāsa's Kumārasaṃbhava 3.18)</span></p>
         
         
         <p>atra ddhyai vdhyai, iti kaṭu //</p>
         
         
         <p>[(2)]</p>
         
         
         <p>  {yaścāpsarovibhramamaṇḍanānāṃ saṃpādayitrīṃ śikharairbibharti /
            balāhakacchedavibhaktarāgāmkālasaṃdhyāmiva dhātumattām //199//}
            <span class="it">(Kālidāsa's Kumārasaṃbhava 1.4)</span></p>
         
         
         <p>atra mattāśabdaḥ kṣībārthe nihatārthaḥ //</p>
         
         
         <p>[(3)]</p>
         
         
         <p>  {ādāvañjanapuñjaliptavapuṣāṃ śvāsānillollāsita-
            protsarpaddhirahānalena ca tataḥ saṃtāpitānāṃ dṛśām /
            saṃpratyeva niṣekamaśrupayasā devasya cettobhuvo
            bhallīnāmiva pānakarma kurute kāmaṃ kuraṅgekṣaṇā //200//}
            <span class="it">(Govindaṭhakkura's Kāvyapradīpa)</span></p>
         
         
         <p>atra dṛśāmiti bahuvacanaṃ nirarthakam kuraṅgekṣaṇāyā ekasyā evopādānāt / na cālasavalitairityādivat
            vyāpārabhedādbahutvam vyāpārāṇāmanupāttatvāt / na ca vyāpāretra dṛkśabdo vartate /
            atraiva 'kurute '; ityātmanepadamapyanarthakam / pradhānakriyāphalasya kartrasaṃbandhe
            kartrabhiprāyakriyāphalābhāvāt //</p>
         
         
         <p>[(4)]</p>
         
         
         <p>  {cāpācāryastripuravijayī kārtikeyo vijeyaḥ
            śastravyastaḥ sadanamudadhirbhūriyaṃ hantakāraḥ /
            astyevaitat kimu kṛtavatā reṇukākaṇṭhabādhāṃ
            baddhaspardhastava paraśunā lajjate candrahāsaḥ //201//}
            <span class="it">(Rājaśekhara's Bālarāmāyaṇa 2.37)</span></p>
         
         
         <p>atra vijeya iti kṛtyapratyayaḥ ktapratyayārthavācakaḥ //</p>
         
         
         <p>[(5)]</p>
         
         
         <p>  {atipelavamatiparimitavarṇaṃ laghutaramudāharati śaṭhaḥ /
            paramārthataḥ sa hṛdayaṃ vahati punaḥ kālakūṭaghaṭitamiva //202//}
            <span class="it">(Śrivatsalāñchanācārya's Kāvyaparīkṣā)</span></p>
         
         
         <p>atra pelavaśabdaḥ //</p>
         
         
         <p>  {yaḥ pūyate surasarinmukhatīrthasārtha-
            snānena śāstrapariśīlanakīlanena /
            saujantyamānyajanirūrjitamūrjitānāṃ
            yo 'yaṃ dṛśoḥ patati kasyacideva puṃsaḥ //203//}
            <span class="it">(Govindaṭhakkura's Kāvyapradīpa)</span></p>
         
         
         <p>atra pūyaśabdaḥ //</p>
         
         
         <p>  {vinayapraṇaaikaketanaṃ satataṃ yobhavadaṅga tādṛśaḥ /
            kathamadya sa tadvadīkṣyataāṃ tadabhipretapadaṃ samāgataḥ //204//}
            <span class="it">(Śrivatsalāñchanācārya's Kāvyaparīkṣā 104)</span></p>
         
         
         <p>atha pretaśabdaḥ //</p>
         
         
         <p>[(6)]</p>
         
         
         <p>  {kasmin karmaṇi sāmarthyamasya nottapatetarām /
            ayaṃ sādhycarastasmādañjalirbadhyatāmiha //205//}
            <span class="it">(Śrivatsalāñchanācārya's Kāvyaparīkṣā)</span></p>
         
         
         <p>atra kiṃ pūrvaṃ sādhuḥ uta sādhuṣu caratīti saṃdehaḥ //</p>
         
         
         <p>[(7)]</p>
         
         
         <p>  {kimucyate 'sya bhūpālamaulimālāmahāmaṇeḥ /
            sudurlabhaṃ vacobāṇaistejo yasya vibhāvyate //206//}
            <span class="it">(Govindaṭhakkura's Kāvyapradīpa)</span></p>
         
         
         <p>atra vacaḥśabdena gīḥśabdo lakṣyate / atra khalu na kevalaṃ pūrvapadam yāvaduttarapadamapi
            paryāyaparivartanaṃ na kṣamate / jaladhyādāvuttarapadameva vaḍavānalādau pūrvapadameva
            //</p>
         
         
         <p>yadyapyasamarthasyaivāprayuktādayaḥ kecana bhedāḥ tathāpyanyairālaṅkārikairvibhāgena
            pradarśitā iti bhedapradarśanenodāhartavyā iti ca vibhajyoktāḥ //52//</p>
         
         
         <p>[vākyadoṣa]</p>
         
         
         <p class="bold">
            pratikūlavarṇamupahataluptavisargaṃ visandhi hatavṛttam /<br />
            nyūnādhikakathitapadaṃ patatprakarṣaṃ samāptapunarāttam // MKpr-K_53 //
            </p>
         
         
         <p class="bold">
            ardhāntaraikavācakamabhavanmatayogamanabhihitavācyam /<br />
            apadasthapadasamāsaṃ saṃkīrṇaṃ garbhitaṃ prasiddhihatam // MKpr-K_54 //
            </p>
         
         
         <p class="bold">bhagnaprakramamakramamamataparārthaṃ ca vākyameva tathā /</p>
         
         
         <p>(1) rasānuguṇatvaṃ varṇānāṃ vakṣyate / tadviparītaṃ pratikūlavarṇam / yathā śṛṅgāre</p>
         
         
         <p>  {akuṇṭhotkaṇṭhayā pūrṇamākaṇṭhaṃ kalakaṇṭhi mām /
            kambukaṇṭhyāḥ kṣaṇaṃ kaṇṭhe kuru kaṇṭhārtimuddhara //207//}
            <span class="it">(Śrivatsalāñchanācārya's Kāvyaparīkṣā 107,325)</span></p>
         
         
         <p>raudre yathā</p>
         
         
         <p>  {deśaḥ so 'yamarātiśoṇitajalairyasmin hradāḥ pūritāḥ
            kṣatrādeva tathāvidhaḥ paribhavastātasya keśagrahaḥ /
            tānyevāhitahetighasmaragurūṇyastrāṇi bhāsvanti me
            yadrāmeṇa kṛtaṃ tadeva kurute droṇātmajaḥ krodhanaḥ //208//}
            <span class="it">(Bhaṭṭanārāyaṇa's Veṇīsaṃhāra 3.33)</span></p>
         
         
         <p>atra hi vikaṭavarṇatvaṃ dīrghasamāsatvaṃ cocitam / yathā</p>
         
         
         <p>  {prāgprāptaniśumbhaśāṃbhavadhanurdvedhāvidhāvirbhavat-
            krodhapreritabhīmabhārgavabhujastambhāpaviddhaḥ ks.aṇāt /
            ujjvālaḥ paraśurbhavatvaśithilastvatkaṇṭhapīṭhātithi-
            ryenānena jagatsu khaṇḍaparaśurdevo haraḥ khyāpyate //209//}
            <span class="it">(Bhavabhtūti's Mahāvīracarita 2.33)</span></p>
         
         
         <p>yatra tu na krodhastatra caturthapādābhidhāne tathaiva śabdaprayogaḥ //</p>
         
         
         <p>(2) upahata utvaṃ prāpto (3) lupto vā visargo yatra tat / yathā</p>
         
         
         <p>  {dhīro vinīto nipuṇo varākāro nṛpo 'tra saḥ /
            yasya bhṛtyā balotsiktā bhaktā buddhiprabhāvitāḥ //210//}
            <span class="it">(Govindaṭhakkura's Kāvyapradīpa)</span></p>
         
         
         <p>(4) visaṃdhi saṃdhervairūpyam viśleṣoślīlatvaṃ kaṣṭatvaṃ ca / tatrādyaṃ yahtā</p>
         
         
         <p>  {rājanvibhānti bhavataścaritāni tāni
            indordyutiṃ dadhati yāni rasātalentaḥ /
            dhīdorbale atitate ucitānuvṛttī
            ātanvatī vijayasaṃpadametya bhātaḥ //211//}
            <span class="it">(Śrivatsalāñchanācārya's Kāvyaparīkṣā 109)</span></p>
         
         
         <p>yathā vā</p>
         
         
         <p>  {tata udita udārahārahāridyutiruccairudayācalādivenduḥ /
            nijavaṃśa udāttakāntakāntirbata muktāmaṇivaccakāstyanarghaḥ //212//}
            <span class="it">(Govindaṭhakkura's Kāvyapradīpa)</span></p>
         
         
         <p>saṃhitāṃ na karomīti svacchayā sakṛdapi doṣaḥ pragṛhyādihetukatve tvasakṛt //</p>
         
         
         <p>  {vegāduḍḍīya gagane calaṇḍāmaraceṣṭitaḥ /
            ayamuttapate pastrī tato 'traiva ruciṅkuru //213//}
            <span class="it">(Govindaṭhakkura's Kāvyapradīpa)</span></p>
         
         
         <p>atra saṃdhāvaślīlatā //</p>
         
         
         <p>  {urvyasāvatra tarvālī marvante cārvavasthitiḥ /
            mātrarju yujyate gantuṃ śiro namaya tanmanāk //214//}
            <span class="it">(Rudraṭa's Kāvyālaṅkāra 2.10)</span></p>
         
         
         <p>(5) hataṃ lakṣaṇānusaraṇe 'pyaśravyam / aprāptagurubhāvāntalaghu rasānanuguṇaṃ ca
            vṛttaṃ yatra tat hatavṛttam / krameṇodāharaṇam ----</p>
         
         
         <p>  {amṛtamamṛtaṃ kaḥ saṃdeho madhūnyapi nānyathā
            madhuramadhikaṃ cūtasyāpi prasannarasaṃ phalam /
            sakṛdapi punarmadhyasthaḥ san rasāntaravijjano
            vadatu yadihānyatsvādu syātpriyādaśanacchadāt //215//}
            <span class="it">(Vāmana's Kāvyālaṅkārasūtravṛtti 3,2.10)</span></p>
         
         
         <p>atra 'yadihānyatsvādu syāt'; ityaśravyam / yathā vā</p>
         
         
         <p>  {jaṃ parihari_uṃ tīra_i maṇa_aṃpi ṇa sundarattaṇaguṇeṇa /
            aha ṇavaraṃ jassa doso paḍipakkhehiṃ pi paḍivaṇṇo //216//}
            
            <p>
                 [yat parihartuṃ tīryate manāgapi na sundaratvaguṇena /<br />
                 atha kevalaṃ yasya doṣaḥ pratipakṣairapi pratipannaḥ //]
               </p>
            <span class="it">(Ānandavardhana's Viṣamabāṇalīlā ; Hāla's Gāthāsaptaśatī)</span></p>
         
         
         <p>atra dvitīyatatīyagaṇau sakārabhakārau /</p>
         
         
         <p>  {vikasitasahakāratārahāriparimalaguñjitapuñjitadvirephaḥ /
            navakisalayacārucāmaraśrīharati munerapi mānasaṃ vasantaḥ //217//}
            <span class="it">(Govindaṭhakkura's Kāvyapradīpa)</span></p>
         
         
         <p>atra hāriśabdaḥ / hāripramuditasaurabheti pāṭho yuktaḥ / yathā vā</p>
         
         
         <p>  {anyāstā guṇaratnarohaṇabhuvo dhanyā mṛdanyaiva sā
            saṃbhārāḥ khalu tenya eva vidhinā yaireṣa sṛṣṭo yuvā /
            śrīmatkāntijuṣāṃ dviṣāṃ karatalāt strīṇāṃ nitambasthalāt
            dṛṣṭe yatra patanti mūḍhamanasāmastrāṇi vastrāṇi ca //218//}
            <span class="it">(Govindaṭhakkura's Kāvyapradīpa)</span></p>
         
         
         <p>atra 'vastrāṇyapi'; iti pāṭhe laghurapi gurutāṃ bhajate //</p>
         
         
         <p>  {hā nṛpa hā budha hā kavibandho viprasahasrasamāśraya deva /
            mugdhavidagdhasabhāntararatna kvāsi gataḥ kva vayaṃ ca tavaite //219//}
            <span class="it">(Govindaṭhakkura's Kāvyapradīpa)</span></p>
         
         
         <p>hāsyarasavyañjakametadvṛttam</p>
         
         
         <p>(6) nyūnapadaṃ yathā</p>
         
         
         <p>  {tathābhūtāṃ dṛṣṭvā nṛpasadasi pāñcālatanayāṃ
            vane vyādhaiḥ sārdhaṃ suciramuṣitaṃ valkaladharaiḥ /
            virāṭasyāvāse sthitamanucitārambhanibhṛtaṃ
            guruḥ khedaṃ khinne mayi bhajati nādyāpi kuruṣu //220[= 15]//}
            <span class="it">(Bhaṭṭanārāyaṇa's Veṇīsaṃhāra 1.11)</span></p>
         
         
         <p>atrāsmābhiriti "khinna" ityasmātpūrvamitthamiti ca //</p>
         
         
         <p>(7) adhikaṃ yathā</p>
         
         
         <p>  {sphaṭikākṛtinirmalaḥ prakāmaṃ pratisaṃkrāntaniśātaśāstratattvaḥ /
            aviruddhasamanvitoktiyuktiḥ pratimallāstamayodayaḥ sa ko 'pi //221//}
            <span class="it">(Govindaṭhakkura's Kāvyapradīpa)</span></p>
         
         
         <p>atra ākṛtiśabdaḥ / yathā vā</p>
         
         
         <p>  {idamanucitamakramaśca puṃsāṃ yadiha jarāsvapi mānmathā vikārāḥ /
            yadapi ca na kṛtaṃ nitambinīnāṃ stanapatanāvadhi jīvitaṃ rataṃ vā //222//}
            <span class="it">(Bhartṛhari's Śṛṅgāraśataka 27)</span></p>
         
         
         <p>atra kṛtamiti / kṛtaṃ pratyuta prakramabhaṅgamāvahati / tathā ca 'yadapi ca na kuraṅgalocanānām';
            iti pāṭhe nirākāṅkṣaiva pratītiḥ //</p>
         
         
         <p>(8) kathitapadaṃ yathā</p>
         
         
         <p>  {adhikaratalatalpaṃ kalpitasvāpalīlā-
            parimilananimīlatpāṇḍimā gaṇḍapālī /
            sutanu kathaya kasya vyañjayatyañjasaiva
            smaranarapatilīlāyauvarājyābhiṣekam //223//}
            <span class="it">(Kuntaka, Vakroktijīvita 1.109)</span></p>
         
         
         <p>atra līleti //</p>
         
         
         <p>(9) patatprakarṣaṃ yathā</p>
         
         
         <p>  {kaḥ kaḥ kutra na ghurghurāyitaghurīghoro ghuretsūkaraḥ
            kaḥ kaḥ kaṃ kamalākaraṃ vikamakaṃ kartuṃ karī nodyataḥ /
            ke ke kāni vanānyaraṇyamahiṣā nonmūlayeyuryataḥ
            siṃhīsnehavilāsabaddhavasatiḥ pañcānano vartate //224//}
            <span class="it">(Śrivatsalāñchanācārya's Kāvyaparīkṣā 115)</span></p>
         
         
         <p>(10) samāptapunarāttaṃ yathā</p>
         
         
         <p>  {kreṅkāraḥ smarakārmukasya suratakrīḍāpikīnāṃ ravaḥ
            jhaṅkāro ratimañkarīmadhulihāṃ līlācakorīdhvaniḥ /
            tanvyāḥ kañculikāpasāraṇabhujākṣepaskhalatkaṅkaṇa-
            kvāṇaḥ prema tanotu vo navavayolāsyāya veṇusvanaḥ //225//}
            <span class="it">(Śrivatsalāñchanācārya's Kāvyaparīkṣā 116)</span></p>
         
         
         <p>(11) dvitīyārdhagataikavācakaśeṣaprathamārdhaṃ yathā</p>
         
         
         <p>  {masṛṇacaraṇapātaṃ gamyatāṃ bhūḥ sadarbhā
            viracaya sicayāntaṃ mūrdhni gharmaḥ kaṭhoraḥ /
            taditi janakaputrī locanairaśrupūrṇaiḥ
            pathi pathikavadhūbhirvīkṣitā śikṣitā ca //226//}
            <span class="it">(Rājaśekhara's Bālarāmāyaṇa 6.36)</span></p>
         
         
         <p>(12) abhavan mataḥ (iṣṭaḥ) yogaḥ (saṃbandhaḥ) yatra tat / yathā</p>
         
         
         <p>  {yeṣāṃ tāstridaśebhadānasaritaḥ pītāḥ pratāpoṣmabhi-
            rlīlāpānabhuvaśca nandanavanacchāyāsu yaiḥ kalpitāḥ /
            yeṣāṃ huṅkṛtayaḥ kṛtāmarapatikṣobhāḥ kṣapācāriṇāṃ
            kiṃ taistvatparitoṣakāri vihitaṃ kiñcitpravādocitam //227//}
            <span class="it">(Mahimabhaṭṭa's Vyaktiviveka)</span></p>
         
         
         <p>atra {guṇānāṃ ca parārthatvādasaṃbandhaḥ samatvātsyāt} ityuktanayena yacchabdanidaśyānāmarthānāṃ
            parasparasamanvayena yair ityatra viśeṣasyāpratītiriti / {kṣapācāribhiḥ} iti pāṭhe
            yujyate samanvayaḥ / yathā vā</p>
         
         
         <p>  {tvamevaṃsaundaryā sa ca ruciratāyāḥ paricitaḥ
            kalānāṃ sīmānaṃ paramiha yuvāmeva bhajathaḥ /
            api dvandvaṃ diṣṭyā taditi subhage saṃvadati vām
            ataḥ śeṣaṃ yatsyājjitamiha tadānīṃ guṇitayā //228//}
            <span class="it">(Bhavabhūti's Mālatīmādhava)</span></p>
         
         
         <p>atra yadityatra taditi tadānīmityatra yadeti vacanaṃ nāsti / {cetsyāt} iti yuktaḥ
            pāṭhaḥ / yathā vā</p>
         
         
         <p>  {saṃgrāmāṅgaṇamāgatena bhavatā cāpe samāropite
            devākarṇaya yena yena sahasā yadyatsamāsāditam /
            kodaṇḍena śarāḥ śarairariśirastenāpi bhūmaṇḍalaṃ
            tena tvaṃ bhavatā ca kīrtiratulā kīrtyā ca lokatrayam //229//}
            <span class="it">(Ruyyaka's Alaṅkārasarvasva)</span></p>
         
         
         <p>atrākarṇanakriyākarmatve kodaṇḍaṃ śarānityādi vākyārthasya
            karmatve kodaṇḍaḥ śarā iti prāptam / na ca yacchabdārthastadviśeṣaṇaṃ
            vā kodaṇḍādi / na ca kena kenetyādi praśnaḥ / yathā vā</p>
         
         
         <p>  {"cāpācāryastripuravijayī kārtikeyo vijeyaḥ
            śastravyastaḥ sadanamudadhirbhūriyaṃ hantakāraḥ /
            astyevaitat kimu kṛtavatā reṇukākaṇṭhabādhāṃ
            baddhasparddhastava paraśunā lajjate candrahāsaḥ" //230//}
            <span class="it">(Rājaśekhara's Bālarāmāyaṇa 2.37)</span></p>
         
         
         <p>ityādau bhārgavasya nindāyāṃ tātparyam / kṛtavateti paraśau sā pratīyate / 'kṛtavataḥ';
            iti tu pāṭhe matayogo bhavati / yathā vā</p>
         
         
         <p>  {catvāro vayamṛtvijaḥ sa bhagavān karmopadeṣṭā hariḥ
            saṃgrāmādhvaradīkṣito narapatiḥ patnī gṛhītavratā /
            kauravyāḥ paśavaḥ priyāparirabhavakleśopaśāntiḥ phalaṃ
            rājyanyopanimantraṇāya rasati sphītaṃ hato dundubhiḥ //231//}
            <span class="it">(Bhaṭṭanārāyaṇa's Veṇīsaṃhāra 1.25)</span></p>
         
         
         <p>atrādhvaraśabdaḥsamāse guṇībhūta iti na tadarthaḥ sarvaiḥ saṃyujyate / yathā vā</p>
         
         
         <p>  {jaṅghākāṇḍorunālo nakhakiraṇalasatlesarālīkarālaḥ
            pratyagrālaktakābhāprasarakisalayo mañjumañjīrabhṛṅgaḥ /
            bharturnṛttānukāra jayati nijatanusvacchalāvaṇyavāpī-
            saṃbhūtāmbhojaśobhāṃ vidadhavabhinavo daṇḍapādo bhavānyāḥ //232[=150]//}
            <span class="it">(Mahimabhaṭṭa's Vyaktiviveka)</span></p>
         
         
         <p>atra daṇḍapādagatā nijatanuḥpratīyate bhavānyāḥ saṃbandhinī tu vivakṣitā //</p>
         
         
         <p>(13) avaśyavaktavyamanuktaṃ yatra / yathā</p>
         
         
         <p>  {aprākṛtasya caritātiśayaiśca dṛṣṭai-
            ratyadbhutairapahṛtasya tathāpi nāsthā /
            ko 'pyeṣa vīraśiśukākṛtiraprameya-
            saundaryasārasamudāyamayaḥ padārthaḥ //233//}
            <span class="it">(Bhavabhtūti's Mahāvīracarita 2.39)</span></p>
         
         
         <p>atra 'apahṛto 'smi'; ityapahṛtatvasya vidhirvācyaḥ tathāpītyasya dvitīyavākyagatatvenaivopapatteḥ
            / yathā vā</p>
         
         
         <p>  {eṣo 'hamadritanayāmukhapadmajanmā
            prāptaḥ surāsuramanorathadūravartī /
            svapneniruddhaghaṭanādhigatābhirūpa-
            lakṣmīphalāmasurarājasutāṃ vidhāya //234//}
            <span class="it">(Govindaṭhakkura's Kāvyapradīpa)</span></p>
         
         
         <p>atra manorathānāmapi dūravartītyapyartho vācyaḥ / yathā vā</p>
         
         
         <p>  {tvayi nibaddharateḥ priyavādinaḥ praṇayabhaṅgaparāṅmukhacetasaḥ /
            kamaparādhalavaṃ mama paśyasi tyajasi mānini dāsajanaṃ yataḥ //235//}
            <span class="it">(Kālidāsa's Vikramorvaśīya 4.55)</span></p>
         
         
         <p>atra 'aparādhasya lavamapi'; iti vācyam //</p>
         
         
         <p>(14) asthānasthapadaṃ yathā</p>
         
         
         <p>  {priyeṇa saṃgrathya vipakṣasaṃnidhā-
            vupāhitāṃ vakṣasi pīvarastane /
            srajaṃ na kācidvijahau jalāvilāṃ
            vasanti hi premṇi guṇā na vastuṣu //236//}
            <span class="it">(Bhāravi's Kirātārjunīya 8.37)</span></p>
         
         
         <p>atra 'kācinna vijahau'; iti vācyam / yathā vā</p>
         
         
         <p>  {lagnaḥ kelikacagrahaślathajaṭālambena nidrāntare
            mudrāṅkaḥ śitikandharenduśakalenānta.gkappolasthalam /
            pārvatyā nakhalakṣmaśaṅkitasakhīnarmasmitahrītayā
            pronmṛṣṭaḥ karapallavena kuṭilātāmracchaviḥ pātu vaḥ //237//}
            <span class="it">(Govindaṭhakkura's Kāvyapradīpa)</span></p>
         
         
         <p>atra nakhalakṣmetyataḥ pūrvaṃ 'kuṭilatāmra ...'; iti vācyam //</p>
         
         
         <p>(15) asthānasthasamāsaṃ yathā</p>
         
         
         <p>  {adyāpi stanaśailadurgaviṣame sīmantinīnāṃ hṛdi
            sthātuṃ vāñchati māna eṣa dhigiti krodhādivālohitaḥ /
            prodyaddūrataraprasāritakaraḥ karṣatyasau tatkṣaṇāt
            phullatkairavakośaniḥsaradaliśreṇīkṛpāṇaṃ śaśī //238//}
            <span class="it">(Harṣa's Nāgānanda 2.41)</span></p>
         
         
         <p>atra kruddhasyoktau samāso na kṛtaḥ kaveruktau tu kṛtaḥ //</p>
         
         
         <p>(16) saṃkīrṇam yatra vākyāntarasya padāni vākyāntaramanupraviśanti / yathā</p>
         
         
         <p>  {kimiti na paśyasi kopaṃ pādagataṃ bahuguṇaṃ gṛhāṇemam /
            nanu muñca hṛdayanāthaṃ kaṇṭhe manasastamorūpam //239//}
            <span class="it">(Rudraṭa's Kāvyālaṅkāra 6.42)</span></p>
         
         
         <p>atra pādagataṃ bahuguṇaṃ hṛdayanārthaṃ kimiti na paśyasi / imaṃ kaṇṭhe gṛhāṇa manasastamorūpaṃ
            kopaṃ muñceti / ekavākyatāyāṃ tu kliṣṭamiti bhedaḥ //</p>
         
         
         <p>(17) garbhitam yatra vākyasya madhye vākyāntaramanupraviśati / yathā</p>
         
         
         <p>  {parāpakāraniratairdurjanaiḥ saha saṃgatiḥ /
            vadāmi bhavatastattvaṃ na vidheyā kathañcana //240//}
            <span class="it">(Govindaṭhakkura's Kāvyapradīpa)</span></p>
         
         
         <p>atra tṛtīyapādo vākyāntaramadhye praviṣṭaḥ / yathā vā</p>
         
         
         <p>  {lagnaṃ rāgāvṛtāṅgyā sudṛḍhamiha yayaivāsiyaṣṭyārikaṇṭhe
            mātaṅgānāmapīhopari parapuruṣairyā ca dṛṣṭā patantī /
            tatsakto 'yaṃ na kiñcidgaṇayati viditaṃ te 'stu tenāsmi dattā
            bhṛtyebhyaḥ śrīniyogādgaditumiva gatetyambudhiṃ yasya kīrtiḥ //241//}
            <span class="it">(Veṇidatta's Padyaveṇī 2)</span></p>
         
         
         <p>atra {viditaṃ testu} iti etatkṛtam / pratyuta lakṣmīstatopasaratīti viruddhamatikṛt
            //</p>
         
         
         <p>
            (18)<br />
              {mañjīrādiṣu raṇitaprāyaṃ pakṣiṣu ca kūjitaprabhṛti /<br />
              stanitamaṇitādi surate meghādiṣu garjitapramukham //}
            </p>
         
         <p>iti prasiddhimatikrāntam / yathā</p>
         
         
         <p>  {mahāpralayamārutakṣubhitapuṣkarāvartaka-
            pracaṇḍaghanagarjitapratirutānukārī muhuḥ /
            ravaḥ śravaṇabhairavaḥ sthagitarodasīkandaraḥ
            kuto 'dya samarodadherayambhūtapūrvaḥ puraḥ //242//}
            <span class="it">(Bhaṭṭanārāyaṇa's Veṇīsaṃhāra 3.4)</span></p>
         
         
         <p>atra ravo maṇḍūkādiṣu prasiddho na tūktaviśeṣe siṃhanāde //</p>
         
         
         <p>(19) bhagnaḥ prakramaḥ prastāvaḥ yatra / yathā</p>
         
         
         <p>  {nāthe niśāyā niyaterniyogādastaṃ gate hanta niśāpi yātā /
            kulāṅganānāṃ hi daśānurūpaṃ nātaḥparaṃ bhadrataraṃ samasti //243//}
            <span class="it">(Śrivatsalāñchanācārya's Kāvyaparīkṣā 122)</span></p>
         
         
         <p>atra {gate} iti prakrānte {yātā} iti prakṛteḥ / {gatā niśāpi} iti tu yuktam /</p>
         
         
         <p>nanu {naikaṃ padaṃ dviḥ prayojyaṃ prāyeṇa} ityanyatra kathitapadaṃ duṣṭamiti cehaivoktam
            / tatkathamekasya padasya dviḥprayogaḥ / ucyate / uddeśyapratinirdeśyavyatirikto viṣaya
            ekapadaprayoganiṣedhasya / tadvati viṣaye pratyuta tasyaiva padasya sarvanāmro vā
            prayogaṃ vinā doṣaḥ / tathāhi ----</p>
         
         
         <p>  {udeti savitā tāmrastāmra evāstameti ca /
            saṃpattau ca vipattau ca mahatāmekarūpatā //244//}
            <span class="it">(Śrivatsalāñchanācārya's Kāvyaparīkṣā 123)</span></p>
         
         
         <p>atra rakta evāstametīti yadi kriyeta tadā padāntarapratipāditaḥ sa evārtho 'rthāntaratayeva
            pratibhāsamānaḥ pratītiṃ sthagayati // yathā vā</p>
         
         
         <p>  {yaśodhigantuṃ sukhalipsayā vā manuṣyasaṃkhyāmativartituṃ vā /
            nirutsukānāmabhiyogabhājāṃ samutsukevāṅkamupaiti siddhiḥ //245//}
            <span class="it">(Bhāravi's Kirātārjunīya 3.40)</span></p>
         
         
         <p>atra pratyayasya / 'sukhamīhituṃ vā'; iti yuktaḥ pāṭhaḥ /</p>
         
         
         <p>  {te himālayamāmantrya punaḥ prekṣya ca śūlinam /
            siddhaṃ cāsmai nivedyārthaṃ taddhisṛṣṭā kkhamudyayuḥ //246//}
            <span class="it">(Kālidāsa's Kumārasaṃbhava 6.94)</span></p>
         
         
         <p>atra sarvanāmnaḥ / 'anena visṛṣṭāḥ'; iti tu vācyam /</p>
         
         
         <p>  {mahībhṛtaḥ putravato 'pi dṛṣṭistasminnapatye na jagāma tṛptim /
            anantapuṣpasya madhorhi cūte dvirephamālā saviśeṣasaṅgā //247//}
            <span class="it">(Kālidāsa's Kumārasaṃbhava 1.27)</span></p>
         
         
         <p>atra paryāyasya / {mahībhṛtopatyavato 'pi} iti yuktam / {atra satyapi putre kanyārūpe
            'pyapatye sneho 'bhūt} iti kecitsamarthayante /</p>
         
         
         <p>  {vipado 'bhibhavantyavikramaṃ rahayatyāpadupetamāyatiḥ /
            niyatā laghutā nirāyateragarīyānna padaṃ nṛpaśriyaḥ //248//}
            <span class="it">(Bhāravi's Kirātārjunīya 2.14)</span></p>
         
         
         <p>atropasargasya paryāyasya ca / {tadabhibhavaḥ kurute nirāyatim} / laghutāṃ bhajate
            nirāyatirlaghutāvānna padaṃ nṛpaśriyaḥ // iti yuktam /</p>
         
         
         <p>  {kācitkīrṇā rajobhirdivamanuvidadhau mandavajtrendulakṣmī-
            raśrīkāḥ kāścidantardiśa iva dadhire dāhamudbhrāntasattvāḥ /
            bhremurvātyā ivānyāḥ pratipadamaparā bhūmivatkampamānāḥ
            prasthāne pārthivānāmaśivamiti puro bhāvi nāryaḥ śaśaṃsuḥ //249//}
            <span class="it">(Māgha's Siśupālavadha 15.96)</span></p>
         
         
         <p>atra vacanasya / 'kāśicitkīrṇā rajobhirdivamanuvidadhurmandavaktrenduśobhā niḥśrīkāḥ';
            iti 'kampamānāḥ'; ityatra 'kampamāpuḥ'; iti ca paṭhanīyam /</p>
         
         
         <p>  {gāhantāṃ mahiṣā nipānasalilaṃ śṛṅgairmuhustāḍitaṃ
            chāyābaddhakadambakaṃ mṛgakulaṃ romanthamabhyasyatāṃ /
            viśrabdhaiḥ kriyatāṃ varāhapatibhirmustākṣatiḥ palvale
            viśrāntiṃ labhatāmidaṃ ca śithilajyābandhamasmaddhanuḥ //250//}
            <span class="it">(Kālidāsa's Abhijñānaśakuntalam 2.6)</span></p>
         
         
         <p>atra kārakasya / {viśrabdhā racayantu śūkaravarā mustākṣatim} ityaduṣṭam /</p>
         
         
         <p>  {akalitatapastejovīryaprathimni yaśonidhā-
            vavitathamadādhmāte roṣānmunāvabhigacchati /
            abhinavadhanurvidyādarpakṣamāya ca karmaṇe
            sphurati rabhasātpāṇiḥ pādopasaṃgrahaṇāya ca //251//}
            <span class="it">(Bhavabhtūti's Mahāvīracarita 2.30)</span></p>
         
         
         <p>atra kramasya / pādopasaṃgrahaṇāyati pūrvaṃ vācyam / evamanyadapyanusartavyam //</p>
         
         
         <p>(20) avidyamānaḥ kramo yatra / yathā</p>
         
         
         <p>  {dvayaṃ gataṃ saṃprati śocanīyatāṃ
            samāgamaprārthanayā kapālinaḥ /
            kalā ca sā kāntimatī kalāvataḥ
            tvamasya lokasya ca netrakaumudī //252[=186]//}
            <span class="it">(Kālidāsa's Kumārasaṃbhava 5.71)</span></p>
         
         
         <p>atra tvaṃśabdānantaraṃ cakāro yuktaḥ / yathā vā</p>
         
         
         <p>  {śaktirnistriṃśajeyaṃ tava bhujayugale nātha doṣākaraśrī-
            rvaktre pārśve tathaiṣā prativasati mahākuṭṭanī khaḍgayaṣṭiḥ /
            ājñeyaṃ sarvagā te vilasati ca puraḥ kiṃ mayā vṛddhayā te
            procyevetthaṃ prakopācchaśikarasitayā yasya kīrtyā prayātam //253//}
            <span class="it">(Veṇidatta's Padyaveṇī 2)</span></p>
         
         
         <p>atra {itthaṃ procyeva} iti nyāyyam / tathā</p>
         
         
         <p>  {lagnaṃ rāgāvṛtāṅgyā- ...... //253 (ka) //}</p>
         
         
         <p>ityadau {iti śrīniyogāt} iti vācyam //</p>
         
         
         <p>(21) amataḥ prakṛtaviruddhaḥ parārtho yatra / yathā</p>
         
         
         <p>  {rāmamanmathaśareṇa tāḍitā duḥsahena hṛdaye niśācarī /
            gandhavadrudhiracandanokṣitā jīviteśavasatiṃ jagāma sā //254//}
            <span class="it">(Kālidāsa's Raghuvaṃśa 11.20)</span></p>
         
         
         <p>atra prakṛte rase viruddhasya śṛṅgārasya vyañjakoparo 'rthaḥ //54//</p>
         
         
         <p>arthadoṣānāha</p>
         
         
         <p class="bold">artho 'puṣṭaḥ kaṣṭo vyāhatapunaruktaduṣkramagrāmyāḥ // MKpr-K_55 //</p>
         
         
         <p class="bold">
            saṃdigdho nirhetuḥ prasiddhividyāviruddhaśca /<br />
            anavīkṛtaḥ saniyamāniyamaviśeṣā viśeṣaparivṛttāḥ // MKpr-K_56 //
            </p>
         
         
         <p class="bold">
            sākāṅkṣo 'padayuktaḥ sahacarabhinnaḥ prakāśitaviruddhaḥ /<br />
            vidhyanuvādāyuktastyaktapunaḥsvīkṛto 'ślīlaḥ // MKpr-K_57 //
            </p>
         
         
         <p>duṣṭa iti saṃbadhyate / kraṃeṇodāharaṇam ----</p>
         
         
         <p>(1) [apuṣṭa]</p>
         
         
         <p>  {ativitatagaganasaraṇiprasaraṇaparimuktaviśramānandaḥ /
            marudullāsitasaurabhakamalākarahāsakṛdravirjayati //255//}
            <span class="it">(Śrivatsalāñchanācārya's Kāvyaparīkṣā 126)</span></p>
         
         
         <p>atrātivitatatvādayo 'nupādāne 'pi pratipādyamānamarthaṃ na bādhanta ityapuṣṭāḥ na
            tvasaṃgatāḥ punaruktā vā //</p>
         
         
         <p>(2) [kaṣṭa-artha]</p>
         
         
         <p>  {sadā madhye yāsāmiyamamṛtani[ḥ]syandamadhurā
            sarasvatyuddāmā vahati bahumārgā parimalam /
            prasādaṃ tā etā ghanaparicitāḥ kena mahatāṃ
            mahākāvyavyomni sphuritamadhurā yāntu rucayaḥ //256//}
            <span class="it">(Śrivatsalāñchanācārya's Kāvyaparīkṣā 127)</span></p>
         
         
         <p>atra yāsāṃ kavirucīnāṃ madhye sukumāravicitramadhyamātmakatrimārgā bhāratī camatkāraṃ
            vahati tāḥ gambhīrakāvyaparicitāḥ kathamitarakāvyavat prasannā bhavantu / yāsāmādityaprabhāṇāṃ
            madhye tripathagā vahati tā meghaparicitāḥ kathaṃ prasannā bhavantīti saṃkṣepārthaḥ
            //</p>
         
         
         <p>(3) [vyāhata-artha]</p>
         
         
         <p>  {jagati jayinaste te bhāvā navendukalādayaḥ
            prakṛtimadhurāḥ santyevānye mano madayanti ye /
            mama tu yadiyaṃ yātā loke vilocanacandrikā
            nayanaviṣayaṃ janmanyekaḥ sa eva mahotsavaḥ //257//}
            <span class="it">(Bhavabhūti's Mālatīmādhava 1.36)</span></p>
         
         
         <p>atrendukalādayo yaṃ prati paspaśaprāyāḥ sa eva candrikātvam utkarṣārthamāropayatīti
            vyāhatatvam //</p>
         
         
         <p>(4) [punaruktaḥ]</p>
         
         
         <p>  {kṛtamanumatamityādi //258[=39]//}
            [kṛtamanumataṃ dṛṣṭaṃ vā yairidaṃ gurupātakaṃ
            manujapaśubhirnirmaryādairbhavadbhirudāyudhaiḥ /
            narakaripuṇā sārdha teṣāṃ sabhīmakirīṭinā-
            mayamaha[ma]sṛṅmedomāṃsaiḥ karomi diśāṃ balim //39//]
            <span class="it">(Bhaṭṭanārāyaṇa's Veṇīsaṃhāra 3.24)</span></p>
         
         
         <p>atrārjunārjuneti bhavadbhiriti cokte sabhīmakirīṭināmiti kirīṭipadārthaḥ punaruktaḥ
            / yathā vā</p>
         
         
         <p>  {astrajvālāvalīḍhapratibalajaladherantaraurvāyamāṇe
            senānāthe sthitesminmama pitari gurau sarvadhanvīśvarāṇām /
            karṇālaṃ saṃbhrameṇa vraja kṛpa samaraṃ muñca hārdikya śaṅkāṃ
            tāte cāpaddhitīye vahati raṇadhuraṃ ko bhayasyāvakāśaḥ //259//}
            <span class="it">(Bhaṭṭanārāyaṇa's Veṇīsaṃhāra 3.7)</span></p>
         
         
         <p>atra caturthapādavākyārthaḥ punaruktaḥ //</p>
         
         
         <p>(5) [duṣkramaḥ]</p>
         
         
         <p>  {bhūpālaratna nirdainyapradānaprathitotsava /
            viśrāṇaya turaṅgaṃ me mātaṅgaṃ vā madālasam //260//}
            <span class="it">(Śrivatsalāñchanācārya's Kāvyaparīkṣā 126)</span></p>
         
         
         <p>atra mātaṅgasya prāṅnirdeśo yuktaḥ /</p>
         
         
         <p>(6) [grāmyaḥ]</p>
         
         
         <p>  {svapiti yāvadayaṃ nikaṭe janaḥ svapimi tāvadahaṃ kimapaiti te /
            tadapi sāṃpratamāhara kūrparaṃ tvaritamūrumudañcaya kuñcitam //261//}
            <span class="it">(Śrivatsalāñchanācārya's Kāvyaparīkṣā)</span></p>
         
         
         <p>eṣo 'vidagdhaḥ //</p>
         
         
         <p>(7) [sandigdhaḥ]</p>
         
         
         <p>  {mātsaryamutsāryetyādi //262[=133]//}
            [mātsaryamutsārya vicārya kāryamāryāḥ samaryādamudāharantu /
            sevyā nitambāḥ kimu bhūdharāṇām uta smarasmeravilāsinīnām //133//]
            <span class="it">(Bhartṛhari's Śṛṅgāraśataka, Subhāṣitatriśatī 36)</span></p>
         
         
         <p>atra prakaraṇādyabhāve saṃdehaḥ śāntaśṛṅgāryanyatarābhidhāne tu niścayaḥ //</p>
         
         
         <p>(8) [nirhetuḥ]</p>
         
         
         <p>  {gṛhītaṃ yenāsīḥ paribhavabhayānnocitamapi
            prabhāvādyasyābhūnna khalu tava kaścinna viṣayaḥ /
            parityaktaṃ tena tvamasi sutaśokānna tu bhayā-
            dvimokṣye śastra tvāmahamapi yataḥ svasti bhavate //263//}
            <span class="it">(Bhaṭṭanārāyaṇa's Veṇīsaṃhāra 3.19)</span></p>
         
         
         <p>atra [dvitīya]śastramocane heturnopāttaḥ //</p>
         
         
         <p>(9) [prasiddhivirodhaḥ]</p>
         
         
         <p>  {idaṃ te kenoktaṃ kathaya kamalātaṅkavadane
            yadetasmin hemnaḥ kaṭakamiti dhatse khalu dhiyam /
            idaṃ tad duḥsādhākramaṇaparamāstraṃ smṛtibhuvā
            tava prītyā cakraṃ karakamalamūle vinihitam //264//}
            <span class="it">(Govindaṭhakkura's Kāvyapradīpa)</span></p>
         
         
         <p>atra kāmasya cakraṃ loke 'prasiddham / yathā vā</p>
         
         
         <p>(9a)</p>
         
         
         <p>  {upaparisaraṃ godāvaryāḥ parityajatādhvagāḥ
            saraṇimaparo mārgastvadbhavadbhirihekṣyatām /
            iha hi vihito raktāśokaḥ kayāpi hatāśayā
            caraṇalinanyāsodañcannavāṅkurakañcukaḥ //265//}
            <span class="it">(Govindaṭhakkura's Kāvyapradīpa)</span></p>
         
         
         <p>atra pādāghātenāśokasya puṣpodgamaḥ kaviṣu prasiddho na punaraṅkurodgamaḥ /</p>
         
         
         <p>  ({susitavasanālaṅkārāyāṃ kadācana kaumudī-
            mahasi sudṛśi svairaṃ yāntyāṃ gatostamabhūdcidhuḥ /
            tadanu bhavataḥ kīrtiḥ kenāpyagīyata yena sā
            priyagṛhamagānmuktāśaṅkā kva nāsi śubhapradaḥ //266//}
            <span class="it">(Śrivatsalāñchanācārya's Kāvyaparīkṣā 121)</span>
            atrāmūrtāpi kīrtiḥ jyotsnāvatprakāśarūpā kathiteti lokaviruddhamapi kaviprasiddherna
            duṣṭam //)</p>
         
         
         <p>(10) [vidyāvirodhaḥ]</p>
         
         
         <p>  {sadā snātvā niśīthinyāṃ sakalaṃ vāsaraṃ budhaḥ /
            nānāvidhāni śāstrāṇi vyācaṣṭe ca śṛṇoti ca //267//}
            <span class="it">(Śrivatsalāñchanācārya's Kāvyaparīkṣā 132)</span></p>
         
         
         <p>grahoparāgādikaṃ vinā rātrau snānaṃ dharmaśāstraṇa viruddham /</p>
         
         
         <p>(10 a)</p>
         
         
         <p>  {ananyasadṛśaṃ yasya balaṃ bāhvoḥ samīkṣyate /
            ṣāḍaguṇyānusṛtistasya satyaṃ sā niṣprayojanā //268//}
            <span class="it">(Govindaṭhakkura's Kāvyapradīpa 240)</span></p>
         
         
         <p>etat arthaśāstreṇa /</p>
         
         
         <p>(10 ā)</p>
         
         
         <p>  {vidhāya dūre keyūramanaṅgāṅgaṇamaṅganā /
            babhāra kāntena kṛtāṃ karajollekhamālikām //269//}
            <span class="it">(Govindaṭhakkura's Kāvyapradīpa)</span></p>
         
         
         <p>atra keyūrapade nakhaksaṭaṃ na vihitamiti / etatkāmaśāstreṇa /</p>
         
         
         <p>(10 i)</p>
         
         
         <p>  {kaṣṭāṅgayogapariśīlanakīlanena
            duḥsādhasiddhisavidhaṃ vidadhadvidūre /
            āsādayannabhimatāmadhunā viveka-
            khyātiṃ samādhidhanamaulimarṇirvimuktaḥ //270//}
            <span class="it">(Govindaṭhakkura's Kāvyapradīpa)</span></p>
         
         
         <p>atra vivekakhyātistataḥ saṃprajñātasamādhiḥ paścādasaṃprajñātastato muktirna tu vivekakhyātau
            / etat yogaśāstreṇa //</p>
         
         
         <p>evaṃ vidyāntarairapi viruddhamudāhāryam //</p>
         
         
         <p>(11) [anavīkṛtaḥ]</p>
         
         
         <p>  {prāptāḥ śriyaḥ sakalakāmadughāstataḥ kim
            dattaṃ padaṃ śirasi vidviṣatāṃ tataḥ kim /
            saṃtarpitāḥ praṇayino vibhavaistataḥ kim
            kalpaṃ sthitaṃ tanubhṛtāṃ tanubhistataḥ kim //271//}
            <span class="it">(Bhartṛhari's Vairāgyaśataka 67)</span></p>
         
         
         <p>atra tataḥ kimiti na navīkṛtam / tattu yathā</p>
         
         
         <p>  {yadi dahatyanalotra kimadbhutaṃ yadi ca gauravamadriṣu kiṃ tataḥ /
            lavaṇamambu sadaiva mahodadheḥ prakṛtireva satāmaviṣāditā //272//}
            <span class="it">(Ānandavardhana's Deviśataka)</span></p>
         
         
         <p>(12) [saniyamaparivṛttaḥ]</p>
         
         
         <p>  {yatrānullikhitārthameva nikhilaṃ nirmāṇametadvidher-
            utkarṣapratiyogikalpanamapi nyakkārakoṭiḥ parā /
            yātāḥ prāṇabhṛtāṃ manorathagatīrullaṅghya yatsaṃpadas
            tasyābhāsamaṇīkṛtāśmasumaṇeraśmatvamevocitam //273//}
            <span class="it">(Kuntaka's Vakroktijīvita [1.29])</span></p>
         
         
         <p>atra {chāyāmātramaṇīkṛtāśmasu maṇestasyāśmataivocitā} iti saniyamatvaṃ vācyam //</p>
         
         
         <p>(13) [aniyamaparivṛttaḥ]</p>
         
         
         <p>  {vaktrāmbhojaṃ sarasvatyadhivasati sadā śoṇa evādharaste
            bāhuḥ kākutsthavīryasmṛtikaraṇapaṭurdakṣiṇaste samudraḥ /
            vāhinyaḥ pārśvametāḥ kṣaṇamapi bhavato naiva muñcantyabhīkṣaṇaṃ
            svacchentarmānasesmin kathamavanipate tembupānābhilāṣaḥ //274//}
            <span class="it">(Ballāla's Bhojaprabandha 230)</span></p>
         
         
         <p>atra {śoṇa eva} iti niyamo na vācyaḥ //</p>
         
         
         <p>(14) [viśeṣaparivṛttaḥ]</p>
         
         
         <p>  {śyāmāṃ śyāmalimānamānayata bhoḥ sāndrairmaṣīkūrcakair
            mantraṃ tantramatha prayujya harata śvetotpalānāṃ śriyam /
            candraṃ carṇayata kṣaṇācca kaṇaśaḥ kṛtvā śilāpaṭṭake
            yena draṣṭumahaṃ kṣame daśa diśastadvaktramudrāṅkitāḥ //275//}
            <span class="it">(Rājaśekhara's Viddhaśālabhañjikā 3.1)</span></p>
         
         
         <p>atra 'jyautsnīm'; iti śyāmāviśeṣo vācyaḥ //</p>
         
         
         <p>(15) [aviśeṣaparivṛttaḥ]</p>
         
         
         <p>  {kallolavellitadṛṣatparuṣaprahārai
            ratnānyamūni makarālaya māvamaṃsthāḥ /
            kiṃ kaustubhena vihito bhavato na nāma
            yā[ñc]āprasāritakaraḥ puruṣottame 'pi //276//}
            <span class="it">(Bhallaṭaśataka 62)</span></p>
         
         
         <p>atra {ekena kiṃ na vihito bhavataḥ sa nāma} iti sāmānyaṃ vācyam /</p>
         
         
         <p>(16) [sākāṅkṣaḥ]</p>
         
         
         <p>  {arthitve prakaṭīkṛte 'pi na phalaprāptiḥ prabhoḥ pratyuta
            druhyan dāśarathirviruddhacarito yuktastayā kanyayā /
            utkarṣaṃ ca parasya mānayaśasorvisraṃsanaṃ cātmanaḥ
            strīratnaṃ ca jagatpatirdaśamukho devaḥ kathaṃ mṛṣyate //277//}
            <span class="it">(Bhavabhtūti's Mahāvīracarita 2.9)</span></p>
         
         
         <p>atra strīratnam 'upeks.itum'; ityākāṅkṣati / nahi parasyetyanena saṃbandho yogyaḥ
            //</p>
         
         
         <p>(17) [apadayuktaḥ]</p>
         
         
         <p>  {ājñā śakraśikhāmaṇipraṇayinī śāstrāṇi cakṣurnavaṃ
            bhaktirbhūtapatau pinākini padaṃ laṅketi divyā purī /
            utpattirdruhiṇānvaye ca tadaho nedṛgvaro labhyate
            syāccedeṣa na rāvaṇaḥ kva nu punaḥ sarvatra sarve guṇāḥ //278//}
            <span class="it">(Rājaśekhara's Bālarāmāyaṇa 1.36)</span></p>
         
         
         <p>atra 'syāccedeṣa na rāvaṇaḥ'; ityatra eva samāpyam //</p>
         
         
         <p>(18) [sahacarabhinnaḥ]</p>
         
         
         <p>  {śrutena buddhirvyasanena mūrkhatā madena nārī salilena nimnagā /
            niśā śaśāṅkena dhṛtiḥsamādhinā nayena cālaṅkriyate narendratā //279//}
            <span class="it">(Śrivatsalāñchanācārya's Kāvyaparīkṣā 140)</span></p>
         
         
         <p>atra śrutādibhirutkṛṣṭaiḥ sahacaritairvyasanamūrkhatayornikṛṣṭayorbhinnatvam /</p>
         
         
         <p>(19) [prakāśitaviruddhaḥ]</p>
         
         
         <p>  {lagnaṃ rāgāvṛtāṅgyā- ....... //280[=241]//}
            [lagnaṃ rāgāvṛtāṅgyā sudṛḍhamiha yayaivāsiyaṣṭyārikaṇṭhe
            mātaṅgānāmapīhopari parapuruṣairyā ca dṛṣṭā patantī /
            tatsakto 'yaṃ na kiñcidgaṇayati viditaṃ testu tenāsmi dattā
            bhṛtyebhyaḥ śrīniyogādgaditumiva gatetyambudhiṃ yasya kīrtiḥ //241//]
            <span class="it">(Veṇidatta's Padyaveṇī 2)</span></p>
         
         
         <p>ityatra viditaṃ testvityanena śrīstasmādapasaratīti viruddhaṃ prakāśyate //</p>
         
         
         <p>(20) [vidhyayuktaḥ]</p>
         
         
         <p>  {prayatnaparibodhitaḥ stutibhiradya śeṣe niśā-
            makeśavamapāṇḍavaṃ bhuvanamadya niḥsomakam /
            iyaṃ parisamāpyate raṇakathādya doḥśālinā-
            mapaitu ripukānanātigururadya bhāro bhuvaḥ //281//}
            <span class="it">(Bhaṭṭanārāyaṇa's Veṇīsaṃhāra 3.34)</span></p>
         
         
         <p>atra {śayitaḥ prayatnena bodhyase} iti vidheyam / yathā vā</p>
         
         
         <p>  {vātāhāratayā jagadviṣadharairāśvāsya niḥśaṣitaṃ
            te grastāḥ punarabhratoyakaṇikātīvravratairbarhibhiḥ /
            te 'pi kruracamūrucarmavasanairnītāḥ kṣayaṃ lubdhakair-
            dambhasya sphuritaṃ vidannapi jano jālmo guṇānīhate //282//}
            <span class="it">(Bhallaṭaśataka 87)</span></p>
         
         
         <p>atra vātāhārāditrayaṃ vyutkrameṇa vācyam //</p>
         
         
         <p>(21) [anuvādāyuktaḥ]</p>
         
         
         <p>  {are rāmāhastābharaṇa bhasalaśreṇiśaraṇa
            smarakrīḍāvrīḍāśamana virahiprāṇadamana /
            sarohaṃsottaṃsa pracaladala nīlotpala sakhe
            sakhedo 'haṃ mohaṃ ślathaya kathaya kvenduvadanā //283//}
            <span class="it">(Kālidāsa's Vikramorvaśīya)</span></p>
         
         
         <p>atra 'vihahiprāṇadamana'; iti nānuvādyam //</p>
         
         
         <p>(22) [tyaktapunaḥsvīkṛtaḥ]</p>
         
         
         <p>  {lagnaṃ rāgāvṛtāṅgyetyādi //284=41//}
            [lagnaṃ rāgāvṛtāṅgyā sudṛḍhamiha yayaivāsiyaṣṭyārikaṇṭhe
            mātaṅgānāmapīhopari parapuruṣairyā ca dṛṣṭā patantī /
            tatsakto 'yaṃ na kiñcidgaṇayati viditaṃ testu tenāsmi dattā
            bhṛtyebhyaḥ śrīniyogādgaditumiva gatetyambudhiṃ yasya kīrtiḥ //241//]
            <span class="it">(Veṇidatta's Padyaveṇī 2)</span></p>
         
         
         <p>atra {viditaṃ testu} ityupasaṃhṛto 'pi tenetyādinā punarupāttaḥ //</p>
         
         
         <p>(23) [aślīlaḥ]</p>
         
         
         <p>  {hantumeva pravṛttasya stabdhasya vivaraiṣiṇaḥ /
            yathāsya jāyate pāto na tathā punarunnatiḥ //285//}
            <span class="it">(Bhāmaha's Kāvyālaṅkāra 1.51)</span>
            atra puṃvyañjanasyāpi pratītiḥ //</p>
         
         
         <p>yatraiko doṣaḥ pradarśitastatra doṣāntarāṇyapi santi tathāpi teṣāṃ tatrāprakṛtatvātprakāśanaṃ
            na kṛtam //55-57//</p>
         
         
         <p><span class="bold">karṇāvataṃsādipade karṇādidhvaninirmitiḥ /
               saṃnidhānādibodhārthaṃ ...</span></p>
         
         
         <p>avataṃsādīni karṇādyābharaṇānyevocyante / tatra karṇādiśabdāḥ karṇādisthitipratipattaye
            / yathā</p>
         
         
         <p>  {asyāḥ karṇāvataṃsena jitaṃ sarvaṃ vibhūṣaṇam /
            tathaiva śobhatetyarthamasyāḥ śravaṇakuṇḍalam //286//}
            <span class="it">(Vāmana's Kāvyālaṅkārasūtravṛtti 2,2.14)</span></p>
         
         
         <p>  {apūrvamadhurāmodapramoditadiśastataḥ /
            āyayurbhṛṅgamukharāḥ śiraḥśekharaśālinaḥ //287//}
            <span class="it">(Govindaṭhakkura's Kāvyapradīpa)</span></p>
         
         
         <p>atra karṇaśravaṇaśiraḥśabdāḥ saṃnidhānapratītyarthāḥ //</p>
         
         
         <p>  {vidīrṇābhimukhārātikarāle saṃgarāntare /
            dhanurjyākiṇacihnena doṣṇā visphuritaṃ tava //288//}
            <span class="it">(Vāmana's Kāvyālaṅkārasūtravṛtti 2,2.13)</span></p>
         
         
         <p>atra dhanuḥśabda ārūṭhatvāvagataye //</p>
         
         
         <p>anyatra tu</p>
         
         
         <p>  {jyābandhaniṣpandabhujena yasya viniśvamadvaktraparaṃpareṇa /
            kārāgṛhe nirjitavāsavane laṅkeśvareṇoṣitamā prasādāt //289//}
            <span class="it">(Kālidāsa's Raghuvaṃśa 6.20)</span></p>
         
         
         <p>ityatra kevalo jyāśabdaḥ /</p>
         
         
         <p>  {prāṇeśvarapariṣvaṅgavibhramapratipattibhiḥ /
            muktāhāreṇa lasatā hasatīva stanadvayam //290//}
            <span class="it">(Vāmana's Kāvyālaṅkārasūtravṛtti 2,2.15)</span></p>
         
         
         <p>atra muktānāmanyaratnāmiśritatvabodhanāya muktāśabdaḥ /</p>
         
         
         <p>  {saundaryasaṃpat tāruṇyaṃ yasyāste te ca vibhramāḥ /
            ṣaṭpadān puṣpamāleva kān nākarṣati sā sakhe //291//}
            <span class="it">(Govindaṭhakkura's Kāvyapradīpa)</span></p>
         
         
         <p>atrotkṛṣṭapuṣpaviṣaye puṣpaśabdaḥ / nirupapado hi mālāśabdaḥ puṣpasrajamevābhidhatte
            //</p>
         
         
         <p class="bold">... sthiteṣvetatsamarthanam // MKpr-K_58 //</p>
         
         
         <p>  {na khalu karṇāvataṃsādivajjaghanakāñcītyādi kriyate /
            jagāda madhurāṃ vācaṃ viśadākṣaraśālinīm //292//}
            <span class="it">(Vāmana's Kāvyālaṅkārasūtravṛtti 2,2.18)</span></p>
         
         
         <p>ityādau kriyāviśeṣaṇatve 'pi vivakṣitārthapratītisiddhau {gatārthasyāpi viśeṣyasya
            viśeṣaṇadānārthaṃ kvacitprayogaḥ kāryaḥ} iti na yuktam / yuktatve vā</p>
         
         
         <p>  {caraṇatraparitrāṇarahitābhyāmapi drutam /
            pādābhyāṃ dūramadhvānaṃ vrajanneṣa na khidyate //293//}
            <span class="it">(Govindaṭhakkura's Kāvyapradīpa)</span></p>
         
         
         <p>ityudāhāryam //58//</p>
         
         
         <p><span class="bold">khyāte 'rthe nirhetoraduṣṭatā- ...</span></p>
         
         
         <p>yathā</p>
         
         
         <p>  {candraṃ gatā padmaguṇānna bhuṅkte padmāśritā cāndramasīmabhikhyām /
            umāmukhaṃ tu pratipadya lolā dvisaṃśrayāṃ prītimavāpa lakṣmīḥ //294//}
            <span class="it">(Kālidāsa's Kumārasaṃbhava 1.43)</span></p>
         
         
         <p>atra rātrau padmasya saṃkocaḥ divā candramasaśca niṣprabhatvaṃ lokaprasiddhamiti 'na
            bhuṅkte '; iti hetuṃ nāpekṣate //</p>
         
         
         <p class="bold">... anukaraṇe tu sarveṣām /</p>
         
         
         <p>sarveṣāṃ śrutikaṭuprabhṛtīnāṃ doṣāṇām / yathā</p>
         
         
         <p>  {mṛgacakṣuṣamadrākṣamityādi kathayatyayam /
            paśyaiṣa ca gavityāha sūtrāmāṇaṃ yajeta ca //295//}
            <span class="it">(Śrivatsalāñchanācārya's Kāvyaparīkṣā 147)</span></p>
         
         
         <p class="bold">vaktrādyaucityavaśāddoṣo 'pi guṇaḥ kvacitkvacinnobhau // MKpr-K_59 //</p>
         
         
         <p>vakṛpratipādyavyaṅgavācyaprakaraṇādīnāṃ mahimnā doṣo 'pi kvacidaguṇaḥ kvacinna doṣo
            na guṇaḥ / tatra vyākaraṇādau vaktari pratipādye ca raudrādau ca rase vyaṅge kaṣṭatvaṃ
            guṇaḥ / krameṇodāharaṇam ----</p>
         
         
         <p>  {dīrghīṅvevīṅsamaḥ kaścidguṇavṛddhyorabhājanam /
            kvippratyayanibhaḥ kaścidyatra saṃnihite na te //296//}
            <span class="it">(Śrivatsalāñchanācārya's Kāvyaparīkṣā 43)</span></p>
         
         
         <p>  {yadā tvāmahamadrākṣaṃ padavidyāviśāradam /
            upādhyāyaṃ tadāsmārṣaṃ samasprākṣaṃ ca saṃmadam //297//}
            <span class="it">(Śrivatsalāñchanācārya's Kāvyaparīkṣā 149)</span></p>
         
         
         <p>  {antraprotabṛhatkapālanalakakrūrakvaṇatkaṅkaṇa-
            prāyapreṅkhitabhūribhūṣaṇaravairāghoṣayantyambaram /
            pītaccharditaraktakardamaghanaprāgbhāraghorollasa-
            dvyālolastanabhārabhairavavapurdarpoddhataṃ dhāvati //298//}
            <span class="it">(Bhavabhtūti's Mahāvīracarita 1.35)</span></p>
         
         
         <p>vācyavaśādyathā</p>
         
         
         <p>  {mātaṅgāḥ kimu vilgitaiḥ kimaphalairāḍambarairjambukāḥ
            sāraṅgā mahiṣā madaṃ vrajatha kiṃ śūnyeṣu śarā na ke /
            kopāṭopasamudbhaṭotkaṭasaṭākoṭeribhāreḥ puraḥ
            sindhudhvānini huṅkṛte sphurati yat tadgarjitaṃ garjitam //299//}
            <span class="it">(Govindaṭhakkura's Kāvyapradīpa)</span></p>
         
         
         <p>atra siṃhe vācye paruṣāḥ śabdāḥ //</p>
         
         
         <p>prakaraṇavaśādyathā</p>
         
         
         <p>  {raktāśoka kṛśodarī kka nu gatā tyaktvānuraktaṃ janaṃ
            no dṛṣṭeti mudhaiva cālayasi kiṃ vātāvadhūtaṃ śiraḥ /
            utkaṇṭhāghaṭamānaṣaḍpadaghaṭāsaṃghaṭṭadaṣ.ṭacchada-
            statpādāhatimantareṇa bhavataḥ puṣpodgamo 'yaṃ kutaḥ //300//}
            <span class="it">(Kālidāsa's Vikramorvaśīya 4)</span></p>
         
         
         <p>atra śirodhūnanena kupitasya vacasi //</p>
         
         
         <p>kvacinnīrase na guṇo na doṣaḥ / yathā</p>
         
         
         <p>  {śīrṇaghrāṇāṅghrapāṇīn vraṇibhirapaghanairgharāvyaktaghoṣān
            dīrghāghrātānaghaughaiḥ punarapi ghaṭayatyeka ullāghayan yaḥ /
            gharmāṃśostasya vontardviguṇaghanaghṛṇānighnanirvighnavṛtter
            dattārghāḥ siddhasaṃghairvidadhatu ghṛṇayaḥ śīghramaṃhovighātam //301//}
            <span class="it">(Mayūra's Sūryaśataka 6)</span></p>
         
         
         <p>aprayuktanihatārthau śleṣādāvaduṣṭau / yathā</p>
         
         
         <p>  {yena dhvastamanobhavena balijitkāyaḥ purā strīkṛto
            yaścoddhṛttabhujaṅgahāravalayogaṅgāṃ ca yodhārayat /
            yasyāhuḥ śaśimacchirohara iti syutyaṃ ca nāmāmarāḥ
            pāyātsa svayamandhakakṣayakarastvāṃ sarvadomādhavaḥ //302//}
            <span class="it">(Vallabhadeva's Subhāṣitāvali ; Abhinavagupta's Dhvanyālokalocana [2.21,22])</span></p>
         
         
         <p>atra mādhavapakṣe śaśimadandhakakṣayaśabdāprayuktanihatārthau //</p>
         
         
         <p>aślīlaṃ kvacidguṇaḥ / yathā suratārambhagoṣṭhyām {dvyartheḥ
            padaiḥ piśunayecca rahasyavastu} iti kāmaśāstrasthitau</p>
         
         
         <p>  {karihastena saṃbādhe praviśyāntarviloḍite /
            upasarpan dhvajaḥ puṃsaḥ sādhanāntarvirājate //303//}
            <span class="it">(Śrivatsalāñchanācārya's Kāvyaparīkṣā 154)</span></p>
         
         
         <p>śamakathāsu</p>
         
         
         <p>  {uttānocchanamaṇḍūkapāṭitodarasaṃnibhe /
            kledini strīvraṇe saktirakṛmeḥ kasya jāyate //304//}
            <span class="it">(Śrivatsalāñchanācārya's Kāvyaparīkṣā 155)</span></p>
         
         
         <p>  {nirvāṇavairadahanāḥ praśamādarīṇāṃ
            nandantu pāṇḍutanayā saha mādhavena /
            raktaprasādhitabhuvaḥ kṣatavigrahāśca
            svasthā bhavantu kururājasutāḥ sabhṛtyāḥ //305//}
            <span class="it">(Bhaṭṭanārāyaṇa's Veṇīsaṃhāra 1.7)</span></p>
         
         
         <p>atra bhāvyamaṅgakasūcakam //</p>
         
         
         <p>saṃdigdhamapi vācyamahimnā kvacinniyatārthapratītikṛttvena vyājastutiparyavasāyitve
            guṇaḥ / yathā</p>
         
         
         <p>  {pṛthukārtasvarapātraṃ bhūṣitaniḥśeṣaparijanaṃ deva /
            vilasatkareṇugahanaṃ saṃprati samamāvayoḥ sadanam //306//}
            <span class="it">(Subhāṣitaratnākara 1644)</span></p>
         
         
         <p>pratipādyapratipādakayorjñatve satyapratītaṃ guṇaḥ / yathā</p>
         
         
         <p>  {ātmārāmā vihitaratayo nirvikalpe samādau
            jñānodrekādvighaṭitatamogranthayaḥ sattvaniṣṭhāḥ /
            yaṃ vīkṣante kamapi tamasāṃ jyotiṣāṃ vā parastāt
            taṃ mohāndhaḥ kathamayamamuṃ vetti devaṃ purāṇaṃ //307//}
            <span class="it">(Bhaṭṭanārāyaṇa's Veṇīsaṃhāra 1.23)</span></p>
         
         
         <p>svayaṃ vā parāmarśe / yathā</p>
         
         
         <p>  {ṣaḍadhikadaśanāḍīcakramadhyasthitātmā
            hṛdi vinihitarūpaḥ siddhidastaddhitāṃ yaḥ /
            avicalitamanobhiḥ sādhakairmṛgyamāṇaḥ
            sa jayati pariṇaddhaḥ śaktibhiḥ śaktināthaḥ //308//}
            <span class="it">(Bhavabhūti's Mālatīmādhava 5.1)</span></p>
         
         
         <p>adhamaprakṛtyuktiṣu grāmyo guṇaḥ / yathā</p>
         
         
         <p>  {phullukkaraṃ kalamakūraṇihaṃ vahanti
            je sindhuvāraviḍavā maha vallahā de /
            je gālidassa mahisīdahiṇo saricchā
            de kiṃ ca muddhavi_a_illapasūṇapuñjā //309//}
            
            <p>
                 [puṣpotkaraṃ kalamabhaktanibhaṃ vahanti<br />
                 ye sindhuvāraviṭapā mama vallabhāste /<br />
                 ye gālitasya mahiṣīdaghnaḥ sadṛkṣā<br />
                 stekiṃ ca mugdhavicakilaprasūnapuñjāḥ //]
               </p>
            <span class="it">(Rājaśekhara's Karpūramañjarī 1.19)</span></p>
         
         
         <p>atra kalamabhaktamahiṣīdadhiśabdā grāmyā api vidūṣakoktau //</p>
         
         
         <p>nyūnapadaṃ kvacidguṇaḥ / yathā</p>
         
         
         <p>  {gāḍhāliṅganavāmanīkṛtakucaprodbhūtaromodgamā
            sāndrasneharasātirekavigalacchrīmannitambāmbarā /
            mā mā mānada māti māmalamiti kṣāmākṣarollāpinī
            suptā kiṃ nu mṛtā nu kiṃ manasi me līnā vilīnā nu kim //310//}
            <span class="it">(Amaruśataka 36)</span>
            kvacinna guṇo na doṣaḥ / yathā</p>
         
         
         <p>  {tiṣṭhetkopavaśātprabhāvapihitā dīrghaṃ na sā kupyati
            svargāyotpatitā bhavenmayi punarbhāvādramasyā manaḥ /
            tāṃ hartuṃ vibudhadviṣo 'pi na ca me śaktāḥ purovartinīṃ
            sā cātyantamagocaraṃ nayanayoryāteti ko 'yaṃ vidhiḥ //311//}
            <span class="it">(Kālidāsa's Vikramorvaśīya 4.9)</span></p>
         
         
         <p>atra pihitā ityatonantaraṃ 'naitadyataḥ'; ityetairnyūnaiḥ padairviśeṣabuddherakaraṇānna
            guṇaḥ / uttarā pratipattiḥ pūrvāṃ pratipattiṃ bādhate iti na doṣaḥ //</p>
         
         
         <p>adhikapadaṃ kvacidguṇaḥ / yathā</p>
         
         
         <p>  {yadvañcanāhitamatirbahucāṭugarbhaṃ
            kāryonmukhaḥ khalajanaḥ krṭakaṃ bravīti /
            tatsādhavo na na vidanti vidanti kintu
            kartuṃ vṛthā praṇayamasya na pārayanti //312//}
            <span class="it">(Abhinavagupta's Dhvanyālokalocana 3.16)</span></p>
         
         
         <p>atra {vidanti} iti dvitīyamanyayogavyavacchedaparam / yathā vā</p>
         
         
         <p>  {vada vada jitaḥ sa śatrurna hato jalpaṃśca tava tavāsmīti /
            citraṃ citramarodīddhā heti paraṃ mṛte putre //313//}
            <span class="it">(Rudraṭa's Kāvyālaṅkāra 6.30)</span></p>
         
         
         <p>ityevamādau harṣabhayādiyukte vaktari //</p>
         
         
         <p>kathitapadaṃ kvacidguṇaḥ lāṭānuprāse arthāntarasaṃkramitavācye vihitasyānuvādyatve
            ca / krameṇodāharaṇam ----</p>
         
         
         <p>  {sitakarakararuciravibhā vibhākarākāra dharaṇidhara kīrtiḥ /
            pauruṣakamalā kamalā sāpi tavaivāsti nānyasya //314(cf.359)//}
            <span class="it">(Śrivatsalāñchanācārya's Kāvyaparīkṣā 195)</span></p>
         
         
         <p>  {tālā jā_anti guṇā jālā de sahi_a_eṃhi gheppanti /
            ra_ikiraṇāṇuggahi_ā_iṃ honti kamalā_iṃ kamalā_iṃ //315//}
            
            <p>
                 [tadā jāyante guṇāḥ yadā te sahṛdayairgṛhyante /<br />
                 ravikiraṇānugṛhītāni bhavanti kamalāni kamalāni //]
               </p>
            <span class="it">(Hāla's Gāthāsaptaśatī 989 ; Abhinavagupta's Dhvanyālokalocana; Ānandavardhana's Viṣamabāṇalīlā)</span></p>
         
         
         <p>  {jitendriyatvaṃ vinayasya kāraṇaṃ guṇaprakarṣo vinayādavāpyate /
            guṇaprakarṣeṇa janonurajyate janānurāgaprabhavā hi saṃpadaḥ //316//}
            <span class="it">(Vallabhadeva's Subhāṣitāvali)</span></p>
         
         
         <p>  {patatprakarṣamapi kvacidguṇaḥ / yathā udāhṛte prāgaprāpta-ityādau //317//}
            <span class="it">(Bhavabhtūti's Mahāvīracarita 2.33)</span></p>
         
         
         <p>samāptapunarāttaṃ kvacinna guṇo na doṣaḥ / yatra na viśeṣaṇamātradānārthaḥ punargrahaṇam
            api tu vākyāntarameva kriyate / yathā</p>
         
         
         <p>  {atraiva prāgaprāpta ityādau //318//}</p>
         
         
         <p>apadasthasamāsaṃ kvacid guṇaḥ / yathā</p>
         
         
         <p>  {udāhṛte raktāśokaityādau //319//}</p>
         
         
         <p>garbhitaṃ tathaiva / yathā ----</p>
         
         
         <p>  {humi avahatthi_areho ṇiraṅkuso aha vive_arahi_o vi /
            siviṇe vi tumammi puṇo pattihi bhattiṃ ṇa pasumarāmi //320//}
            
            <p>
                 [bhavāmyapahastitarekho niraṅguśo 'tha vivekarahito 'pi /<br />
                 svapne 'pi tvayi punaḥ pratīhi bhaktiṃ na prasmarāmi //]
               </p>
            <span class="it">(Ānandavardhana's Viṣamabāṇalīlā ; Abhinavagupta's Dhvanyālokalocana)</span></p>
         
         
         <p>atra pratīhīti madhye dṛḍhapratyayotpādanāya / evamanyadapi lakṣyāllakṣyam //59//</p>
         
         
         <p class="bold">
            vyabhicārirasasthāyibhāvānāṃ śabdavācyatā /<br />
            kaṣṭakalpanayā vyaktiranubhāvavibhāvayoḥ // MKpr-K_60 //
            </p>
         
         
         <p class="bold">
            pratikūlavibhāvādigraho dīptiḥ punaḥ punaḥ /<br />
            akāṇḍe prathanacchedāvaṅgasyāpyativistṛtiḥ // MKpr-K_61 //
            </p>
         
         
         <p class="bold">
            aṅgino 'nanusaṃdhānaṃ prakṛtīnāṃ viparyayaḥ /<br />
            anaṅgasyābhidhānaṃ ca rase doṣāḥ syurīdṛśāḥ // MKpr-K_62 //
            </p>
         
         
         <p>(1) svaśabdopādānaṃ vyabhicāriṇo yathā
            {savrīḍā dayitānane sakaruṇā mātaṅgacarmāmbare
            satrāsā bhujage savismayarasā candre 'mṛtasyandini /
            serṣyā jahnusutāvalokanavidhau dīnā kapālodare
            pārvatyā navasaṃgamapraṇayinī dṛṣṭiḥ śivāyāstu vaḥ //321//}
            <span class="it">(Śrivatsalāñchanācārya's Kāvyaparīkṣā 164)</span></p>
         
         
         <p>atra vrīḍādīnām /</p>
         
         
         <p>  {vyānamrā dayitānane mukulitā mātaṅgacarmāmbare
            sotkampā bhujage nimeṣarahitā candremṛtasyandini /
            mīladbhūḥ surasindhudarśanavidhau mlānā kapālodare}</p>
         
         
         <p>ityādi tu yuktam //</p>
         
         
         <p>(2) rasasya svaśabdena śṛṅgārādiśabdena vā vācyatvam / krameṇodāharaṇam ----</p>
         
         
         <p>  {tāmanaṅgajayamaṅgalaśriyaṃ kiñciduccabhujamūlalokitām /
            netrayoḥ kṛtavato 'sya gocare ko 'pyajāyata raso nirantaraḥ //322//}
            <span class="it">(Śrivatsalāñchanācārya's Kāvyaparīkṣā 166)</span></p>
         
         
         <p>  {ālokya komalakapolatalābhiṣikta
            vyaktānurāgasubhagāmabhirāmamūrtim /
            paśyaiṣa bālyamativṛtya vivartamānaḥ
            śṛṅgārasīmani taraṅgitamātanoti //323//}
            <span class="it">(Govindaṭhakkura's Kāvyapradīpa)</span></p>
         
         
         <p>(3) sthāyino yathā</p>
         
         
         <p>  {saṃprahāre praharaṇaiḥ prahārāṇāṃ parasparam /
            ṭhaṇatkāraiḥ śrutigatairutsāhastasya ko 'pyabhūt //324//}
            <span class="it">(Śrivatsalāñchanācārya's Kāvyaparīkṣā 167)</span></p>
         
         
         <p>atrotsāhasya //</p>
         
         
         <p>(4)</p>
         
         
         <p>  {karpūradhūlidhavaladyutipūradhauta-
            diṅmaṇḍale śiśirarociṣi tasya yūnaḥ /
            līlāśiro 'ṃśukaniveśaviśeṣakḷ.pti-
            vyaktastanonnatirabhūnnayanāvanau sā //325//}
            <span class="it">(Govindaṭhakkura's Kāvyapradīpa)</span></p>
         
         
         <p>atroddīpanālambanarūpāḥ śṛṅgārayogyā vibhāvā anubhāvaparyavasāyinaḥ sthitā iti kaṣṭakalpanā
            //</p>
         
         
         <p>(5)</p>
         
         
         <p>  {pariharati ratiṃ matiṃ lunīte skhalati bhṛśaṃ parivartate ca bhūyaḥ /
            iti bata viṣamā daśāsya dehaṃ paribhavati prasabhaṃ kimatra kurmaḥ //326//}
            <span class="it">(Govindaṭhakkura's Kāvyapradīpa)</span></p>
         
         
         <p>atra ratiparihārādīnāmanubhāvānāṃ karuṇādāvapi saṃbhavātkāminīrūpo vibhāvo yatnataḥ
            pratipādyaḥ //</p>
         
         
         <p>(6)
            {prasāde vartasva prakaṭaya mudaṃ saṃtyaja ruṣaṃ
            priye śuṣyantyaṅgānyamṛtamiva te siñcatu vacaḥ /
            nidhānaṃ saukhyānāṃ kṣaṇamabhimukhaṃ sthāpaya mukhaṃ
            na mugdhe pratyetuṃ prabhavati gataḥ kālahariṇaḥ //327//}
            <span class="it">(Abhinavagupta's Dhvanyālokalocana ; Śārṅgadharapaddhati)</span></p>
         
         
         <p>atra śṛṅgāre pratikūlasya śāntasyānityatāprakāśanarūpo vibhāvastatprakāśito nirvedaśca
            vyabhicārī upāttaḥ //</p>
         
         
         <p>  {ṇihu_aramaṇammi lo_aṇapahammi paḍi_e guru_aṇamajjhammi /
            sa_alaparihārahi_a_ā vaṇagamaṇaṃ evva maha_i vahū //328//}
            
            <p>
                 [nibhṛtaramaṇe locanapathe patite gurujanamadhye /<br />
                 sakalaparihārahṛdayā vanamanamevecchati vadhūḥ //]
               </p>
            <span class="it">(Govindaṭhakkura's Kāvyapradīpa)</span></p>
         
         
         <p>atra sakalaparihāravanagamane śāntānubhāvau / indhanādyānayanavyājenopabhogārthaṃ
            vanagamanaṃ cet na doṣaḥ //</p>
         
         
         <p>(7) dīptiḥ punaḥ punaryathā kumārasaṃbhave rativilāpe //</p>
         
         
         <p>(8) akāṇḍe prathanaṃ yathā veṇīsaṃhāre dvitīyeṅkenekavīrakṣaye pravṛtte bhānumatyā
            saha duryodhanasya śṛṅgāravarṇanam /</p>
         
         
         <p>(9) akāṇḍe chedo yathā vīracarite dvitīyeṅke rāghavabhārgavayordhārādhirūḍhe vīrarase
            {kaṅkaṇamocanāya gacchāmi} iti rāghavasyoktau //</p>
         
         
         <p>(10) aṅgasyāpradhānasyātivistareṇa varṇanam / yathā hayagrīvavadhe hayagrīvasya //</p>
         
         
         <p>(11) aṅgino 'nanusaṃdhānam / yathā ratnāvalyāṃ caturtheṅke bābhravyāgamane sāgarikāyā
            vismṛtiḥ //</p>
         
         
         <p>(12) prakṛtayo divyā adivyā divyādivyāśca vīraraudraśṛṅgāraśāntarasapradhānā
            dhīrodāttadhīroddhatadhīralalitadhīrapraśāntāḥ uttamādhamamadhyamāśca / tatra ratihāsaśokādbhutāni
            adivyottamaprakṛtivat divyeṣvapi / kiṃ tu ratiḥ saṃbhogaśṛṅgārarūpā uttamadevatāviṣayā
            na varṇanīyā / tadvarṇanaṃ hi pitroḥ saṃbhogavarṇanamivātyantamanucitam /</p>
         
         
         <p>  {krodhaṃ prabho saṃhara saṃhareti yāvad giraḥ khe marutāṃ caranti /
            tāvatsa vahnirbhavanetrajanmā bhasmāvaśeṣaṃ madanaṃ cakāra //329//}
            <span class="it">(Kālidāsa's Kumārasaṃbhava 3.32)</span></p>
         
         
         <p>ityuktavat bhrukuṭyādivikāravarjitaḥ krodhaḥ sadyaḥphaladaḥ svargapātālagagasamudrollaṅghanādyutsāhaśca
            divyeṣyeva / adhikaṃ tu nibadhyamānamasatyapratibhāsena 'nāyakavadvartitavyaṃ na pratināyakavat';
            ityupadeśe na paryavasyet / divyādivyeṣu ubhayathāpi / evamuktasyaucityasya divyādīnāmiva
            dhīrodāttādīnāmapyanyathāvarṇanaṃ viparyayaḥ / tatrabhavan bhagavannityuttamena na
            adhamena muniprabhṛtau na rājādau bhaṭṭāraka-iti nottamena rājādau prakṛtiviparyayāpattervācyam
            / evaṃ deśakālavayojātyādīnāṃ veṣavyavahārādikamucitamevopanibanddhavyam //</p>
         
         
         <p>(13) anaṅgasya rasānupakārakasya varṇanam / yathā karpūramañjaryā nāyikayā svātmanā
            ca kṛtaṃ vasantavarṇanamanādṛtya bandivarṇitasya rājñā praśaṃsanam //</p>
         
         
         <p>{īdṛśāḥ} iti / nāyikāpādaprahārādinā nāyakakopādivarṇanam / uktaṃ hi dhvanikṛtā</p>
         
         
         <p>  {anaucityādṛtte nānyad rasabhaṅgasya kāraṇam /
            aucityopanibandhastu rasasyopaniṣatparā //} iti //60-62//</p>
         
         
         <p>idānīṃ kvacidadoṣā apyete ityucyante /</p>
         
         
         <p class="bold">na doṣaḥ svapadenoktāvapi saṃcāriṇaḥ kvacid /</p>
         
         
         <p>yathā</p>
         
         
         <p>  {autsukyena kṛtatvarā sahabhuvā vyāvartamānā hriyā
            taistairbandhuvadhūjanasya vacanairnītābhimukhyaṃ punaḥ /
            dṛṣṭvāgre varamāttasādhvasarasā gaurī nave saṃgame
            saṃrohatpulakā hareṇa hasatā śliṣṭā śivāyāstu vaḥ //330//}
            <span class="it">(Harṣa's Ratnāvali 1.2)</span></p>
         
         
         <p>atrautsukyaśabda iva tadanubhāvo na tathā pratītikṛt / ata eva 'dūrādutsukam'; ityādau
            vrīḍāpremādyanubhāvānāṃ / vivalitatvādīnāmivotsukatvānubhāvasya sahasā prasaraṇādirūpasya
            tathā pratipattikāritvābhāvādutsukamiti kṛtam //</p>
         
         
         <p class="bold">saṃcāryāderviruddhasya bādhyasyoktirguṇāvahā // MKpr-K_63 //</p>
         
         
         <p>bādhyatvenoktirna paramadoṣaḥ yāvat prakṛtarasaparipoṣakṛt / yathā</p>
         
         
         <p>  {'kvākāryaṃ śaśalakṣmaṇaḥ kva ca kulam'; ityādau //331[=53]//}
            [kvākāryaṃ śaśalakṣaṇaḥ kva ca kulaṃ bhūyo 'pi dṛśyeta sā
            doṣāṇāṃ praśamāya na śrutamaho kope 'pi kāntaṃ mukham /
            kiṃ vakṣyantyapakalmaṣāḥ kṛtadhiyaḥ svapne 'pi sā durlabhā
            cetaḥ svāsthyamupaihi kaḥ khalu yuvā dhanyo 'dharaṃ dhāsyati //53//]
            <span class="it">(Kālidāsa's Vikramorvaśīya 4.4)</span></p>
         
         
         <p>atra vitarkādiṣu udgateṣvapi cintāyāmeva viśrāntiriti prakṛtarasaparipoṣaḥ //</p>
         
         
         <p>  {pāṇḍu kṣāmaṃ vadanaṃ hṛdayaṃ sarasaṃ tavālasaṃ ca vapuḥ /
            āvedayati nitāntaṃ kṣetriyarogaṃ sakhi hṛdantaḥ //332//}
            <span class="it">(Abhinavagupta's Dhvanyālokalocana)</span></p>
         
         
         <p>ityādau sādhāraṇatvaṃ pāṇḍutādīnāmiti na viruddham //</p>
         
         
         <p>  {satyaṃ manoramā rāmāḥ satyaṃ ramyā vibhūtayaḥ /
            kiṃ tu mattāṅganāpāṅgabhaṅgalolaṃ hi jīvitam //333//}
            <span class="it">(Abhinavagupta's Dhvanyālokalocana 3.30)</span></p>
         
         
         <p>ityatrādyamardhaṃ bādhyatvenaivokyam / jīvitādapi adhikamapāṅgabhaṅgasyāsthiratvamiti
            prasiddhabhaṅguropamānatayopāttaṃ śāntameva puṣṇāti na punaḥ śṛṅgārasyātra pratītistadaṅgāpratipatterḥ
            / na tu vineyonmukhīkaraṇamatra parihāraḥ śāntaśṛṅgārayornairantaryasyābhāvāt / nāpi
            kāvyaśobhākaraṇaṃ rasāntarādanuprāsamātrādvā tathābhāvāt //63//</p>
         
         
         <p class="bold">
            āśrayaikye viruddho yaḥ sa kāryo bhinnasaṃśrayaḥ /<br />
            rasāntareṇāntarito nairantaryeṇa yo rasaḥ // MKpr-K_64 //
            </p>
         
         
         <p>vīrabhayānakayorekāśrayatvena virodha iti pratiprakṣagatatvena bhayānako niveśayitavyaḥ
            / śāntaśṛṅgārayostu nairantaryeṇa virodha iti rasāntaramantare kāryam yathā nāgānande
            śāntasya jīmūtavāhanasya 'aho gītam aho vāditram'; ityadbhūtamantarniveśya
            malayavatīṃ prati śṛṅgāro nibaddhaḥ / na paraṃ prabandhe yāvadekasminnapi vākye rasāntaravyavadhinā
            virodho nivartate / yathā</p>
         
         
         <p>  {bhūreṇudigdhān navapārijāta-
            mālārajovāsitabāhumadhyā /
            gāḍhaṃ śivābhiḥ parirabhyamāṇān
            surāṅganāśliṣṭabhujāntarālāḥ //334//}
            <span class="it">(Ānandavardana's dhvanyāloka)</span></p>
         
         
         <p>  {saśoṇitaiḥ kravyabhujāṃ sphuradbhiḥ
            pakṣaiḥ khagānāmupavījyamānān /
            saṃvījitāścandanavārisekaiḥ
            sugandhibhiḥ kalpalatādukūlaiḥ //334//(a)//}
            <span class="it">(Govindaṭhakkura's Kāvyapradīpa)</span></p>
         
         
         <p>  {vimānaparyaṅkatale niṣaṇṇāḥ
            kutūhalāviṣṭitayā tadānīm /
            nirdiśyamānān lalanāṅgulībhir-
            vīrāḥ svadehān patitānapaśyan //335//}
            <span class="it">(Ānandavardana's dhvanyāloka)</span></p>
         
         
         <p>atra bībhatsaśṛṅgārayorantarvīraraso niveśitaḥ //64//</p>
         
         
         <p class="bold">
            smaryamāṇo viruddho 'pi sāmyenātha vivakṣitaḥ /<br />
            aṅginyaṅgatvamāptau yau tau na duṣṭau parasparam // MKpr-K_65 //
            </p>
         
         
         <p>  {ayaṃ sa raśanotkarṣī pīnastanavimardanaḥ /
            nābhyūrujaghanasparśī nīvīvisraṃsanaḥ karaḥ //336//}
            <span class="it">(Mahābhārata strīparvan 24-19)</span></p>
         
         
         <p>etad bhūriśravasaḥ samarabhuvi patitaṃ hastamālokya tadvadhūrabhidadhau / atra pūrvāvasthāsmaraṇaṃ
            śṛṅgārāṅgamapi karuṇaṃ paripoṣayati //</p>
         
         
         <p>  {dantakṣatāni karajaiśca vipāṭitāni
            prodbhinnasāndrapulake bhavataḥ śarīre /
            dattāni raktamanasā mṛgarājavadhvā
            jātaspṛhairmunibhirapyavalokitāni //337//}
            <span class="it">(Abhinavagupta's Dhvanyālokalocana 3.43)</span></p>
         
         
         <p>atra kāmukasya dantakṣatādīni yathā camatkārakārīṇi tathā jinasya / yathā vā paraḥ
            śṛṅgārī tadalokanātsaspṛhastadvat etaddṛśo munaya iti sāmyavivakṣā //</p>
         
         
         <p>  {krāmantyaḥ kṣatakomalalāṅguligaladraktaiḥ sadarbhāḥ sthalīḥ
            pādaiḥ pātitayāvakairiva galadbāṣpāmbudhautānanā /
            bhītā bhartṛkarāvalambitakarāstvacchatrunāryodhunā
            dāvāgniṃ parito bhramanti punarapyudyadvivāhā iva //338//}
            <span class="it">(Ānandavardana's dhvanyāloka 3.20)</span></p>
         
         
         <p>atra cāṭuke rājaviṣayā ratiḥ pratīyate / tatra karuṇa iva śṛṅgāro 'pyaṅgamiti tayorna
            virodhaḥ / yathā</p>
         
         
         <p>  {ehi gaccha patottiṣṭha vada maunaṃ samācara /
            evamāśāgrahagrastaiḥ krīḍanti dhanino 'rthibhiḥ //339//}
            <span class="it">(Abhinavagupta's Dhvanyālokalocana 3.44)</span></p>
         
         
         <p>ityatra ehīti krīḍanti gaccheti krīḍantīti krīḍanāpekṣayoḥ āgamanagamanayorna virodhaḥ
            /</p>
         
         
         <p>  {kṣipto hastāvalagnaḥ prasabhamabhihato 'pyādadāno 'ṃśukāntaṃ
            gṛhṇan keśeṣvapāstaścaraṇanipatito nekṣitaḥ saṃbhrameṇa /
            āliṅgan yovadhūtastripurayuvatibhiḥ sāśrunetrotpalābhiḥ
            kāmīvārdrāparādhaḥ sa dahatu duritaṃ śābhavo vaḥ śarāgniḥ //340//}
            <span class="it">(Amaruśataka 2)</span></p>
         
         
         <p>ityatra tripuraripuprabhāvātiśayasya karuṇo 'ṅgam / tasya tu śṛṅgāraḥ / tathāpi na
            karuṇe viśrāntiriti tasyāṅgataiva / athavā prāk yathā kāmuka ācarati sma tathā śarāgniriti
            śṛṅgārapoṣitena karuṇeṇa mukhya evārtha upodbalyate /
            uktāṃ hi</p>
         
         
         <p>
              {guṇaḥ kṛtātmasaṃskāraḥ pradhānaṃ pratimadyate /<br />
              pradhānasyopakāre hi tathā bhūyasi vartate //} iti //
            </p>
         
         
         <p>  <span class="it">(Dhvanyālokalocana 3.22)</span></p>
         
         
         <p>prākpratipāditasya rasasya rasāntareṇa na virodhaḥ nāpyaṅgāṅgibhāvo bhavati iti rasaśabdenātra
            sthāyibhāva upalakṣyate //65//</p>
         
         
         <p>iti kāvyaprakāśe doṣadarśano nāma saptama ullāsaḥ //7//</p>
         
         
         <p>====================================================</p>
         
         
         <p>atha aṣṭama ullāsaḥ</p>
         
         
         <p>evaṃ doṣānuktvā guṇālaṅkāravivekamāha --</p>
         
         
         <p class="bold">
            ye rasasyāṅgino dharmāḥ śauryādaya ivātmanaḥ /<br />
            utkarṣahetavaste syuracalasthitayo guṇāḥ // MKpr-K_66 //
            </p>
         
         
         <p>ātmana eva hi yathā śauryādayo nākārasya tathā rasasyaiva mādhuryādayo guṇā na varṇānām
            //</p>
         
         
         <p>kvacittu śauryādisamucitasyākāramahattvāderdarśanāt 'ākāra evāsya śūraḥ'; ityādervyavahārādanyatrāśūre
            'pi vitatākṛtitvamātreṇa {śūraḥ'; iti kvāpi śūre 'pi mūrtilāghavamātreṇa 'aśūraḥ}
            iti aviśrāntapratītayo yathā vyavaharanti tadvanmadhurādivyañjakasukumārādivarṇānāṃ
            madhurādivyavahārapravṛtteramadhurādirasāṅgānāṃ
            varṇānāṃ saukumāryādimātreṇa mādhuryādi madhurādirasopakaraṇānāṃ
            teṣāmasaukumāryāderamādhuryādi rasaparyantaviśrāntapratītibandhyā
            vyavaharanti / ata eva mādhuryādayo rasadharmāḥ samucitairvarṇairvyajyante na tu
            varṇamātrāśrayāḥ / yathaiṣāṃ vyañjakatvam tathodāhariṣyate //66//</p>
         
         
         <p class="bold">
            upakurvanti taṃ santaṃ ye 'ṅgadvāreṇa jātucit /<br />
            hārādivadalaṅkārāste 'nuprāsopamādayaḥ // MKpr-K_67 //
            </p>
         
         
         <p>ye vācakavācyalakṣaṇāṅgātiśayamukhena mukhyaṃ rasaṃ saṃbhavinam upakurvanti te kaṇṭhādyaṅgānāmutkarṣādhānadvāreṇa
            śarīriṇo 'pi upakārakā hārādaya ivālaṅkārāḥ / yatra tu nāsti rasastatroktivaicitryamātraparyavasāyinaḥ
            / kvacittu santamapi nopakurvanti /
            yathākramamudāharaṇāni ----</p>
         
         
         <p>  {apasāraya ghanasāraṃ kuru hāraṃ dūra eva kiṃ kamalaiḥ /
            alamalamāli mṛṇālairiti vadati divāniśaṃ bālā //341//}
            <span class="it">(Dāmodaragupta's Kuṭṭanīmata 102)</span></p>
         
         
         <p>ityādau vācakamukhena</p>
         
         
         <p>  {manorāgastīvraṃ viṣamiva visarpatyavirataṃ
            pramāthī nirdhūmaṃ jvalati vidhutaḥ pāvaka iva /
            hinasti pratyaṅgaṃ jvara iva garīyānita ito
            na māṃ trātuṃ tātaḥ prabhavati na cāmbā na bhavatī //342//}
            <span class="it">(Bhavabhūti's Mālatīmādhava 2.1)</span></p>
         
         
         <p>ityādau vācyamukhenālaṅkārau rasamupakurutaḥ //</p>
         
         
         <p>  {citte cihutṭadi ṇa ṭuṭṭadi sā guṇesuṃ
            sejjāsu loṭṭadi visappadi dimuṃhesuṃ /
            bolammi vaṭṭadi pavaṭṭadi kavvabandhe
            jhāṇeṇa ṭuṭṭadi ciraṃ taruṇī taraṭṭī //343//}
            
            <p>
                 [citte vighaṭate na truṭyati sā guṇeṣu<br />
                 śayyāsu luṭhati visarpati diṅmukheṣu /<br />
                 vacane vartate pravartate kāvyabandhe<br />
                 dhyānena truṭyati ciraṃ taruṇī pragalbhā //]
               </p>
            <span class="it">(Rājaśekhara's Karpūramañjarī 2.4)</span></p>
         
         
         <p>ityādau vācakameva /</p>
         
         
         <p>  {mitre kvāpi gate saroruhavane baddhānane tāmyati
            krandatsu bhramareṣu vīkṣya dayitāsannaṃ puraḥ sārasam /
            cakrāhvena viyoginā bisalatā nāsvāditā nojjhitā
            kaṇṭhe kevalamargaleva nihitā jīvasya nirgacchataḥ //344//}
            <span class="it">(Śrivatsalāñchanācārya's Kāvyaparīkṣā 176)</span></p>
         
         
         <p>ityādau vācyameva na tu rasam / atra bisalatā na jīvaṃ roddhuṃ kṣameti prakṛtānanuguṇopamā
            //</p>
         
         
         <p>eṣa eva ca guṇālaṅkārapravibhāgaḥ / evaṃ ca "samavāyavṛttyā śauryādayaḥ saṃyogavṛttyā
            tu hārādaya ityastu guṇālaṅkārāṇāṃ bhedaḥ / ojaḥprabhṛtīnāmanuprāsopamādīnāṃ cobhayeṣāmapi
            samavāyavṛttyā sthitiriti
            gaḍḍalikāpravāheṇaivaiṣāṃ bhedaḥ" ityabhidhānamasat //</p>
         
         
         <p>yadapyuktam {kāvyaśobhāyāḥ kartāro dharmā guṇās tadatiśayahetavastvalaṅkārāḥ} iti
            tadapi na yuktam / yataḥ kiṃ samastairguṇaiḥ kāvyavyavahāraḥ uta katipayaiḥ / yadi
            samastaiḥ tatkathamasamastaguṇā gauḍī pāñcālī ca rītiḥ kāvyasyātmā /
            atha katipayaiḥ tataḥ</p>
         
         
         <p>  {adrāvatra prajvalatyagniruccaiḥ prājyaḥ prodyannullasatyeṣa dhūmaḥ //345//}
            <span class="it">(Śrivatsalāñchanācārya's Kāvyaparīkṣā 114)</span></p>
         
         
         <p>ityādāvojaḥ prabhṛtiṣu guṇeṣu satsu kāvyavyavahāraprāptiḥ /</p>
         
         
         <p>  {svargaprāptiranenaiva dehena varavarṇinī /
            asyā radacchadaraso nyakkarotitarāṃ sudhām //346//}</p>
         
         
         <p>ityādau viśeṣoktivyatirekau guṇanirapekṣau kāvyavyavahārasya pravartakau //67//</p>
         
         
         <p>idānīṃ guṇānāṃ bhedamāha</p>
         
         
         <p class="bold">mādhuryaujaḥprasādākhyāstrayaste na punardaśa /</p>
         
         
         <p>eṣāṃ krameṇa lakṣaṇamāha</p>
         
         
         <p class="bold">āhlādakatvaṃ mādhuryaṃ śṛṅgāre drutikāraṇam // MKpr-K_68 //</p>
         
         
         <p>śṛṅgāre arthāt saṃbhoge / drutirgalitatvamiva / śravyatvaṃ punarojaḥprasādayorapi
            //68//</p>
         
         
         <p class="bold">karuṇe vipralambhe tacchānte cātiśayānvitam /</p>
         
         
         <p>[atiśayānvitamiti] atyantadrutihetutvāt //</p>
         
         
         <p class="bold">dīptyātmavistṛterheturojo vīrarasasthiti // MKpr-K_69 //</p>
         
         
         <p>cittasya vistārarūpadīptatvajanakamojaḥ //69//</p>
         
         
         <p class="bold">bībhatsaraudrarasayostasyādhikyaṃ krameṇa ca /</p>
         
         
         <p>vīrādvībhatse tato sātiśayamojaḥ //</p>
         
         
         <p class="bold">śuṣkendhanāgnivat svacchajalavatsahasaiva yaḥ // MKpr-K_70 //</p>
         
         
         <p class="bold">vyāpnotyanyat prasādo 'sau sarvatra vihitasthitiḥ /</p>
         
         
         <p>anyaditi / vyāpyamiha cittam / sarvatreti / sarveṣu raseṣu sarvāsu racanāsu ca //</p>
         
         
         <p class="bold">guṇavṛttyā punasteṣāṃ vṛttiḥ śabdārthayormatā // MKpr-K_71 //</p>
         
         
         <p>guṇavṛttyā upacāreṇa / teṣāṅguṇānām / ākāre śaurysyeva //70-71//</p>
         
         
         <p>kutastraya eva na daśa ityāha</p>
         
         
         <p class="bold">
            kecidantarbhavantyeṣu doṣatyāgātpare śritāḥ /<br />
            anye bhajanti doṣatvaṃ kutracinna tato daśa // MKpr-K_72 //
            </p>
         
         
         <p>bahunāmapi padānāmekapadavadbhāsanātmā yaḥ śleṣaḥ yaścārohābarohakramarūpaḥ samādhiḥ
            yā ca vikaṭatvalakṣaṇā udāratā yaścaujomiśritaśaithilyātmā prasādaḥ
            teṣāmojastantarbhāvaḥ / pṛthakpadatvarūpaṃ mādhuryaṃ bhaṅgyā sākṣādupāttam / prasādenārthavyaktirgṛhītā
            / mārgābhedarūpā samatā kvaciddoṣaḥ / tathāhi {mātaṅgāḥ kimu valgataiḥ} ityādau siṃhābhidhāne
            masṛṇamārgatvāyo guṇaḥ / kaṣṭatvagrāmyatvayorduṣṭābhidhānāttannirākaraṇenāpāruṣyarūpaṃ
            saukumāryam aujjvalyarūpā kāntiśca svīkṛtā //</p>
         
         
         <p>evaṃ na daśa śabdaguṇāḥ //</p>
         
         
         <p>
              {padārthe vākyaracanaṃ vākyārthe ca padābhidhā /<br />
              prauḍhirvyāsasamāsau ca sābhiprāyatvamasya ca //}
            </p>
         
         <p><span class="it">(Vāmana, Kāvyālaṅkārasūtravṛtti 3,2.2)</span></p>
         
         
         <p>iti yā prauḍhiḥ oja ityuktaṃ tad vaicitryamātram na guṇaḥ / tadabhāve 'pi kāvyavyavahārapravṛtteḥ
            / apuṣṭārthatvādhikapadatvānavīkṛtatvāmaṅgalarūpāślīlagrāmyāṇāṃ nirākaraṇena ca
            sābhiprāyatvarūpamojaḥ arthavaimalyātmā prasādaḥ uktivaicitryarūpaṃ mādhuryam apāruṣyarūpaṃ
            saukumāryam agrāmyatvarūpā udāratā ca svīkṛtāni / abhidhāsyamānasvabhāvoktyalaṅkāreṇa
            rasadhvaniguṇībhūtavyaṅgyābhyāṃ ca vastusvabhāvasphuṭatvarūpā arthavyaktiḥ, dīptarasatvarūpā
            kāntiśca svīkṛtā / kramakauṭilyānulbaṇatvopapattiyogarūpaghaṭanātmā śleṣo 'pi vicitratvamātram
            / avaiṣamyasvarūpā samatā doṣābhāvamātraṃ na punarguṇaḥ / kaḥ khalvanunmattonyasya
            prastāvenyadabhidadhyāt / arthasyāyoner'nyacchāyāyonervā yadi na bhavati darśanaṃ
            tatkathaṃ kāvyam ityarthadṛṣṭirūpaḥ samādhirapi na guṇaḥ //72//</p>
         
         
         <p><span class="bold">tena nārthaguṇā vācyāḥ ...</span></p>
         
         
         <p>na vācyāḥ na vaktavyāḥ //</p>
         
         
         <p class="bold">
            ... proktāḥ śabdaguṇāśca ye /<br />
            varṇāḥ samāso racanā teṣāṃ vyañjakatāmitāḥ // MKpr-K_73 //
            </p>
         
         
         <p>ke kasya ityāha</p>
         
         
         <p class="bold">
            murdhni vargāntyagāḥ sparśā aṭavargā raṇau laghū /<br />
            āvṛttirmadhyavṛttirvā mādhurye ghaṭanā tathā // MKpr-K_74 //
            </p>
         
         
         <p>ṭaṭhaḍaḍhavarjitāḥ kādayo māntāḥ śirasi nijavargāntyayuktāḥ tathā rephaṇakārau hrasvāntaritāviti
            varṇāḥ samāsābhāvo madhyamaḥ samāso veti samāsaḥ tathā mādhuryavatī padāntarayogena
            racanā mādhuryasya vyañjikā // udāharaṇam</p>
         
         
         <p>  {anaṅgaraṅgapratiaṃ tadaṅgaṃ
            bhaṅgībhraṅgīkṛtamānatāṅgyāḥ /
            kurvanti yūnāṃ sahasā yathaitāḥ
            svāntāni śāntāparacintanāni //347//74///}
            <span class="it">(Śrivatsalāñchanācārya's Kāvyaparīkṣā 179)</span></p>
         
         
         <p class="bold">
            yoga ādyatṛtīyāmyāmantyayo reṇa tulyayoḥ /<br />
            ṭādiḥ śaṣau vṛttidairghyaṃ gumpha uddhṛta ojasi // MKpr-K_75 //
            </p>
         
         
         <p>vargaprathamatṛtīyābhyāmantyayoḥ dvitīyacaturthayoḥ repheṇa adha upari ubhayatra vā
            yasya kasyacit tulyayoḥ tena tasyaiva saṃbandhaḥ ṭavargo 'rthāt ṇakāravarjaḥ śakāraṣakārau
            dīrghasamāsaḥ vikaṭā saṃghaṭanā ojasaḥ /
            udāharaṇam ----</p>
         
         
         <p>  {mūrdhnāmuddhṛttakrṭta_ityādi //348[=159(incorr.285)]//75//}
            [mūrddhnāmudvṛttakṛttāviralagalagaladraktasaṃsaktadhārā-
            dhauteśāṅghriprasādopanatajayajagajjātamithyāmahimnām /
            kailāsollāsanecchāvyatikarapiśunotsarpidarpoddhurāṇāṃ
            doṣṇāṃ caiṣāṃ kimetat phalamiha nagarīrakṣaṇe yat prayāsaḥ //159//]
            <span class="it">(Harṣa's Nāgānanda 8)</span></p>
         
         
         <p class="bold">
            śrutimātreṇa śabdāttu yenārthapratyayo bhavet /<br />
            sādhāraṇaḥ samagrāṇāṃ sa prasādo guṇo mataḥ // MKpr-K_76 //
            </p>
         
         
         <p>samagrāṇāṃ rasānāṃ saṃghaṭanānāṃ ca / udāharaṇam</p>
         
         
         <p>  {parimlānaṃ pīnastanajaghanasaṃgādubhayatas-
            tanormadhyasyāntaḥ parimilanamaprāpya haritam /
            idaṃ vyastanyāsaṃ ślathabhujalatākṣepavalanaiḥ
            kṛśāṅgyāḥ saṃtāpaṃ vadati bisinīpatraśayanam //349//76//}
            <span class="it">(Kālidāsa's Raghuvaṃśa 2.12)</span></p>
         
         
         <p>yadyapi guṇaparatantrāḥ saṃghaṭanādayastathāpi</p>
         
         
         <p class="bold">
            vaktṛvācyaprabandhānāmaucityena kvacitkvacit /<br />
            racanāvṛttivarṇānāmanyathātvamapīṣyate // MKpr-K_77 //
            </p>
         
         
         <p>kvacidvācyaprabandhānapekṣayā vaktraucityādeva racanādayaḥ / yathā</p>
         
         
         <p>  {manthāyastārṇavāmbhaḥplutakuharacalanmandaradhvānadhīraḥ
            koṇāghāteṣu garjatpralayaghanaghaṭānyonyasaṃghaṭṭacaṇḍaḥ /
            kṛṣ.ṇākrodhāgradūtaḥ kurukulanidhanotpātanirghātavātaḥ
            kenāsmatsiṃhanādapratirasitasakho dundubhistāḍitosau //350//}
            <span class="it">(Bhaṭṭanārāyaṇa's Veṇīsaṃhāra 1.22)</span></p>
         
         
         <p>atra hi na vācyaṃ krodhādivyañjakam / abhineyārthaṃ ca ca kāvyamiti tatpratikūlā uddhatā
            racanādayaḥ / vaktā cātra bhīmasenaḥ //</p>
         
         
         <p>kvacidvaktṛprabandhānapekṣayā vācyaucityādeva racanādayaḥ //</p>
         
         
         <p>yathā</p>
         
         
         <p>  {prauḍhacchedānurūpocchalanarayabhavatsaiṃhikeyopaghāta-
            trāsākṛṣṭāśvatiryagvalitaravirathenāruṇenekṣyamāṇam /
            kurvat kākutsthavīryastutimiva marutāṃ kandharārandhrabhājāṃ
            bhāṅkārairbhīmametannipatati viyataḥ kumbhakarṇottamāṅgam //351//}
            <span class="it">(Govindaṭhakkura's Kāvyapradīpa)</span></p>
         
         
         <p>kvacidvaktṛvācyānapekṣāḥ prabandhocitā eva te //</p>
         
         
         <p>tathāhi ----
            ākhyāyikāyāṃ śṛṅgāre 'pi na masṛṇavarṇādayaḥ / kathāyāṃ raudre 'pi nātyantamuddhatāḥ
            / nāṭakādau raudre 'pi na dīrghasamāsādayaḥ //</p>
         
         
         <p>evamanyadapuaucityamanusartavyam //77//</p>
         
         
         <p>iti kāvyaprakāśe guṇālaṅkārabhedaniyataguṇanirṇayo nāma aṣṭama ullāsaḥ //8//</p>
         
         
         <p>=======================================================</p>
         
         
         <p>atha navama ullāsaḥ</p>
         
         
         <p>guṇavivecane kṛte 'laṅkārāḥ prāptāvasarāḥ iti saṃprati śabdālaṅkārānāha ----</p>
         
         
         <p class="bold">
            yaduktamanyathā vākyamanyathānyena yojyate /<br />
            śleṣeṇa kākvā vā jñeyā sā vaktroktistathā dvidhā // MKpr-K_78 //
            </p>
         
         
         <p>tatheti śleṣavakroktiḥ kākuvakroktiśca / tara padabhaṅgaśleṣeṇa yathā</p>
         
         
         <p>  {nārīṇāmanukūlamācarasi cejjānāsi kaścetano
            vāmānāṃ priyamādadhāti hitakṛnnaivābalānāṃ bhavān /
            yuktaṃ kiṃ hitakartanaṃ nanu balābhāvaprasiddhātmanaḥ
            sāmarthyaṃ bhavataḥ purandaramatacchedaṃ vidhātuṃ kutaḥ //352//}
            <span class="it">(Govindaṭhakkura's Kāvyapradīpa)</span></p>
         
         
         <p>abhaṅgaśleṣeṇa yathā</p>
         
         
         <p>  {aho kenedṛśī buddhirdāruṇā tava nirmitā /
            triguṇā śrūyate buddhirna tu dārumayī kvacit //353//}
            <span class="it">(Ruyyaka's Alaṅkārasarvasva)</span></p>
         
         
         <p>kākvā yathā</p>
         
         
         <p>  {gurujanaparatantratayā dūrataraṃ deśamudyato gantum /
            alikulakokilalalite naiṣyati sakhi surabhisamaye 'sau //354//78//}
            <span class="it">(Śrivatsalāñchanācārya's Kāvyaparīkṣā 191)</span></p>
         
         
         <p><span class="bold">varṇasāmyamanuprāsaś ...</span></p>
         
         
         <p>svaravaisādṛśye 'pi vyañjanasadṛśatvaṃ varṇasāmyam / rasādyanugataḥ prakṛṣṭo nyāso
            'nuprāsaḥ //</p>
         
         
         <p class="bold">... chekavṛttigato dvidhā /</p>
         
         
         <p>chekāḥ vidagdhāḥ / vṛttirniyatavarṇagato rasaviṣayo vyāpāraḥ / gata iti chekānuprāso
            vṛttyanuprāsaśca //</p>
         
         
         <p>kiṃ tayoḥ svarūpam ityāha ----</p>
         
         
         <p><span class="bold">so 'nekasya sakṛtpūrvaḥ ...</span></p>
         
         
         <p>anekasya arthāt vyañjanasya sakṛdekavāraṃ sādṛśyaṃ chekānuprāsaḥ / udāharaṇam</p>
         
         
         <p>  {tato 'ruṇaparispandamandīkṛtavapuḥ śaśī /
            dadhre kāmaparikṣāmakāminīgaṇḍapāṇḍutām //355//}
            <span class="it">(Kuntaka's Vakroktijīvita 1.19)</span></p>
         
         
         <p class="bold">... ekasyāpyasakṛtparaḥ // MKpr-K_79 //</p>
         
         
         <p>ekasya apiśabdādanekasya vyañjanasya dvirbahukṛtvo vā sādṛśyaṃ vṛttyanuprāsaḥ //79//</p>
         
         
         <p>tatra</p>
         
         
         <p><span class="bold">mādhuryavyñjakairvarṇairupanāgarikocyate /
               ojaḥprakāśakaistaistu paruṣā ...</span></p>
         
         
         <p>ubhayatrāpi prāgudāhṛtam /</p>
         
         
         <p class="bold">... komalā paraiḥ // MKpr-K_80 //</p>
         
         
         <p>paraiḥ śeṣaiḥ / tāmeva kecit grāmyeti vadanti / udāharaṇam</p>
         
         
         <p>  {apasārasya ghanasāraṃ kuru hāraṃ dūra eva kiṃ kamalaiḥ /
            alamalamāli mṛṇākairiti vadati divāniśaṃ bālā //356[=341]//}
            <span class="it">(Dāmodaragupta's Kuṭṭanīmata 102)</span>
            //80//</p>
         
         
         <p class="bold">keṣāṃcidetā vaidarbhīpramukhā rītayo matāḥ /</p>
         
         
         <p>etāstisro vṛttayaḥ vāmānādīnāṃ mate vaidarbhīgauḍīpāñcālyākhyā rītayo matāḥ //</p>
         
         
         <p class="bold">śābdastu lāṭānuprāso bhede tātparyamātrataḥ // MKpr-K_81 //</p>
         
         
         <p>śabdagato 'nuprāsaḥ śabdārthayorabhede 'pyanvayamātrabhedāt lāṭajanavallabhatvācca
            lāṭānuprāsaḥ / eṣa padānuprāsa ityanye //81//</p>
         
         
         <p><span class="bold">padānāṃ saḥ ...</span></p>
         
         
         <p>sa iti lāṭānuprāsaḥ / udāharaṇam</p>
         
         
         <p>  {yasya na savidhe dayitā davadahanastuhinadīdhitistasya /
            yasya ca savidhe dayitā davadahanastuhinadīdhitistasya //357//}
            <span class="it">(Śrivatsalāñchanācārya's Kāvyaparīkṣā 161)</span></p>
         
         
         <p><span class="bold">... padasyāpi ...</span></p>
         
         
         <p>apiśabdena sa iti samuccīyate / udāharaṇam</p>
         
         
         <p>  {vadanaṃ varavarṇinyāstasyāḥ satyaṃ sudhākaraḥ /
            sudhākaraḥ kva nu punaḥ kalaṅkavikalo bhavet //358//}
            <span class="it">(Śrivatsalāñchanācārya's Kāvyaparīkṣā 194)</span></p>
         
         
         <p><span class="bold">... vṛttāvanyatra tatra vā /
               nāmnaḥ sa vṛttyavṛttyośca ...</span></p>
         
         
         <p>ekasmin samāse bhinne vā samāse samāsāsamāsayorvā nāmnaḥ prātipadikasya na tu padasya
            sārūpyam / udāharaṇam</p>
         
         
         <p>  {sitakarakararuciravibhā vibhākarākāra dharaṇidhara kīrtiḥ /
            pauruṣakamalā kamalā sāpi tavaivāsti nānyasya //359 [=314]//}
            <span class="it">(Śrivatsalāñchanācārya's Kāvyaparīkṣā 195)</span></p>
         
         
         <p class="bold">... tadevaṃ pañcadhā mataḥ // MKpr-K_82 //</p>
         
         
         <p><span class="bold">arthe satyarthabhinnānāṃ varṇānāṃ sā punaḥ śrutiḥ /
               yamakaṃ ...</span></p>
         
         
         <p>samarasamaraso 'yamityādāvekeṣāmarthavattve anyeṣāmanarthakatve bhinnārthānāmiti na
            yujyate vaktum iti arthe satītyuktam / seti sarorasa ityādivailakṣaṇyena tenaiva krameṇa
            sthitā /</p>
         
         
         <p class="bold">... pādatadbhāgavṛtti tadyātyanekatām // MKpr-K_83 //</p>
         
         
         <p>prathamo dvitīyādau dvitīyastṛtīyādau tṛtīyaścaturthe prathamastriṣvapīti sapta /
            prathamo dvitīye tṛtīyaścaturthe prathamaścaturthe dvitīyastṛtīye, iti dve / tadevaṃ
            pādajaṃ navabhedam / ardhāvṛttiḥ ślokāvṛttiśceti dve /</p>
         
         
         <p>dvidhā vibhakte pāde prathamādipādādibhāgaḥ pūrvavat dvitīyādipādādibhāgeṣu antabhāgo
            'nantabhāgeṣviti viṃśatirbhedāḥ ślokāntare hi nāsau bhāgāvṛttiḥ / trikhaṇḍe triṃśat
            catuḥkhaṇḍe catvāriṃśat /</p>
         
         
         <p>prathamapādādigatāntyārghādibhāgo dvitīyapādādigate ādyārdhādibhāge yamyate ityādyanvarthatānusaraṇenānekabhedam
            / antādikam / ādyantikam / tatsamucchayaḥ / madhyādikam / ādimadhyam / antamadhyam
            / madhyñtikam / teṣāṃ samuccayaḥ / tathā tasminneva pāde
            ādyādibhāgānāṃ madhyādibhāge aniyate ca sthāne āvṛttiriti prabhūtatamabhedam / tadetatkāvyāntargaḍubhūtam
            iti nāsya bhedalakṣaṇaṃ kṛtam / diṅmātramudāhriyate /</p>
         
         
         <p>  {sannārībharaṇomāyamārādhya vidhuśekharam /
            sannārībharaṇomāyastatastvaṃ pṛthivīṃ jaya //360//}
            <span class="it">(Rudraṭa's Kāvyālaṅkāra 10.27)</span></p>
         
         
         <p>  {vināyameno nayatāsukhādinā vinā yamenonayatā sukhādinā /
            mahājanodīyata mānasādaraṃ mahājanodī yatamānasādaram //361//}
            <span class="it">(Rudraṭa's Kāvyālaṅkāra 3.5)</span></p>
         
         
         <p>  {sa tvārambharatovaśyamabalaṃ vitatāravam /
            sarvadā raṇamānaiṣīdavānalasamasthitaḥ //362//}
            <span class="it">(Rudraṭa's Kāvyālaṅkāra 3.18)</span></p>
         
         
         <p>  {sattvārambharatovaśyamavalambitatāravam /
            sarvadāraṇamānaiṣī davānalasamasthitaḥ //363//}
            <span class="it">(Rudraṭa's Kāvyālaṅkāra3-19)</span></p>
         
         
         <p>  {anantamahimavyāptaviśvāṃ vedhā na veda yām /
            yā ca māteva bhajate praṇate mānave dayām //364//}
            <span class="it">(Ānandavardhana's Deviśataka 1)</span></p>
         
         
         <p>  {yadānato 'yadā nato nayātyayaṃ na yātyayam /
            śivehitāṃ śive hitāṃ smarāmitāṃ smarāmi tām //365//}
            <span class="it">(Ānandavardhana's Deviśataka 49)</span></p>
         
         
         <p>  {sarasvati prasādaṃ me sthitiṃ cittasarasvati /
            sara svati kuru kṣetrakurukṣetrasarasvati //366//}
            <span class="it">(Ānandavardhana's Devīśataka 50)</span></p>
         
         
         <p>  {sasāra sākaṃ darpaṇe kandarpeṇa sasārasā /
            śarannavānā bibhrāṇā nāvibhrāṇā śarannavā //367//}
            <span class="it">(Rudraṭa's Kāvyālaṅkāra 3.35)</span></p>
         
         
         <p>  {madhuparājiparājitamānījanamanaḥsumanaḥsurabhi śriyam /
            abhṛta vāritavārijaviplavaṃ sphuṭitatāmratatāmravaṇaṃ jagat //368//}
            <span class="it">(Ratnākara's Haravijaya 3.57)</span></p>
         
         
         <p>evaṃ vaicitryasahasraiḥ sthitamanyadunneyam //83//</p>
         
         
         <p class="bold">
            vācyabhedena bhinnā tad yugapadbhāṣaṇaspṛśaḥ /<br />
            śliṣyanti śabdāḥ śleṣo 'sāvakṣarādibhiraṣṭadhā // MKpr-K_84 //
            </p>
         
         
         <p>{arthabhedena śabdabhedaḥ} iti darśane {kāvyamārge svaro na gaṇyate} iti ca naye vācyabhedena
            bhinnā api śabdā yat yugapaduccāraṇena śliṣyanti bhinnaṃ svarūpamapahnuvate sa śleṣaḥ
            /
            sa ca varṇapadaliṅgabhāṣāprakṛtipratyayavibhaktivacanñanāṃ bhedādaṣṭadhā / krameṇodāharaṇam
            ----</p>
         
         
         <p>[(1) varṇa]</p>
         
         
         <p>  {alaṅkāraḥ śaṅkākaranarakapālaṃ parijano
            viśīrṇāṅgo bhṛṅgī avsu ca vṛṣa eko bahuvayāḥ /
            avastheyaṃ sthāṇor'pi bhavati sarvāmaraguror-
            vidhau vakre mūrdhni sthitavati vayaṃ ke punaramī //369//}
            <span class="it">(Subhāṣitaratnākara 1344)</span></p>
         
         
         <p>[(2) pada]</p>
         
         
         <p>  {pṛthukārtasvarapātraṃ bhūṣitaniḥśeṣaparijanaṃ deva /
            vilasatkareṇugahanaṃ saṃprati samamāvayoḥ sadanam //370[=306]//}
            <span class="it">(Govindaṭhakkura's Kāvyapradīpa)</span></p>
         
         
         <p>[(3) liṅga, (8) vacana]</p>
         
         
         <p>  {bhaktiprahvavilokanapraṇayinī nīlotpalaspardhinī
            dhyānālambanatāṃ samādhiniratairnītehitaprāptaye /
            lāvaṇyasya mahānidhī rasikatāṃ lakṣmīdṛśostanvatī
            yuṣmākaṃ kurutāṃ bhavārtiśamanaṃ netre tanurvā hareḥ //371//}
            <span class="it">(Vallabhadeva's Subhāṣitāvali)</span></p>
         
         
         <p>eṣa vacanaśleṣo 'pi /</p>
         
         
         <p>[(4) bhāṣā]</p>
         
         
         <p>  {mahadesurasaṃdhamme tamavasamāsaṃgamāgamāharaṇe /
            harabahusaraṇaṃ taṃ cittamohamavasara_ume sahasā //372//}
            
            <p>
                 [mama dehi rasaṃ dharme tamoaśām āśāṃ gamāgamāt hara naḥ /<br />
                 haravadhu śaraṇaṃ tvaṃ cittamoho 'pasaratu me sahasā //]
               </p>
            <span class="it">(Hāla's Gāthāsaptaśatī 991 ; Ānandavardhana's Deviśataka)</span></p>
         
         
         <p>[(5) prakṛti]</p>
         
         
         <p>  {ayaṃ sarvāṇi śāstrāṇi hṛdi jñeṣu ca vakṣyati /
            sāmarthyakṛdamitrāṇāṃ mitrāṇāṃ ca nṛpātmajaḥ //373//}
            <span class="it">(Govindaṭhakkura's Kāvyapradīpa)</span></p>
         
         
         <p>[(6) pratyaya]</p>
         
         
         <p>  {rajaniramaṇamauleḥ pādapadmāvaloka-
            kṣaṇasamayaparāptāpūrvasaṃsahasram /
            pramathanivahamadhye jātucittvatprasādād
            ahamucitaruciḥ syānnanditā sā tathā me //374//}</p>
         
         
         <p>[(7) vibhakti]</p>
         
         
         <p>  {sarvasvaṃ hara sarvasya tvaṃ bhavacchedatatparaḥ /
            nayopakārasāṃmukhyamāyāsi tanuvartanam //375//84//}
            <span class="it">(Govindaṭhakkura's Kāvyapradīpa)</span></p>
         
         
         <p class="bold">bhedābhāvātprakṛtyāderbhedo 'pi navamo bhavet /</p>
         
         
         <p>navamopītyapirbhinnakramaḥ / udāharaṇam ----</p>
         
         
         <p>  {yosakṛtparagotrāṇāṃ pakṣacchedakṣaṇakṣamaḥ /
            śatakoṭidatāṃ bibhradcibudhendraḥ sa rājate //376//}
            <span class="it">(Śrivatsalāñchanācārya's Kāvyaparīkṣā 201)</span></p>
         
         
         <p>atra prakaraṇādiniyamābhāvāt dvāvapyarthau vācyau //</p>
         
         
         <p>nanu svaritādiguṇabhedād bhinnaprayatnoccāryāṇāṃ tadabhāvādabhinnaprayatnoccāryāṇāṃ
            ca śabdānāṃ bandhe 'laṅkārāntarapratibhotpattihetuḥ śabdaśleṣo 'rthaśleṣaśceti dvividho
            'pyarthālaṅkāramadhye parigaṇito 'nyairiti kathamayaṃ śabdālaṅkāraḥ /</p>
         
         
         <p>ucyate ---- iha doṣaguṇālaṅkārāṇāṃ śabdārthagatatvena yo vibhāgaḥ saḥ anvayavyatirekābhyāmeva
            vyavatiṣṭhate / tathāhi ---- kaṣṭavādigāḍhatvādyanuprāsādayaḥ vyarthatvādiprauḍhyādyupamādayastadbhāvatadabhāvānuvidhāyitvādeva
            śabdārthagatatvena vyavasthāpyante /</p>
         
         
         <p>svayaṃ ca pallavātāmrabhāsvatkaravirājitā / ityabhaṅgaḥ
            {prabhātasaṃdhyevāsvāpaphalalubdhehitapradā //377//}
            iti sabhaṅgaḥ iti dvāvapi śabdaikasamāśrayāviti dvayorapi śabdaśleṣatvamupapannaṃ
            na tvādyasyārthaśleṣatvam / arthaśleṣasya tu sa viṣayaḥ yatra śabdaparivartane 'pi
            na śleṣatvakhaṇḍanā / yathā</p>
         
         
         <p>  {stokenonnatimāyāti stokenāyātyadhogatim /
            aho susadṛśī vṛttistulākoṭeḥ khalasya ca //378//}
            <span class="it">(Kālidāsa's Pañcastavī 1.150)</span></p>
         
         
         <p>na cāyamupamāpratibhotpattihetuḥ śleṣaḥ api tu śleṣapratibhotpattiheturupamā / tathāpi
            ---- yathā
            {kamalamiva mukhaṃ manojñametatkacatitarām} ityādau guṇasāmye kriyāsāmye ubhayasāmye
            vā upamā / tathā 'sakalakalaṃ purametajjātaṃ saṃprati sudhāṃśubimbamiva'; ityādau
            śabdamātrasāmye 'pi sā yuktaiva / tathā hyuktaṃ rudraṭena</p>
         
         
         <p>  {sphuṭamarthālaṅkārāvetāvupamāsamuccayau kiṃ tu /
            āśritya śabdamātraṃ sśmānyamihāpi saṃbhavataḥ //} iti /
            <span class="it">(Rudraṭa, Kāvyālaṅkāra)</span></p>
         
         
         <p>na ca {kamalamiva mukham} ityādiḥ sādhāraṇadharmaprayogaśūnya upamāviṣaya iti vaktaṃ
            yuktaṃ pūrṇopamāyā nirviṣayatvāpatteḥ //</p>
         
         
         <p>  {deva tvameva pātālamāśānāṃ tvaṃ nibandhanam /
            tvaṃ cāmaramarudbhūmireko lokatrayātmakaḥ //379//}</p>
         
         
         <p>ityādiḥ śleṣasya copamādyalaṅkāraviviktosti viṣaya iti / dvayoryoge saṃkara eva /
            upapattiparyālocane tu upamāyā evāyaṃ yukto viṣayaḥ / anyathā viṣayāpahāra eva pūrṇopamāyāḥ
            syāt /
            na ca 'abindusundarī nityaṃ galallāvaṇyabindukā'; ityādau virodhapratibhotpattihetuḥ
            śleṣaḥ api tu śleṣapratibhotpattiheturvirodhaḥ / na hyatrārthadvayapratipādakaḥ śabdaśleṣaḥ
            dvitīyārthasya pratibhātamātrasya prarohābhāvāt / na ca virodhābhāsa iva virodhaḥ
            śleṣābhāsaḥ śleṣaḥ /
            tadevamādiṣu vākyeṣu śleṣapratibhotpattiheturalaṅkārāntarameva / tathā ca</p>
         
         
         <p>  { sadvaṃśamuktāmaṇiḥ //380//}
            <span class="it">(Rudraṭa's Kāvyālaṅkāra 10.27)</span></p>
         
         
         <p>  {nālpaḥ kaviriva svalpaśloko deva mahān bhavān //381//}</p>
         
         
         <p>  {anurāgavatī saṃdhyā divasastatpuraḥsaraḥ /
            aho daivagatiścitrā tathāpi na samāgamaḥ //382//}
            <span class="it">(Ānandavardana's dhvanyāloka 1.9)</span></p>
         
         
         <p>  {ādāya cāpamacalaṃ kṛtvāhīnaṃ guṇaṃ viṣamadṛṣṭiḥ /
            yaścitramacyutaśaro lakṣyamabhāṅkṣīnnamastasmai //383//}
            <span class="it">(Govindaṭhakkura's Kāvyapradīpa)</span></p>
         
         
         <p>ityādāvekadeśavivartirūpakaśleṣavyatirekasamāsoktivirodhatvamucitaṃ na tu śleṣatvam
            //</p>
         
         
         <p>śabdaśleṣa iti cocyate arthālaṅkāramadhye ca lakṣyate iti ko 'yaṃ nayaḥ / kiṃ ca caicitryamalaṅkāra
            iti ya eva kavipratibhāsaṃrambhagocarastatreva vicitratā iti saivālaṅkārabhūmiḥ /
            arthamukhaprekṣitvameteṣāṃ śabdānāmiti cet anuprāsādīnāmapi tathaiveti te 'pyarthālaṅkārāḥ
            kiṃ nocyante / rasādivyañjakasvarūpavācyaviśeṣasavyapekṣatve 'pi hyanuprāsādīnām
            alaṅkāratā / śabdaguṇadoṣāṇāmapyarthāpekṣayaiva guṇadoṣatā / arthaguṇadoṣālaṅkārāṇāṃ
            śabdāpekṣayaiva vyavasthitiriti te 'pi śabdagatatvenocyantām / {vidhau vakre mūrdhni}
            ityādau ca varṇādiśleṣe ekaprayatnoccāryatve 'rthaśleṣatvaṃ śabdabhede 'pi prasajyatāmityevamādi
            svayaṃ
            vicāryam //</p>
         
         
         <p class="bold">taccitraṃ yatra varṇānāṃ khaḍgādyākṛtihetutā // MKpr-K_85 //</p>
         
         
         <p>saṃniveśaviśeṣeṇa yatra nyastā varṇāḥ khaḍgamurajapadmādyākāramullāsayanti taccitraṃ
            kāvyam / kaṣṭaṃ kāvyametaditi diṅmātraṃ pradarśyate / udāharaṇam ----</p>
         
         
         <p>  {mārāriśakrarāmebhamukhairāsāraraṃhasā /
            sārārabdhastavā nityaṃ tadārtiharaṇakṣamā //384//}
            <span class="it">(Rudraṭa's Kāvyālaṅkāra 5.6)</span></p>
         
         
         <p>  {mātā natānāṃ saṃghaṭṭaḥśriyāṃ bādhitasaṃbhramā /
            mānyātha sīmā rāmāṇāṃ śaṃ me diśyādumādimā //385//}
            <span class="it">(Rudraṭa's Kāvyālaṅkāra 5.7)</span>
            <span class="it">(khaṅgabandhaḥ)</span></p>
         
         
         <p>  {saralā bahulārambhataralālibalāravā /
            vāralābahulāmandakaralābahulāmalā //386//}
            <span class="it">(Rudraṭa's Kāvyālaṅkāra 5.19)</span>
            <span class="it">(murajabandhaḥ)</span></p>
         
         
         <p>  {bhāsate pratibhāsāra rasābhātāhatāvibhā /
            bhāvitātmā śubhā vāde devābhā bata te sabhā //387//}
            <span class="it">(Ruyyaka's Alaṅkārasarvasva)</span>
            <span class="it">(padmabandhaḥ)</span></p>
         
         
         <p>  {rasāsāra rasā sārasāyatākṣakṣatāyasā /
            sātāvāta tavātāsā rakṣatastvastvatakṣara //388//}
            <span class="it">(Rudraṭa's Kāvyālaṅkāra 3.399)</span>
            <span class="it">(sarvatobhadram)</span></p>
         
         
         <p>saṃbhavino 'pyanye prabhedāḥ śaktimātraprakāśakā na tu kāvyarūpatāṃ dadhatīti na pradarśyante
            //85//</p>
         
         
         <p><span class="bold">punarektavadābhāso vibhinnākāraśabdagā /
               ekārthateva ...</span></p>
         
         
         <p>bhinnarūpasārthakānarthakaśabdaniṣṭhamekārthatvena mukhe bhāsanaṃ punaruktavadābhāsaḥ
            / sa ca</p>
         
         
         <p><span class="bold">... śabdasya ...</span></p>
         
         
         <p>sabhaṅgābhaṅgarūpakevalaśabdaniṣṭhaḥ / udāharaṇam ----</p>
         
         
         <p>  {arivadhadehaśarīraḥ sahasā rathisūtaturagapādātaḥ /
            bhāti sadānatyāgaḥ sthiratāyāmavanitalatilakaḥ //389//}
            <span class="it">(Udbhaṭa's Kāvyālaṅkārasārasaṅgraha 1)</span></p>
         
         
         <p>  {cakāsatyaṅganārāmāḥ kautukānandahetavaḥ /
            tasya rājñaḥ sumanaso vibudhāḥ pārśvavartinaḥ //390//}
            <span class="it">(Śrivatsalāñchanācārya's Kāvyaparīkṣā 207)</span></p>
         
         
         <p class="bold">... tathā śabdārthayorayam // MKpr-K_86 //</p>
         
         
         <p>udāharaṇam ----</p>
         
         
         <p>  {tanuvapurajaghanyo 'sau karikuñjararudhiraraktakharanakharaḥ /
            tejodhāma mahaḥpṛthumanasāmindro harirjiṣṇuḥ //391//}
            <span class="it">(Govindaṭhakkura's Kāvyapradīpa)</span></p>
         
         
         <p>atraikasmin pade parivartite nālaṅkāra iti śabdāśrayaḥ aparasmiṃstu parivartite 'pi
            sa na hīyate ityarthaniṣṭha ityubhayālaṅkāro 'yam //86//</p>
         
         
         <p>iti kāvyaprakāśe śabdālaṅkāranirṇayo nāma navama ullāsaḥ //</p>
         
         
         <p>=========================================================</p>
         
         
         <p>atha daśama ullāsaḥ</p>
         
         
         <p>arthālaṅkārānāha</p>
         
         
         <p><span class="bold">sādharmyamupamā bhede ...</span></p>
         
         
         <p>upamānopameyayoreva na tu kāryakāraṇādikayoḥ sādharmyaṃ bhavatīti tayoreva samānena
            dharmeṇa saṃbandha upamā /</p>
         
         
         <p><span class="bold">... pūrṇā luptā ca ...</span></p>
         
         
         <p>upamānopameyasādhāraṇadharmopamāpratipādakānāmupādāne pūrṇā / ekasya dvayostrayāṇāṃ
            vā lope luptā //</p>
         
         
         <p class="bold">... sāgrimā /</p>
         
         
         <p class="bold">śrautyārthī ca bhavedvākye samāse taddhite tathā // MKpr-K_87 //</p>
         
         
         <p>
            agrimā pūrṇā /<br />
            yathevādiśabdā yatparāstasyaivopamānatāpratītiriti yadyapyupamānaviśeṣaṇānyete tathāpi
            śabdaśaktimahimnā śrutyaiva ṣaṣṭhīvat saṃbandhaṃ pratipādayantīti tatsadbhāve śrautī
            upamā /<br />
            tathaiva {tatra tasyeva} ityanenevārthe vihitasya vaterupādāne //
            </p>
         
         
         <p>{tena tulyaṃ mukham} ityādāvupameye eva {tattulyamasya} ityādau copamāne eva {idaṃ
            ca tacca tulyam} ityubhayatrāpi tulyādiśabdānāṃ viśrāntiriti sāmyaparyālocanayā tulyatāpratītiriti
            sādharmyasyārthatvāttulyādiśandopādāne ārthī tadvat 'tena tulyaṃ kriyā cedvatiḥ';
            ityanena
            vihitasya vateḥ sthitau /</p>
         
         
         <p>{ivena nityasamāso vibhaktyapolaḥ pūrvapadakṛtisvaratvaṃ ca} iti nityasamāse ivaśabdayoge
            samāsagā // krameṇodāharaṇam ----</p>
         
         
         <p>  {svapne 'pi samareṣu tvāṃ vijayaśrīrna muñchati /
            prabhāvaprabhavaṃ kāntaṃ svādhīnapatikā yathā //392//}
            <span class="it">(Govindaṭhakkura's Kāvyapradīpa)</span></p>
         
         
         <p>  {cakitahariṇalolalocanāyāḥ krudhi taruṇāruṇatārahārikānti /
            sarasijamidamānanaṃ ca tasyāḥ samamiti cetasi saṃmadaṃ vidhatte //393//}
            <span class="it">(Śrivatsalāñchanācārya's Kāvyaparīkṣā 211)</span></p>
         
         
         <p>  {atyāyatairniyamakāribhiruddhatānāṃ
            divyaiḥ prabhābhiranapāyamayairupāyaiḥ /
            śaurirbhujairiva caturbhiradaḥ sadā yo
            lakṣmīvilāsabhavanairbhuvanaṃ babhāra //394//}
            <span class="it">(Śivasvāmin's Kapphinābhyudaya 1.39)</span></p>
         
         
         <p>  {avitathamanorathapathaprathaneṣu praguṇa garimagītaśrīḥ /
            suratarusadṛśaḥ sa bhavān abhilaṣaṇīyaḥ kṣitīśvaro na kasya //395//}
            <span class="it">(Govindaṭhakkura's Kāvyapradīpa)</span></p>
         
         
         <p>  {gāmbhīryagarimā tasya satyaṅgaṅgābhujaṅgavat /
            durālokaḥ sa samare nidāghāmbararatnavat //396//}
            <span class="it">(Govindaṭhakkura's Kāvyapradīpa)</span></p>
         
         
         <p>svādhīnapatikā kāntaṃ bhajamānā yathāṃ lokottaracamatkārabhūḥ tathā jayaśrīstvadāsevanenetyādinā
            pratīyamānena vinā yadyapi noktervaicitryam / vaicitryaṃ cālaṅkāraḥ / tathāpi na dhvaniguṇībhūtavyaṅgyavyavahāraḥ
            / na khalu vyaṅgyasaṃsparśaparāmarśādatra cārutāpratītiḥ / api tu vācya vaicityapratibhāsādeva
            //</p>
         
         
         <p>rasādistu vyaṅgyor'rthālaṅkārāntaraṃ ca sarvatrāvyabhicārītyagaṇayitvaiva tadalaṅkārā
            udāhṛtāḥ / tadrahitatvena tu udāhriyamāṇā virasatāmāvahantīti pūrvāparaciruddhābhidhānamiti
            na codanīyam //87//</p>
         
         
         <p class="bold">tadvad dharmasya lope syānna śrautī taddhite punaḥ /</p>
         
         
         <p>dharmaḥ sādhāraṇaḥ / taddhite kalpavādau tvārthyeva // tena pañca //</p>
         
         
         <p>udāharaṇam ----</p>
         
         
         <p>  {dhanyasyānanyasāmānyasaujanyotkarṣaśālinaḥ /
            karaṇīyaṃ vacaścetaḥ satyaṃ tasyāmṛtaṃ yathā //397//}
            <span class="it">(Govindaṭhakkura's Kāvyapradīpa)</span></p>
         
         
         <p>  {ākṛṣṭakaravālo 'sau saṃparāye paribhraman /
            pratyarthisenayā dṛṣṭaḥ kṛtāntena samaḥ prabhuḥ //398//}
            <span class="it">(Govindaṭhakkura's Kāvyapradīpa)</span></p>
         
         
         <p>  {karavāla ivācārastasya vāgamṛtopamā /
            viṣakalpaṃ mano vetsi yadi jīvasi tatsakhe //399//}
            <span class="it">(Govindaṭhakkura's Kāvyapradīpa)</span></p>
         
         
         <p class="bold">upamānānupādāne vākyagātha samāsagā // MKpr-K_88 //</p>
         
         
         <p>  {sa_alakaraṇaparavīsāmasiriviaraṇaṃ ṇa sarasakavvassa /
            dīsa_i aha vā ṇisamma_i sarisaṃ aṃsaṃsametteṇa //400//}
            
            <p>
                 [sakalakaraṇaparaciśrāmaśrīvitaraṇaṃ na sarasakāvyasya /<br />
                 dṛśyate 'tha vā niśamyate sadṛśamaṃśāṃśamātreṇa //]
               </p>
            <span class="it">(Hāla's Gāthāsaptaśatī 995)</span></p>
         
         
         <p>kavvassetryatra kavvasamamiti sarisamityatra ca ṇūṇamiti pāṭhe eṣaiva samāsagā //88//</p>
         
         
         <p><span class="bold">vāderlope samāse sā karmādhārakyaci kyaṅi /
               karmakartrorṇamuli ...</span></p>
         
         
         <p>vāśabdaḥ upamādyotaka iti / vāderupamāpratipādakasya lope ṣaṭ samāsena karnṇo 'dhikaraṇāccotpannena
            kyacā kartuḥ kyaṅā karmakartrorupapadayorṇamulā ca bhavet //</p>
         
         
         <p>udāharaṇam ----</p>
         
         
         <p>  {tataḥ kumudanāthena kāminīgaṇḍapāṇḍunā /
            netrānandena candreṇa māhendrī digalaṅkṛtā //401//}
            <span class="it">(Mahābhārata dro.[184-46])</span></p>
         
         
         <p>tathā</p>
         
         
         <p>  {asitabhujagabhīṣaṇāsipatro ruharuhikāhitacittatūrṇacāraḥ /
            pulakitatanurutkapolakāntiḥ pratibhaṭavikramadarśaneyamāsīt //402//}
            <span class="it">(Govindaṭhakkura's Kāvyapradīpa)</span></p>
         
         
         <p>  {pauraṃ sutīyati janaṃ samarāntaresā-
            vantaḥpurīyati vicitracaritracuñcuḥ /
            nārīyate samarasīmni kṛpāṇapāṇer
            ālokya tasya caritāni sapatnasenā //403//}
            <span class="it">(Śrivatsalāñchanācārya's Kāvyaparīkṣā 217)</span></p>
         
         
         <p>  {mṛdhe nidāghagharmāṃśudarśaṃ paśyanti taṃ pare /
            sa punaḥ pārthasaṃcāraṃ saṃcaratyavanīpatiḥ //404//}
            <span class="it">(Śrivatsalāñchanācārya's Kāvyaparīkṣā 218)</span></p>
         
         
         <p class="bold">... etaddvilope kvipsamāsagā // MKpr-K_89 //</p>
         
         
         <p>etayordhrmavādyoḥ / udāharaṇam ----</p>
         
         
         <p>  {savitā vidhavati vidhurapi savitarati tathā dinanti yāminyaḥ /
            yāminayanti dināni ca sukhaduḥkhavaśīkṛte manasi //405//}
            <span class="it">(Śrivatsalāñchanācārya's Kāvyaparīkṣā 219)</span></p>
         
         
         <p>  {paripanthimanojyaśatairapi durākramaḥ /
            saṃparāyapravṛttausau rājate rājakuñjaraḥ //406//}
            <span class="it">(Govindaṭhakkura's Kāvyapradīpa)</span></p>
         
         
         <p>//89//</p>
         
         
         <p class="bold">dharmopamānayorlope vṛttau vākye ca dṛśyate /</p>
         
         
         <p>  {ṭuṭuṇṇanto marihisi kaṇṭaakaliāiṃ keaivaṇāiṃ /
            mālaikusumasaricchaṃ bhamara bhamanto ṇa pāvihisi //407//}
            
            <p>
                 [ṭuṇṭuṇāyamāno mariṣyasi kaṇṭakakalitāni ketakīvanāni /<br />
                 mālatīkusumasadṛkṣaṃ bhramara bhraman na prāpsyasi //]
               </p>
            <span class="it">(Hāla's Gāthāsaptaśatī 979 ; Abhinavagupta's Dhvanyālokalocana)</span></p>
         
         
         <p>kusumeṇa samamiti pāṭhe vākyagā /</p>
         
         
         <p><span class="bold">kyaci vādyupameyāse ...</span></p>
         
         
         <p>āse nirāse /</p>
         
         
         <p>  {arātivikramālokavikasvaravilocanaḥ /
            kṛpāṇodagradordaṇḍaḥ sa sahasrāyudhīyati //408//}
            <span class="it">(Govindaṭhakkura's Kāvyapradīpa)</span>
            atrātmā upameyaḥ /</p>
         
         
         <p class="bold">... trilope ca samāsagā // MKpr-K_90 //</p>
         
         
         <p>trayāṇāṃ vādidharmopamānānām / udāharaṇam ----</p>
         
         
         <p>  {taruṇamani kṛtāvalokanā lalitavilāsavitīrṇavigrahā /
            smaraśaravisarācitāntarā mṛganayanā harate munermanaḥ //409//}
            <span class="it">(Govindaṭhakkura's Kāvyapradīpa)</span></p>
         
         
         <p>atra saptamyupamānetyādinā yadā samāsalopau bhavataḥ / tadedamudāharaṇam //</p>
         
         
         <p>
            krūrasyācārasyāyaḥśūlatayādhyavasāyād ayaḥśūlenānvicchati {āyaḥśūlikaḥ} ityatiśayoktirna
            tu krūrācāropameyataikṣṇyadharmavādīnāṃ lope trilope 'yamupamā /<br />
            evamekonaviṃśatirluptāḥ pūrṇābhiḥ saha pañcaviṃśatiḥ //
            </p>
         
         
         <p>  {anayeneva rājyaśrīrdainyeneva manasvitā /
            mamlau sātha viṣādena padminīva himāmbhasā //410//}
            <span class="it">(Śrivatsalāñchanācārya's Kāvyaparīkṣā 222)</span></p>
         
         
         <p>ityabhinne sādhāraṇe dharme //</p>
         
         
         <p>  {jyotsneva nayanānandaḥ sureva madakāraṇam /
            prabhuteva samākṛṣṭasarvalokā nitambinī //411//}
            <span class="it">(Govindaṭhakkura's Kāvyapradīpa)</span></p>
         
         
         <p>ity bhinne ca tasmin ekasyaiva bahūpamānopādāne mālopamā /
            yathottaramupameyasyopamānatve pūrvavadabhinnadharmatve</p>
         
         
         <p>  {anavaratakanakavitaraṇajalalavabhṛtakarataraṅgitārthitateḥ /
            bhaṇitiriva matirmatiriva ceṣṭā ceṣṭeva kīrtirativimalā //412//}
            <span class="it">(Govindaṭhakkura's Kāvyapradīpa)</span></p>
         
         
         <p>  {matiriva mūrtirmadhurā mūrtiriva sabhā prabhāvacitā /
            tasya sabheva jayaśrīḥ śakyā jetuṃ nṛpasya na pareṣām //413//}
            <span class="it">(Śrivatsalāñchanācārya's Kāvyaparīkṣā 223)</span></p>
         
         
         <p>ityādikā raśanopamā ca na lakṣitā evaṃvidhavaicitryasahasrasaṃbhavāt
            uktabhedānatikramācca //90//</p>
         
         
         <p><span class="bold">upamānopameyatve ekasyaivaikavākyage /
               ananvayaḥ ...</span></p>
         
         
         <p>upamānāntarasaṃbandhābhāvo 'nanvayaḥ / udāharaṇam ----</p>
         
         
         <p>  {na kevalaṃ bhāti nitāntakāntirnitambanī saiva nitambinīva /
            yāvadvilāsāyudhalāsyavāsāste tadvilāsā iva tadvilāsāḥ //414//}
            <span class="it">(Govindaṭhakkura's Kāvyapradīpa)</span></p>
         
         
         <p class="bold">... viparyāsa upameyopamā tayoḥ // MKpr-K_91 //</p>
         
         
         <p>tayoḥ upamānopameyayoḥ / parivṛttiḥ arthāt vākyadvaye / itaropamānavyavacchedaparā
            upameyenopamā iti upameyopamā / udāharaṇam ----</p>
         
         
         <p>
              {kamaleva matirmatiriva kamalā tanuriva vibhā vibheva tanuḥ /<br />
              dharaṇīva dhṛtirdhṛtiriva dharaṇī satataṃ vibhāti bata yasya //415//
            </p>
         
         
         <p>  <span class="it">(Śrivatsalāñchanācārya's Kāvyaparīkṣā 225)</span></p>
         
         
         <p>//91//</p>
         
         
         <p class="bold">saṃbhāvanamathotprekṣā prakṛtasya samena yat /</p>
         
         
         <p>samena upamānena / udāharaṇam ----</p>
         
         
         <p>  {unmeṣaṃ yo mama na sahate jātivairī niśāyām
            indorindīvaradaladṛśā tasya saundaryadarpaḥ /
            nītiḥ śāntiṃ prasabhamanayā vaktrakāntyeti harṣāl
            lagnā manye lalitatanu te pādayoḥ padmalakṣmīḥ //416//}
            <span class="it">(Govindaṭhakkura's Kāvyapradīpa)</span></p>
         
         
         <p>  {limpatīva tamo 'ṅgāni varṣatīvāñjanaṃ nabhaḥ /
            asatpuruṣaseveva dṛṣṭirviphalatāṃ gatā //417//}
            <span class="it">(Śūdraka's Mṛcchakaṭikā 1.32)</span></p>
         
         
         <p>ityādau vyāpanādi lepanādirūpatayā saṃbhāvitam //</p>
         
         
         <p class="bold">sasaṃdehastu bhedoktau tadanuktau ca saṃśayaḥ // MKpr-K_92 //</p>
         
         
         <p>bhedoktau yathā</p>
         
         
         <p>  {ayaṃ mārtaṇḍaḥ kiṃ sa khalu turagaiḥ saptabhiritaḥ
            kṛśānuḥ kiṃ sarvāḥ prasarati diśo naiṣa niyatam /
            kṛtāntaḥ kiṃ sākṣānmahiṣavahano 'sāviti ciraṃ
            samālokyājau tvāṃ vidadhati vikalpān pratibhaṭāḥ //418//}
            <span class="it">(Ruyyaka's Alaṅkārasarvasva)</span></p>
         
         
         <p>bhedoktāvityanena na kevalamayaṃ niścayagarbho yāvanniścayānto 'pi saṃdehaḥ svīkrṭaḥ
            /
            yathā</p>
         
         
         <p>  {induḥ kiṃ kva kalaṅkaḥ sarasijametat kimambu kutra gatam /
            lalitasavilāsavacanairmukhamiti hariṇākṣi niścitaṃ parataḥ //419//}
            <span class="it">(Ruyyaka's Alaṅkārasarvasva)</span></p>
         
         
         <p>kiṃ tu niścayagarbha iva nātra niścayaḥ pratīyamāna iti upekṣito
            bhaṭṭodbhaṭena / tadanuktau yathā</p>
         
         
         <p>  {asyāḥ sargavidhau prajāpatirabhūccandro nu kāntipradaḥ
            śṛṅgāraikarasaḥ svayaṃ nu madano māso nu puṣpākaraḥ /
            vedābhyāsajaḍaḥ kathaṃ nu viṣayavyāvṛttakautūhalo
            nirmātuṃ prabhavenmanoharamidaṃ rūpaṃ purāṇo muniḥ //420//}
            <span class="it">(Kālidāsa's Vikramorvaśīya 1.8)</span>
            //92//</p>
         
         
         <p class="bold">tadrūpakamabhedo ya upamānopameyayoḥ /</p>
         
         
         <p>atisāmyād anapahnutabhedayoḥ abhedaḥ /</p>
         
         
         <p class="bold">samastavastuciṣyaṃ śrautā āropitā yadā // MKpr-K_93 //</p>
         
         
         <p>āropaviṣayā iva āropyamāṇāḥ yadā śabdopāttāḥ tadā samastāni vastūni viṣayosyeti samastavastuviṣayam
            / āropitā iti bahuvacanamavivakṣitam / yathā</p>
         
         
         <p>  {jyotsnābhasmacchuraṇadhavalā bibhratī tārakāsthī-
            nyantardhānavyasanarasikā rātrikāpālikīyam /
            dvīpād dvīpaṃ bhramati dadhatī candramudrākapāle
            nyastaṃ siddhāñjanaparimalaṃ lāñchanasyacchalena //421//}
            <span class="it">(Ruyyaka's Alaṅkārasarvasva)</span></p>
         
         
         <p>atra pādatraye, antardhānavyasanarasikatvamāropitadharma eveti rūpakaparigrahe sādhakamastītitatsaṃkarāśaṅkā
            na kāryā //93//</p>
         
         
         <p class="bold">śrautā ārthaśca te yasminnekadeśavivarti tat /</p>
         
         
         <p>kevidāropyamāṇāḥ śabdo 'pāttāḥ kecidarthasāmarthyādavaseyāḥ ityekadeśavivartanāt ekadeśavivarti
            / yathā</p>
         
         
         <p>  {jassa raṇante_ura_e kare kuṇantassa maṇḍalaggala_aṃ /
            rasasaṃmuhī vi sahasā paramuhī ho_i ri_useṇā //422//}
            
            <p>
                 [yasya raṇāntaḥpure kare kurvato maṇḍalāgralatām /<br />
                 rasasaṃmukhyapi sahasā parāñmukhī bhavati ripusenā //]
               </p>
            <span class="it">(Hāla's Gāthāsaptaśatī 980)</span></p>
         
         
         <p>atra raṇasyāntaḥpuratvamāropyamāṇaṃ śabdo 'pāttam maṇḍalāgralatāyāḥ nāyikātvam ripusenāyāśca
            pratināyikātvam arthasāmarthyādavasīyate iti ekadeśe viśeṣeṇa vartanādekadeśavivarti
            /</p>
         
         
         <p><span class="bold">sāṅgametat ...</span></p>
         
         
         <p>uktadvibhedaṃ sāvayavam //</p>
         
         
         <p><span class="bold">... niraṅgaṃ tu śuddhaṃ ...</span></p>
         
         
         <p>yathā</p>
         
         
         <p>  {kuraṅgīvāṅgāni stimitayati gītadhvaniṣu yat
            sakhīṃ kāntodantaṃ śrutamapi punaḥ praśnayati yat /
            anidraṃ yaccāntaḥ svapiti tadaho vedmyabhinavāṃ
            pravṛtto 'syāḥ sektuṃ hṛdi manasijaḥ premalatikām //423//}
            <span class="it">(Abhinavagupta's Dhvanyālokalocana ; Abhinavagupta's Abhinavabhāratī)</span></p>
         
         
         <p class="bold">... mālā tu pūrvavat // MKpr-K_94 //</p>
         
         
         <p>mālopamāyāmivaikasmin bahava āropitāḥ / yathā</p>
         
         
         <p>  {saundaryasya taraṅgiṇī taruṇimotkarṣasya harṣodgamaḥ
            kānteḥ kārmaṇakarma narmarahasāmullāsanāvāsabhūḥ /
            vidyā vakragirāṃ vidheranavadhiprāvīṇyasākṣātkriyā
            vāṇāḥ pañcaśilīmukhasya lalanācūḍāmaṇiḥ sā priyā //424//}
            <span class="it">(Govindaṭhakkura's Kāvyapradīpa)</span></p>
         
         
         <p>//94//</p>
         
         
         <p class="bold">
            niyatāropaṇopāyaḥ syādāropaḥ parasya yaḥ /<br />
            tatparaṃparitaṃ śliṣṭe vācake bhedabhāji vā // MKpr-K_95 //
            </p>
         
         
         <p>yathā</p>
         
         
         <p>  {vidvanmānasahaṃsa vairikamalāsaṃkocadīptadyute
            durgāmārgaṇanīlalohita samitsvīkāravaiśvānara /
            satyaprītividhānadakṣa vijayaprāgbhāvabhīma prabho
            sāmrājyaṃ varavīra vatsaraśataṃ vairiñcamuccaiḥ kriyāḥ //425//}
            <span class="it">(Ruyyaka's Alaṅkārasarvasva)</span></p>
         
         
         <p>atra mānasameva mānasam kamalāyāḥ saṃkoca eva kamalānāmasaṃkocaḥ durgāṇāmamārgaṇameva
            durgāyāḥ mārgaṇam samitāṃ svīkāra eva samidhāṃ svīkāraḥ satye pratītireva satyāmaprītiḥ
            vijayaḥ paraparābhava eva vijayorjunaḥ evamāropaṇanimitto haṃsāderāropaḥ /
            yadyapi śabdārthālaṅkāro 'yamityuktaṃ vakṣyate ca tathāpi prasiddhyanurodhādatroktaḥ
            / ekadeśavivarti hīdamanyairabhidhīyate //</p>
         
         
         <p>bhedabhāji yathā</p>
         
         
         <p>  {ālānaṃ jayakuñjarasya dṛṣadāṃ seturvipadvāridheḥ
            pūrvādriḥ karavālacaṇḍamahaso līlopadhānaṃ śriyaḥ /
            saṃgrāmāmṛtasāgarapramathanakrīḍāvidhau mandaro
            rājan rājati vīravairivanitāvaidhavyadaste bhujaḥ //426//}
            <span class="it">(Mahimabhaṭṭa's Vyaktiviveka)</span></p>
         
         
         <p>atra jayāderbhinnaśabdavācyasya kuñjaratvādyārope bhujasya ālānatvādyāropo yujyate
            /</p>
         
         
         <p>  {alaukikamahālokaprakāśitajagattrayaḥ /
            stūyate deva sadvaṃśamuktāratnaṃ na kairbhavān //427//}
            <span class="it">(Govindaṭhakkura's Kāvyapradīpa)</span></p>
         
         
         <p>  {niravadhi ca nirāśrayaṃ ca yasya sthitamanivartitakautukaprapñcam /
            prathama iha bhavān sa kūrmamūrtirjayati caturdaśalokavallikandaḥ //428//}
            <span class="it">(Vāmana's Kāvyālaṅkārasūtravṛtti 3,4.32)</span></p>
         
         
         <p>iti ca amālārūpoakamapi paraṃparitaṃ draṣṭavyam //</p>
         
         
         <p>  {kisalayakarairlatānāṃ karakamalaiḥ kāmināṃ mano jayati /
            nalinīnāṃ kamalamukhaiḥ mukhendubhiryoṣitāṃ madanaḥ //429//}
            <span class="it">(Rudraṭa's Kāvyālaṅkāra 8.50)</span></p>
         
         
         <p>ityādi raśanārūpakaṃ na vaicitryavaditi na lakṣitam //95//</p>
         
         
         <p class="bold">prakṛtaṃ yanniṣidhyānyat sādhyate sā tvapahnutiḥ /</p>
         
         
         <p>upameyam asatyaṃ kṛtvopamānaṃ satyatayā yat sthāpyate sā tu apahnutiḥ udāharaṇam ----</p>
         
         
         <p>  {avāptaḥ prāgalbhyaṃ pariṇatarucaḥ śailatanaye
            kalaṅko naivāyaṃ vilasati śaśāṅkasya vapuṣi /
            amuṣyeyaṃ manye vigaladamṛtasyandaśiśire
            ratiśrāntā śete rajaniramaṇī gāḍhamurasi //430//}
            <span class="it">(Govindaṭhakkura's Kāvyapradīpa)</span></p>
         
         
         <p>itthaṃ vā</p>
         
         
         <p>  {bata sakhi kiyadetat paśya vairaṃ smarasya
            priyavirahakṛśesmin rāgiloke tathā hi /
            upavanasahakārodbhāsibhṛṅgacchalena
            prativiśikhamanenoṭṭaṅkitaṃ kālakūṭam //431//}
            <span class="it">(Govindaṭhakkura's Kāvyapradīpa)</span></p>
         
         
         <p>atra hi na sabhṛṅgāṇi sahakārāṇi api tu sakālakūṭā śarā iti pratītiḥ / evaṃ vā</p>
         
         
         <p>  {amuṣmiṃllāvaṇyāmṛtasarasi nūnaṃ mṛgadṛśaḥ
            smaraḥ śarvapluṣṭaḥ pṛthujaghanabhāge nipatitaḥ /
            yadaṅgāṅgāraṇāṃ prathamapiśunā nābhikuhare
            śikhā dhūmasyeyaṃ pariṇaṃmati romāvalivapuḥ //432//}
            <span class="it">(Vallabhadeva's Subhāṣitāvali, Bombay Sankrit and Prakrit Series. 1558)</span></p>
         
         
         <p>atra na romāvaliḥ dhūmaśikheyamiti pratipattiḥ //</p>
         
         
         <p>evamiyaṃ bhaṅgyantarairapyūhyā //</p>
         
         
         <p class="bold">śleṣaḥ sa vākya ekasmin yatrānekārthatā bhavet // MKpr-K_96 //</p>
         
         
         <p>ekārthapratipādakānāmeva śabdānāṃ yatrāneko 'rthaḥ sa śleṣaḥ / udāharaṇam ----</p>
         
         
         <p>  {udayamayate diṅmālinyaṃ nirākurutetarāṃ
            nayati nidhanaṃ nidrāmudrāṃ pravartayati kriyāḥ /
            racayatitarāṃ svairācārapravartanakartanaṃ
            bata bata lasattejaḥpuñjo vibhāti vibhākaraḥ //433//}
            <span class="it">(Śrivatsalāñchanācārya's Kāvyaparīkṣā 237)</span></p>
         
         
         <p>atrābhidhāyā aniyantraṇāt dvāvapyarkabhūpau vācyau //96//</p>
         
         
         <p><span class="bold">paroktirbhedakaiḥ śliṣṭaiḥ samāsoktir ...</span></p>
         
         
         <p>prakṛtārthapratipādakavākyena śliṣṭaviśeṣaṇamāhātmyāt na tu viśeṣyasya sāmarthyādapi
            yat aprakṛtasyārthasyābhidhānam sā samāsena saṃkṣepeṇārthadvayakathanāt samāsoktiḥ
            / udāharaṇam ----</p>
         
         
         <p>  {lahiūṇa tujjha bāhupphaṃsaṃ jīe sa ko vi ullāso /
            jaalacchī tuba virahe ṇa hujjalā dubbalā ṇaṃ sā //434//}
            
            <p>
                 [labdhvā tava bāhusparśa yasyāḥ sa ko 'pyullāsaḥ /<br />
                 jayalakṣmīstava virahe na khalūjjvalā durbalā nanu sā //]
               </p>
            <span class="it">(Hāla's Gāthāsaptaśatī, Nirnaya Sagar Press. 428)</span></p>
         
         
         <p>atra jayalakṣmīśabdasya kevalaṃ kāntāvācakatvaṃ nāsti //</p>
         
         
         <p class="bold">
            ... nidarśanā /<br />
            abhavanvastusaṃbandha upamāparikalpakaḥ // MKpr-K_97 //
            </p>
         
         
         <p>nidarśanaṃ dṛṣṭāntakaraṇam / udāharaṇam ----</p>
         
         
         <p>  {kva sūryaprabhāvo vaṃśaḥ kva cālpaviṣayā matiḥ /
            titīrṣurdustaraṃ mohāduḍupenāsmi sāgaram //435//}
            <span class="it">(Kālidāsa's Raghuvaṃśa1-2)</span></p>
         
         
         <p>atra uḍupena sāgarataraṇamiva manmatyā sūryavaṃśavarṇanamityupamāyāṃ paryavasyati
            /</p>
         
         
         <p>yathā vā</p>
         
         
         <p>  {udayati vitatordhvaraśmirajjāvahimarucau himadhāmni yāti cāstam /
            vahati girirayaṃ vilambighaṇṭādvayaparivāritavāraṇendralīlām //436//}
            <span class="it">(Māgha's Siśupālavadha, Nirnaya Sagar Press. 4.20)</span></p>
         
         
         <p>atra kathmanyasya līlāmanyo vahatīti tatsadṛśīmityupamāyāṃ paryavasānam /</p>
         
         
         <p>  {dorbhyāṃ titīrṣati taraṅgavatībhujaṅgam
            ādātumicchati kare hariṇāṅkabimbam /
            meruṃlilaṅghayiṣati dhruvameṣa deva
            yaste guṇān gaditumudyamamādadhati //437//}
            <span class="it">(Śrivatsalāñchanācārya's Kāvyaparīkṣā 241)</span></p>
         
         
         <p>ityādau mālārūpāpyeṣā draṣṭavyā //97//</p>
         
         
         <p class="bold">svasvahetvanvayasyoktiḥ kriyayaiva ca sāparā /</p>
         
         
         <p>kriyayaiva svasvarūpasvakāraṇayoḥ saṃbandho yadavagamyate sā aparā nidarśanā / yathā</p>
         
         
         <p>  {unnataṃ padamavāpya yo laghuhelayaiva patediti bruvan /
            śailaśekharagato dṛṣatkaṇaścārumārutadhutaḥ patatyadhaḥ //438//}
            <span class="it">(Śrivatsalāñchanācārya's Kāvyaparīkṣā 242)</span></p>
         
         
         <p>atra pātakriyayā patanasya lāghave sati unnatapadaprāptirūpasya ca saṃbandhaḥ khyāpyate
            //</p>
         
         
         <p class="bold">aprastutapraśaṃsā yā sā saiva prastutāśrayā // MKpr-K_98 //</p>
         
         
         <p>aprākaraṇikasyābhidhānena prākaraṇikasyākṣepo 'prastutapraśaṃsā //98//</p>
         
         
         <p class="bold">
            kārye nimitte sāmānye viśeṣe prastute sati /<br />
            tadanyasya vacastulye tulyasyeti ca pañcadhā // MKpr-K_99 //
            </p>
         
         
         <p>tadanyasya kāraṇādeḥ / krameṇodāhyaṇam ----</p>
         
         
         <p>  {yātā kiṃ na milanti sundari punaścintā tvayā matkṛte
            no kāryā nitarāṃ kṛśāsi kathayatyevaṃ sabāṣpe mayi /
            lajjāmantharatārakeṇa nipatatpītāśruṇā cakṣuṣā
            dṛṣṭvā māṃ hasitena bhāvimaraṇotsāhastayā sūcitaḥ //439//}
            <span class="it">(Amaruśataka 10)</span></p>
         
         
         <p>atra prasthānātkimiti nivṛtto 'sīti kārye pṛṣṭe kāraṇamabhihitam /</p>
         
         
         <p>  {rājanrājasutā na pāṭhayati māṃ devyo 'pi tūṣṇīṃ sthitāḥ
            kubje bhojaya māṃ kumārasacivairnādyāpi kiṃ bhujyate /
            itthaṃ nātha śukastavāribhavane muktodhvagaiḥ pañjarāc
            citrasthānavalokya śūnyavalabhāvekaikamābhāṣate //440//}
            <span class="it">(Ruyyaka's Alaṅkārasarvasva)</span></p>
         
         
         <p>atra prasthānodyataṃ bhavantaṃ jñātvā sahasaiva tvadarayaḥ palāyya gatāḥ iti kāraṇe
            prastute kāryamuktam /</p>
         
         
         <p>  {etattasya mukhātkiyat kamalinīpatre kaṇaṃ vāriṇo
            yanmuktāmaṇirityamaṃsta sa jaḍaḥśṛṇvanyadasmādapi /
            aṅgulyagralaghukriyāpravilayinyādīyamāne śanaiḥ
            kutroḍḍīya gato mametyanudinaṃ nidrāti nāntaḥśucā //441//}
            <span class="it">(Bhallaṭaśataka 94)</span></p>
         
         
         <p>atrāsthāne jaḍānāṃ mamatvasaṃbhāvanā bhavatīti sāmānye prastute viśeṣaḥ kathitaḥ /</p>
         
         
         <p>  {suhṛdvadhūbāṣpajalapramārjanaṃ karoti vairapratiyātanena yaḥ /
            sa eva pūjyaḥ sa pumānsa nītimānsujīvitaṃ tasya sa bhājanaṃ śriyaḥ //442//}
            <span class="it">(Udbhaṭa's Kāvyālaṅkārasārasaṅgraha)</span></p>
         
         
         <p>atra 'kṛṣṇaṃ nihatya narakāsuravadhūnāṃ yadi duḥkham praśamayasi tat tvameva ślāghyaḥ';
            iti viśeṣe prakṛte sāmānyamabhihitam / tuye prastute tulyābhidhāne trayaḥ prakārāḥ
            / śleṣaḥ samāsoktiḥ sādṛśyamātraṃ vā tulyāt tulyasya hyākṣepe hetuḥ / krameṇodāharaṇam
            --</p>
         
         
         <p>  {puṃstvādapi pravicalet yadi yadyadho 'pi
            yāyād yadi praṇayane na mahānapi syāt /
            abhyuddharettadapi viśvamitīdṛśīyaṃ
            kenāpi dik orakaṭitā puruṣottamena //443//}
            <span class="it">(Bhallaṭaśataka 79)</span></p>
         
         
         <p>  {yeñāsyabhyuditena candra gamitaḥ klāntiṃ ravau tatra te
            yujyeta pratikartumeva na punastasyaiva pādagrahaḥ /
            kṣīṇenaitadanuṣṭhitaṃ yadi tataḥ kiṃ lajjase no manāg
            astvevaṃ jaḍadhāmatā tu bhavato yad vyomni visphūrjase //444//}
            <span class="it">(Govindaṭhakkura's Kāvyapradīpa)</span></p>
         
         
         <p>  {ādāya vāri paritaḥ saritāṃ mukhebhyaḥ
            kiṃ tāvadarjitamanena durarṇavena /
            kṣārīkṛtaṃ ca vaḍavādahane hutaṃ ca
            pātālakukṣikuhare viniveśitaṃ ca //445//}
            <span class="it">(Govindaṭhakkura's Kāvyapradīpa)</span></p>
         
         
         <p>iyaṃ ca kācit vācye pratīyamānārthānadhyāropeṇaiva bhavati / yathā</p>
         
         
         <p>  {abdherambhaḥ sthagitabhuvanābhogapātālakukṣeḥ
            potopāyā iha hi bahavo laṅghane 'pi kṣamante /
            āho riktaḥ kathamapi bhavedeṣa daivāt tadānīṃ
            ko nāma syādavaṭakuharālokane 'pyasya kalpaḥ //446//}
            <span class="it">(Govindaṭhakkura's Kāvyapradīpa)</span></p>
         
         
         <p>kvacidadhyāropeṇaiva / yathā</p>
         
         
         <p>  {kastvaṃ bhoḥ kathayāmi daivahatakaṃ māṃ viddhi śākhoṭakaṃ
            vairāgyādiva vakṣi sādhu viditaṃ kasmādidaṃ kathyate /
            vāmenātra vaṭastamadhvagajanaḥ sarvātmanā sevate
            na cchāyāpi paropakārakaraṇe mārgasthitasyāpi me//447//}
            <span class="it">(Abhinavagupta's Dhvanyālokalocana 3.51)</span></p>
         
         
         <p>kvacidaṃśeṣvadhyāropeṇa / yathā</p>
         
         
         <p>  {so 'pūrvo rasanāviparyayavidhiḥ tat karṇayoścāpalaṃ
            dṛṣṭiḥ sā madavismṛtasvaparadik kiṃ bhūyasoktena vā /
            sarvaṃ vismṛtavānasi bhramara he yadvāraṇo 'dyāpyasau
            antaḥśūnyakaro niṣevyata iti bhrātaḥ ka eṣa grahaḥ //448//}
            <span class="it">(Bhallaṭaśataka 18)</span></p>
         
         
         <p>atra rasanāvaparyāsaḥ śūnyakartvaṃ ca bhramarasyāsevane na hetuḥ karṇacāpalaṃ tu hetuḥ
            madaḥ pratyuta sevate nimittam //99//</p>
         
         
         <p class="bold">
            nigīryādhyavasānaṃ tu prakṛtasya pareṇa yat /<br />
            prastutasya yadanyatvaṃ yadyarthoktau ca kalpanam // MKpr-K_100 //
            </p>
         
         
         <p><span class="bold">kāryakāraṇayoryaśca paurvāparyaviparyayaḥ /
               vijñeyātiśayoktiḥ sā ...</span></p>
         
         
         <p>upamānenāntarnigīrṇasyopameyasya yadadhyavasānaṃ saikā / yathā</p>
         
         
         <p>  {kamalamanambhasi kamale ca kubalaye tāni kanakalatikāyām /
            sā ca sukumārasubhagetyutpātaparaṃparā keyam //449//}
            <span class="it">(Ruyyaka's Alaṅkārasarvasva)</span></p>
         
         
         <p>atra mukhādi kamalādirūpatayādhyavasitam / yacca tadevānyatvenādhyavasīyate sā aparā
            / yathā</p>
         
         
         <p>  {aṇṇaṃ laḍahattaṇa_aṃ aṇṇā vi_a kā vi vattaṇacchā_ā /
            sāmā sāmaṇṇapa_āva_iṇo rehacci_a ṇa ho_i //450//}
            
            <p>
                 [anyatsaukumāryam anyaiva ca kāpi vartanacchāyā /<br />
                 śyāmā sāmānyaprajāpateḥ rekṣaiva ca na bhavati //]
               </p>
            <span class="it">(Hāla's Gāthāsaptaśatī 969)</span></p>
         
         
         <p>(arthāt asaṃbhavino 'rthasya) sā tṛtīyā / yathā</p>
         
         
         <p>  {rākāyāmakalaṅkaṃ cedamṛtāṃśorbhavedvapuḥ /
            tasyā mukhaṃ tadā sāmyaparābhavamavāpnuyāt //451//}
            <span class="it">(Govindaṭhakkura's Kāvyapradīpa)</span></p>
         
         
         <p>kāraṇasya śīghrakāritāṃ vaktuṃ kāryasya pūrvamuktau caturthī / yathā</p>
         
         
         <p>  {hṛdayamadhiṣṭhitamādau mālatyāḥ kusumacāpabāṇena /
            caramaṃ ramaṇīvallabha locanaviṣayaṃ tvayā bhajatā //452//}
            <span class="it">(Dāmodaragupta's Kuṭṭanīmata 96)</span></p>
         
         
         <p class="bold">... prativastūpamā tu sā // MKpr-K_101 //</p>
         
         
         <p class="bold">sāmānyasya dvirekasya yatra vākyadvaye sthitiḥ /</p>
         
         
         <p>sādhāraṇo dharmaḥ upameyavākye upamānavākye ca kathitapadasya duṣṭatayābhihitatvāt
            śabdabhedena yat upādīyate sā vastūno vākyārthasyopamānatvāt prativastūpamā / yathā</p>
         
         
         <p>  {devībhāvaṃ gamitā parivārapadaṃ kathaṃ bhajatveṣā /
            na khalu paribhogayogyaṃ daivatarūpāṅkitaṃ ratnam //453//}
            <span class="it">(Vāmana's Kāvyālaṅkārasūtravṛtti 4,2.4)</span></p>
         
         
         <p>  {yadi dahatyanalo 'tra kimadbhutaṃ yadi ca gauravamadriṣu kiṃ tataḥ /
            lavaṇamambu sadaiva mahodadheḥ prakṛtireva satāmaviṣāditā //454[=272]//}
            <span class="it">(Ānandavardhana's Deviśataka)</span></p>
         
         
         <p>ityādikā mālāprativastūpamā draṣṭavyā / evamanyatrāpyanusartavyam //</p>
         
         
         <p class="bold">dṛṣṭāntaḥ punareteṣāṃ sarveṣāṃ pratibimbanam // MKpr-K_102 //</p>
         
         
         <p>eteṣāṃ sādhāraṇadharmādīnāṃ dṛṣṭo 'nto niścayo yatra sa dṛṣṭāntaḥ /</p>
         
         
         <p>  {tvayi dṛṣṭa eva tasyā nirvāti mano manobhavajvalitam /
            āloke hi himāṃśorvikasati kusumaṃ kumudvatyāḥ //455//}
            <span class="it">(Śrivatsalāñchanācārya's Kāvyaparīkṣā 251)</span></p>
         
         
         <p>eṣa sādharmyeṇa / vaidharmyeṇa tu</p>
         
         
         <p>  {tavāhave sāhasakarmaśarmaṇaḥ karaṃ kṛpāṇāntikamāninīṣataḥ /
            bhaṭaḥ pareṣāṃ viśarārutāmaguḥ dadhatyavāte sthiratāṃ hi pāṃsavaḥ //456//}
            <span class="it">(Govindaṭhakkura's Kāvyapradīpa)</span>
            //100-102//</p>
         
         
         <p class="bold">
            sakṛdvṛttistu dharmasya prakṛtāprakṛtātmanām /<br />
            saiva kriyāsu bahvīṣu kārakasyeti dīpakam // MKpr-K_103 //
            </p>
         
         
         <p>prākaraṇikāprākaraṇikānām arthāt upamānopameyānāṃ dharmaḥ kriyādiḥ ekavārameva yat
            upādīyate tat ekasthasyaiva samastavākyadīpanād dīpakam / yathā</p>
         
         
         <p>  {kivaṇāṇaṃ dhaṇaṃ ṇāgāṇaṃ phaṇamaṇī keśarā_iṃ sīhāṇaṃ /
            kulabāli_āṇaṃ tthaṇa_ā kutto chippanti amu_āṇaṃ //457//}
            
            <p>
                 [kṛpaṇānāṃ dhanaṃ nāgānāṃ phaṇamaṇiḥ kesarā siṃhānām /<br />
                 kulabālikānāṃ stanāḥ kutaḥ spṛśyante 'mṛtānām //]
               </p>
            <span class="it">(Hāla's Gāthāsaptaśatī, Nirnaya Sagar Press. 976)</span></p>
         
         
         <p>kārakasya ca bahvīṣu kriyāsu sakṛdvṛttidīrpakam / yathā</p>
         
         
         <p>  {svidya[t]i kūṇati vellati vicalati nimiṣati vilokayati tiryak /
            antarnandati cumbatumicchati navapariṇayā vadhūḥ śayane //458//}
            <span class="it">(Subhāṣitaratnabhāṇḍāgāra 317/3)</span></p>
         
         
         <p>//103//</p>
         
         
         <p class="bold">mālādīpakamādyaṃ cetyathottaraguṇāvaham /</p>
         
         
         <p>pūrveṇa pūrveṇa vastunā uttaramuttaraṃ cedupakriyate tat mālādīpakam / yathā</p>
         
         
         <p>  {saṃgrāmāṅgaṇamāgatena bhavatā cāpe samāropite
            devākraṇaya yena yena sahasā yadyatsamāsāditam /
            kodaṇḍena śarāḥ śarairariśirastenāpi bhūmaṇḍalaṃ
            tena tvaṃ bhavatā ca kīrtiratulā kīrtyā ca lokatrayam //459//}
            <span class="it">(Ruyyaka's Alaṅkārasarvasva)</span></p>
         
         
         <p class="bold">niyatānāṃ sakṛddharmaḥ sā punastulyayogitā // MKpr-K_104 //</p>
         
         
         <p>niyatānāṃ prākaraṇikānāmeva aprākaraṇikānāmeva vā / krameṇodāharaṇam ----</p>
         
         
         <p>  {pāṇḍu kṣāmaṃ vadanaṃ hṛdayaṃ sarasaṃ tavālasaṃ ca vapuḥ /
            āvedayati nitāntaṃ kṣetriyarogaṃ sakhi hṛdantaḥ //460//}
            <span class="it">(Abhinavagupta's Dhvanyālokalocana)</span></p>
         
         
         <p>  {kumudakamalanīlanīrajālirlalitavilāsajuṣordṛśoḥ puraḥ kā /
            amṛtamamṛtaraśmirambujanma pratihatamekapade tavānanasya //461//}
            <span class="it">(Govindaṭhakkura's Kāvyapradīpa)</span></p>
         
         
         <p>//104//</p>
         
         
         <p class="bold">upamānādyadanyasya vyatirekaḥ sa eva saḥ /</p>
         
         
         <p>anyasyopameyasya vyatireka ādhikyam /</p>
         
         
         <p>  {kṣīṇaḥ kṣīṇo 'pi śaśī bhūyo bhūyo vivardhate satyam /
            virama prasīda sundari yauvanamanivarti yātaṃ tu //462//}
            <span class="it">(Amaruśataka)</span></p>
         
         
         <p>tadyuktam / atra yauvanagatāstairyādhikyaṃ hi vivakṣitam //</p>
         
         
         <p class="bold">hetvoruktāvanuktīnāṃ traye sāmye nivedite // MKpr-K_105 //</p>
         
         
         <p class="bold">śabdārthābhyāmathākṣipte śliṣṭe tadvattriraṣṭa tat /</p>
         
         
         <p>vyatirekasya hetuḥ upameyagatamutkarṣanimittam / upamānagatamapakarṣakāraṇam / tayordvayoruktiḥ,
            ekatarasya dvayorvā anuktirityanuktitrayam / etadbhedacatuṣṭayamupamānopameyabhāve
            śabdena pratipādite ārthena ca krameṇoktāścatvāra eva bhedāḥ / ākṣipte caupamye tāvanta
            eva / evaṃ dvādaśa // ete śleṣe 'pi bhavantīti caturviśatirbhedāḥ / krameṇodāharaṇam
            ----</p>
         
         
         <p>  {asimātrasahāyasya prabhūtāriparābhave /
            anyatucchajanasyeva na smayo 'sya mahādhṛteḥ //463//}
            <span class="it">(Govindaṭhakkura's Kāvyapradīpa)</span></p>
         
         
         <p>atraiva tuccheti mahādhṛterityanayoḥ paryāyeṇa yugapadvānapādānenyat bhedatrayam /
            evamanyeṣvapi draṣṭavyam / atra ivaśabdasya sadbhāvācchābdamaupamyam /</p>
         
         
         <p>  {asimātrasahāyo 'pi prabhūtāriparābhave /
            naivānyatucchajanavatsagarvo 'yaṃ mahādhṛtiḥ //464//}
            <span class="it">(Govindaṭhakkura's Kāvyapradīpa)</span></p>
         
         
         <p>atr trulyārthe vatirityārthamaupamyam /</p>
         
         
         <p>  {iyaṃ sunayanā dāsīkṛtatāmarasaśriyā /
            ānanenākalaṅkena jayatīnduṃ kalaṅkinam //465//}
            <span class="it">(Udbhaṭa's Kāvyālaṅkārasārasaṅgraha)</span></p>
         
         
         <p>atrevāditulyādipadaviraheṇa ākṣiptaivopamā /</p>
         
         
         <p>  {jitendriyatayā samyagvidyāvṛddhaniṣeviṇaḥ /
            atigāḍhaguṇasyāsya nābjavadbhaṅgurā guṇāḥ //466//}
            <span class="it">(Govindaṭhakkura's Kāvyapradīpa)</span></p>
         
         
         <p>atrevārthe vatiḥ / guṇaśabdaḥ śliṣṭaḥ / śābdamaupamyam //</p>
         
         
         <p>  {akhaṇḍamaṇḍalaḥ śrīmān paśyaiṣa pṛthivīpatiḥ /
            na niśākaravajjātu kalāvaikalyamāgataḥ //467//}
            <span class="it">(Govindaṭhakkura's Kāvyapradīpa)</span></p>
         
         
         <p>atra tulyārthe vatiḥ / kalāśabdaḥ śliṣṭaḥ /</p>
         
         
         <p>mālāprativastūpamāvat mālāvyatireko 'pi saṃbhavati / tasyāpi bhedā evamūhyāḥ / diṅmātramudāhriyate
            / yathā</p>
         
         
         <p>  {haravanna viṣamadṛṣṭirharivanna vibho vidhūtavitatavṛṣaḥ /
            rativanna cātiduḥsahakaratāpitabhūḥ kadācidasi //468//}
            <span class="it">(Śrivatsalāñchanācārya's Kāvyaparīkṣā 256)</span></p>
         
         
         <p>atra tulyārthe vatiḥ / viṣamādayaśca śabdāḥ śliṣṭāḥ /</p>
         
         
         <p>  {nityoditapratāpena triyāmāmīlitaorabhaḥ /
            bhāsvatānena bhūpena bhāsvāneṣa vinirjitaḥ //469//}
            <span class="it">(Govindaṭhakkura's Kāvyapradīpa)</span></p>
         
         
         <p>atra hyākṣiptaivopamā bhāsvatetiśliṣṭaḥ / yathā vā</p>
         
         
         <p>  {svacchātmatāguṇasamullasitendubimbaṃ
            bimbaprabhādharamakṛtrimahṛdyagandham /
            yūnāmatīva pibatāṃ rajanīṣu yatra
            tṛṣṇāṃ jahāra madhu nānanamaṅganānām //470//}
            <span class="it">(Govindaṭhakkura's Kāvyapradīpa)</span></p>
         
         
         <p>atrevādīnāṃ tulyādīnāṃ ca padānāmabhāve 'pi śliṣṭaviśeṣaṇairākṣiptaivopamā pratīyate
            / evañjātīyakāḥ śliṣṭoktiyogyasya padasya pṛthagpādāne 'nyepi bhedāḥ saṃbhavanti /
            te 'pi anayaiva diśā draṣṭavyāḥ //</p>
         
         
         <p class="bold">niṣedho vaktumiṣṭasya yo viśeṣābhidhitsayā // MKpr-K_106 //</p>
         
         
         <p class="bold">vakṣyamāṇoktaviṣayaḥ sa ākṣepo dvidhā mataḥ /</p>
         
         
         <p>vivakṣitasya prākaraṇikatvādanupasarjanīkāryasya aśakyavaktavyatvam atiprasiddhatvaṃ
            vā viśeṣaṃ vaktuṃ niṣedho niṣedha iva yaḥ sa vakṣyamāṇaviṣaya uktaviṣayaśceti dvidhā
            ākṣepaḥ /
            krameṇodāharaṇam ----</p>
         
         
         <p>  {e ehi kiṃapi kīevi a_eṇa ṇikkiva bhaṇāmi alamaha vā /
            aviāri_akajjārambha_āriṇī marau ṇa bhaṇissaṃ //471//}
            
            <p>
                 [e ehi kimapi kasyā api kṛte niṣkṛpa bhaṇāmi alamatha vā /<br />
                 avicāritakāryārambhakāriṇī mriyatāṃ na bhaniṣyāmi //]
               </p>
            <span class="it">(Hāla's Gāthāsaptaśatī 7.2)</span></p>
         
         
         <p>  {jyotsnā mauktikadāma candanarasaḥ śītāṃśukāntadravaḥ
            karpūraṃ kadalī mṛṇālavalayānyambhojinīpallavāḥ /
            antarmānasamāstvayā prabhavatā tasyāḥ sphuliṅgotkara-
            vyāpārāya bhavanti hanta kimanenoktena na brūmahe //472//}
            <span class="it">(Govindaṭhakkura's Kāvyapradīpa)</span></p>
         
         
         <p class="bold">kriyāyāḥ pratiṣedhe 'pi phalavyaktirvibhāvanā // MKpr-K_107 //</p>
         
         
         <p>heturūpakriyāyāḥ niṣedhe 'pi tatphalaprakāśanaṃ vibhāvanā / yathā</p>
         
         
         <p>  {kusumitalatābhirahatāpyadhatta rujamalikulairadaṣṭāpi /
            parivartate sma nalinīlaharībhiralolitāpyaghūrṇata sā //473//}
            <span class="it">(Śrivatsalāñchanācārya's Kāvyaparīkṣā)</span></p>
         
         
         <p>//105-107//</p>
         
         
         <p class="bold">viśeṣoktirakhaṇḍeṣu kāraṇeṣu phalāvacaḥ /</p>
         
         
         <p>militeṣvapi kāraṇeṣu kāryasyākathanaṃ viśeṣoktiḥ / anuktanimittā uktanimittā acintyanimittā
            ca / krameṇodāharaṇam ----</p>
         
         
         <p>  {nidrānivṛttāvudite dyuratne sakhījane dvārapadaṃ parāpte /
            ślathīkṛtāśleṣarase bhujaṅge cacāla nāliṅganatoṅganā sā //474//}
            <span class="it">(Govindaṭhakkura's Kāvyapradīpa)</span></p>
         
         
         <p>  {karpūra iva dagdho 'pi śaktimān yo jane jane /
            namo 'stvavāryavīryāya tasmai makaraketave //475//}
            <span class="it">(Rājaśekhara's Bālarāmāyaṇa 3.11)</span></p>
         
         
         <p>  {sa ekastrīṇi jayati jaganti kusumāyudhaḥ /
            haratāpi tanuṃ yasya śambhunā na balaṃ hṛtam //476//}
            <span class="it">(Bhāmaha's Kāvyālaṅkāra 3.24)</span></p>
         
         
         <p class="bold">yathāsaṃkhyaṃ krameṇaiva kramikāṇāṃ samanvayaḥ // MKpr-K_108 //</p>
         
         
         <p>yathā</p>
         
         
         <p>  {ekastridhā vasasi cetasi citramatra
            deva dviṣāṃ ca viduṣāṃ ca mṛgīdṛśāṃ ca /
            tāpaṃ ca saṃmadarasaṃ ca ratiṃ ca puṣṇan
            śauryoṣmaṇā ca vinayena ca līlayā ca //477//}
            <span class="it">(Subhāṣitaratnākara 1438)</span></p>
         
         
         <p>//108//</p>
         
         
         <p class="bold">
            sāmānyaṃ vā viśeṣo vā tadanyena samarthyate /<br />
            yattu so 'rthāntaranyāsaḥ sādharmyeṇetareṇa vā // MKpr-K_109 //
            </p>
         
         
         <p>sādharmyeṇa vaidharmyeṇa vā sāmānyaṃ viśeṣeṇa yat samarthyate viśeṣo vā sāmānyena
            so 'rthāntaranyāsaḥ / krameṇodāharaṇam ----</p>
         
         
         <p>  {nijadoṣāvṛtamanasāmatisundarameva bhāti viparītam /
            paśyati pittopahataḥ śaśiśubhraṃ śaṅkhamapi pītam //478//}
            <span class="it">(Śrivatsalāñchanācārya's Kāvyaparīkṣā 265)</span></p>
         
         
         <p>  {susitavasanālaṅkārāyāṃ kadācana kaumudī-
            mahasi sudṛśi svairaṃ yāntyāṃ gato 'stamabhūdvidhuḥ /
            tadanu bhavataḥ kīrtiḥ kenāpyagīyata yena sā
            priyagṛhamagānmuktāśaṅkā kva nāsi śubhapradaḥ //479[=266]//}
            <span class="it">(Śrivatsalāñchanācārya's Kāvyaparīkṣā 121)</span></p>
         
         
         <p>  {guṇānāmeva daurātmyād dhuri dhuryo niyujyate /
            asaṃjātakiṇaskandhaḥ sukhaṃ svapiti gaurgaliḥ //480//}
            <span class="it">(Bhoja's Sarasvatīkāṇṭhābharaṇa 4.125)</span></p>
         
         
         <p>  {aho hi me bahvaparāddhamāyuṣā yadapriyaṃ vācyamidaṃ mayedṛśam /
            ta eva dhanyāḥ suhṛdaḥ parābhavaṃ jagatyadṛṣṭvaiva hi ye kṣayaṃ gatāḥ //481//}
            <span class="it">(Ruyyaka's Alaṅkārasarvasva)</span></p>
         
         
         <p>//109//</p>
         
         
         <p class="bold">virodhaḥ sovirodhe 'pi viruddhatvena yadvacaḥ /</p>
         
         
         <p>vastuvṛttenāvirodhe 'pi viruddhayoriva yadabhidhānaṃ sa virodhaḥ /</p>
         
         
         <p class="bold">jātiścaturbhijātyādyairviruddhā syādguṇaistribhiḥ // MKpr-K_110 //</p>
         
         
         <p class="bold">kriyā dvābhyāmapi dravyaṃ dravyeṇaiveti te daśa /</p>
         
         
         <p>krameṇodāharaṇam ----</p>
         
         
         <p>  {abhinavanalinīkisalayamṛṇālavalayādi davadahanarāśiḥ /
            subhaga kuraṅgadṛśosyā vidhivaśatastvadviyogapavipāte //482//}
            <span class="it">(Govindaṭhakkura's Kāvyapradīpa 267)</span></p>
         
         
         <p>  {girayo 'pyanunnatiyujo marudapyacalobdhayo 'pyagambhīrāḥ /
            viśvaṃbharāpyatilaghurnaranātha tavāntike niyatam //483//}
            <span class="it">(Govindaṭhakkura's Kāvyapradīpa)</span></p>
         
         
         <p>  {yeṣāṃ kaṇṭhaparigrahapraṇayitāṃ saṃprāpya dhārādharas
            tīkṣṇaḥ so 'pyanurajyate ca kamapi snehaṃ parāpnoti ca /
            teṣāṃ saṃgarasaṅgasaktamanasāṃ rājñāṃ tvayā bhūpate
            pāṃsūnāṃ paṭalaiḥ prasādhanavidhirnirvartyate kautukam //484//}
            <span class="it">(Govindaṭhakkura's Kāvyapradīpa)</span></p>
         
         
         <p>  {sṛjati ca jagadidamavati ca saṃharati ca helayaiva yo niyatam /
            avasaravaśataḥ śapharo janārdanaḥ so 'pi citramidam //485//}
            <span class="it">(Govindaṭhakkura's Kāvyapradīpa)</span></p>
         
         
         <p>  {satataṃ musalāsaktā bahutaragṛhakarmaghaṭanayā nṛpate /
            dvijapatnīnāṃ kaṭhināḥ sati bhavati karāḥ sarojasukumārāḥ //486//}
            <span class="it">(Govindaṭhakkura's Kāvyapradīpa)</span></p>
         
         
         <p>  {peśalamapi khalavacanaṃ dahatitarāṃ mānasaṃ sattattvavidām /
            paruṣamapi sujanavākyaṃ malayajarasavat pramodayati //487//}
            <span class="it">(Govindaṭhakkura's Kāvyapradīpa)</span></p>
         
         
         <p>  {kauñcādriruddāmadṛṣaddṛḍhosau yanmārgaṇānargalaśātapāte /
            abhūnnavāmbhojadalābhijātaḥ sa bhārgavaḥ satyamapūrvasargaḥ //488//}
            <span class="it">(Govindaṭhakkura's Kāvyapradīpa)</span></p>
         
         
         <p>  {paricchedātītaḥ sakalavacanānāmaviṣayaḥ
            punarjanmanyasminnanubhavapathaṃ yo na gatavān /
            vivekapradhvaṃsādupacitamahāmohagahano
            vikāraḥ ko 'pyantarjaḍayati ca tāpaṃ ca kurute //489//}
            <span class="it">(Bhavabhūti's Mālatīmādhava 1.30)</span></p>
         
         
         <p>  {ayaṃ vārāmeko nilaya ita ratnākara iti
            śritosmābhistṛṣṇātaralitamanobhirjalanidhiḥ /
            ka evaṃ jānīte nijakarapuṭīkoṭaragataṃ
            kṣaṇādenaṃ tāmyattimimakaramāpāsyati muniḥ //490//}
            <span class="it">(Bhallaṭaśataka 108)</span></p>
         
         
         <p>  {samadamataṅgajamadajalanisyandataraṅgiṇīpariṣvaṅgāt /
            kṣititilaka tvayi taṭajuṣi śaṅkaracūḍāpagāpi kālindī //491//}
            <span class="it">(Govindaṭhakkura's Kāvyapradīpa)</span></p>
         
         
         <p class="bold">svabhāvoktistu ḍimbhādeḥ svakriyārūpavarṇanam // MKpr-K_111 //</p>
         
         
         <p>svayostadekāśrayoḥ / rūpaṃ varṇaḥ saṃsthānaṃ ca / udāharaṇam ----</p>
         
         
         <p>  {paścādaṅghrī prasārya trikanativitataṃ drāghayitvāṅgamuccair
            āsajyābhugnakaṇṭho mukhamurasi saṭāṃ dhūlidhūbhrāṃ vidhūya /
            ghāsagrāsābhilāṣādanavaratacalatprothatuṇḍasturaṅgo
            mandaṃ śabdāyamāno vilikhati śayanādutthitaḥ kṣmāṃ khureṇa //492//}
            <span class="it">(Bāṇa's Harṣacarita 3.5)</span></p>
         
         
         <p>//110-111//</p>
         
         
         <p class="bold">vyājastutirmukhe nindā stutirvā rūḍhiranyathā /</p>
         
         
         <p>vyājarūpā vyājena vā stutiḥ / krameṇodāharaṇam ----</p>
         
         
         <p>  {hitvā tvāmuparodhabandhyamanasāṃ manye na mauliḥ paro
            lajjāvarjanamantareṇa na ramāmanyatra saṃdṛśyate /
            yastyāgaṃ tanutetarāṃ mukhaśatairetyāśritāyāḥ śriyaḥ
            prāpya tyāgakṛtāvamānanamapi tvayyeva yasyāḥ sthitiḥ //493//}
            <span class="it">(Govindaṭhakkura's Kāvyapradīpa)</span></p>
         
         
         <p>  {he helājitabodhisattva vacasāṃ kiṃ vistaraistoyadhe
            nāsti tvatsadṛśaḥ paraḥ parahitādhāne gṛhītavrataḥ /
            tṛṣyatpānthajanopakāraghaṭanāvaimukhyalabdhāyaśo-
            bhāraprodvahane karoṣi kṛpayā sāhāyakaṃ yanmaroḥ //494//}
            <span class="it">(Kuntaka's Vakroktijīvita 1.90; Puñjarāja, Vākyapadīyaṭīkā 2.249)</span></p>
         
         
         <p class="bold">sā sahoktiḥ sahārthasya balādekaṃ dvivācakam // MKpr-K_112 //</p>
         
         
         <p>ekārthābhidhāyakamapi sahārthabalāt yat ubhayasyāpyavagamakaṃ sā sahoktiḥ / yathā</p>
         
         
         <p>  {saha diahaṇisāṃhi dīharā sāsadaṇḍā
            saha maṇivalayeṃhi bāhadhārā galanti /
            tuha suhaa vioe tīa ubbiggirīe
            saha a taṇuladāe dubbalā jīvidāsā //495//}
            
            <p>
                 [saha divasaniśābhirdīrghāḥ śvāsadaṇḍāḥ<br />
                 saha maṇibalayairvāṣpadhārā galanti /<br />
                 tava subhaga viyoge tasyā udvignāyāḥ<br />
                 saha ca tanulatayā durbalā jīvitāśā //]
               </p>
            <span class="it">(Rājaśekhara's Karpūramañjarī 2.9)</span></p>
         
         
         <p>śvāsadaṇḍādigataṃ dīrghatvādi śābdam divasaniśādigataṃ tu sahārthasāmarthyātpratipadyate
            //112//</p>
         
         
         <p class="bold">vinoktiḥ sā vinānyena yatrānyaḥ sanna netaraḥ /</p>
         
         
         <p>kvacidaśobhanaḥ kvacicchobhanaḥ / krameṇodāharaṇam ----</p>
         
         
         <p>  {arucirniśayā vinā śaśī śaśinā sāpi vinā mahattamaḥ /
            ubhayena vinā manobhavasphuritaṃ naiva cakāsti kāminoḥ //496//}
            <span class="it">(Govindaṭhakkura's Kāvyapradīpa)</span>
            {mṛgalocanayā vinā vicitracvyavahārapratibhāprabhāpragalbhaḥ /
            amṛtadyutisundarāśayo 'yaṃ suhṛdā tena vinā narendrasūnuḥ //497//}
            <span class="it">(Ruyyaka's Alaṅkārasarvasva 50)</span></p>
         
         
         <p class="bold">parivṛttirvinimayo yo 'rthānāṃ syātsamāsamaiḥ // MKpr-K_113 //</p>
         
         
         <p>parivṛttiralaṅkāraḥ / udāharaṇam ----</p>
         
         
         <p>  {latānāmetāsāmuditakusumānāṃ marudayaṃ
            mataṃ lāsyaṃ dattvā śrayati bhṛśamāmodamasamam /
            latāstvadhvanyānāmahaha dṛśamādaya sahasā
            dadatyādhivyādhibhramiruditamohavyatikaram //498//}
            <span class="it">(Govindaṭhakkura's Kāvyapradīpa)</span></p>
         
         
         <p>atra prathamerghe samena samasya dvitīye uttamene nyūnasya /</p>
         
         
         <p>  {nānāvidhapraharaṇairnṛpa saṃprahāre
            svīkṛtya dāruṇaninādavataḥ prahārān /
            dṛptārivīravisareṇa vasuṃdhareyaṃ
            nirvipralambhaparirambhavidhirvitīrṇā //499//}
            <span class="it">(Govindaṭhakkura's Kāvyapradīpa)</span></p>
         
         
         <p>atra nyūnenottamasya //113//</p>
         
         
         <p><span class="bold">pratyakṣā iva yadbhāvāḥ kriyante bhūtabhāvinaḥ /
               tadbhāvikaṃ ... </span></p>
         
         
         <p>bhūtāśca bhāvinaśceti dvandvaḥ / bhāvaḥ kaverabhiprāyo 'trāstīti bhāvikam / udāharaṇam
            ----</p>
         
         
         <p>  {āsīdañjanamatreti paśyāmi tava locane /
            bhāvibhūṣaṇasaṃbhārāṃ sākṣātkurve tavākṛtim //500//}
            <span class="it">(Bhallaṭaśataka 69)</span></p>
         
         
         <p>ādye bhūtasya dvitīye bhāvino darśanam //</p>
         
         
         <p class="bold">... kāvyaliṅgaṃ hetorvākyapadārthatā // MKpr-K_114 //</p>
         
         
         <p>vākyārthatā yathā</p>
         
         
         <p>  {vapuḥprādurbhāvādanumitamidaṃ janmani purā
            purāre na prāyaḥ kvacidapi bhavantaṃ praṇatavān /
            naman muktaḥ saṃpratyahamatanuragre 'pyanatibhāṅ
            maheśa kṣantavyaṃ tadidamaparādhadvayamapi //501//}
            <span class="it">(Subhāṣitaratnākara 36)</span></p>
         
         
         <p>anekapadārthatā yathā</p>
         
         
         <p>  {praṇayisakhī salīlaparihāsarasādhigatair
            lalitaśirīṣapuṣpahananairapi tāmyati yat /
            vapuṣi vadhāya tatra tava śastramupakṣipataḥ
            patatu śirasyakāṇḍayamadaṇḍa ivaiṣa bhujaḥ //502//}
            <span class="it">(Bhavabhūti's Mālatīmādhava 5.31)</span></p>
         
         
         <p>ekapadārthatā yathā</p>
         
         
         <p>  {bhasmoddhūlana bhadramastu bhavate rudrākṣamāle śubhaṃ
            hā sopānaparaṃparāṃ girisutākāntālayālaṅkṛtiṃ /
            adyārādhanatoṣitena vibhunā yuṣmatsaparyāsukhā-
            lokocchedini mokṣanāmani mahāmohe nidhīyāmahe //503//}
            <span class="it">(Govindaṭhakkura's Kāvyapradīpa)</span></p>
         
         
         <p>eṣu aparādhadvaye pūrvāparajanmanoranamanam bhujapāte śastropakṣepaḥ mahāmohe sukhāvalokoccheditvaṃ
            ca yathākramamuktarūpo hetuḥ //114//</p>
         
         
         <p class="bold">paryāyoktaṃ vinā vācyavācakatvena yadvacaḥ /</p>
         
         
         <p>vācyavācakabhāvavyatiriktenāvagamanavyāpāreṇa yat pratipādanaṃ tat paryāyeṇa bhaṅgyantareṇa
            kathanāt paryāyoktam / udāharaṇam ----</p>
         
         
         <p>  {yaṃ prekṣya cirarūḍhāpi nivāsaprītirujjhatā /
            madenairāvaṇamukhe mānena hṛdaye hareḥ //504//}
            <span class="it">(Meṇṭha,Hayagrīvavadham)</span></p>
         
         
         <p>atra airāvaṇaśakrau madamānamuktau jātāviti vyaṅgyamapi śabdenocyate / tena yadevocyate
            tadeva vyaṅgyam / yathā tu vyaṅgyaṃ na tathocyate / yathā gavi śukle calati dṛṣṭe
            {gauḥ śuklaścalati} iti vikalpaḥ / yadeva dṛṣṭaṃ tadeva vikalpayati na tu yathā dṛṣṭaṃ
            tathā /
            yato 'bhinnāsaṃsṛṣṭatvena dṛṣṭam bhedasaṃsargābhyāṃ vikalpayati //</p>
         
         
         <p><span class="bold">udāttaṃ vastunaḥ saṃpat ...</span></p>
         
         
         <p>saṃpat samṛddhiyogaḥ / yathā</p>
         
         
         <p>  {muktāḥ kelivisūtrahāragalitāḥ saṃmārjanībhirhṛtāḥ
            prātaḥ prāṅgaṇasīmni mantharacaladbālāṅghrilākṣāruṇāḥ /
            dūrāddāḍimabījaśaṅkitadhiṃyaḥ karṣanti kelīśukāḥ
            yadvidvadbhavaneṣu bhojanṛpatestat tyāgalīlāyitam //505//}
            <span class="it">(Ruyyaka's Alaṅkārasarvasva)</span></p>
         
         
         <p class="bold">... mahatāṃ copalakṣaṇam // MKpr-K_115 //</p>
         
         
         <p>upalakṣaṇamaṅgabhāvaḥ arthādupalakṣaṇīye 'rthe / udāharaṇam ----</p>
         
         
         <p>  {tadidamaraṇyaṃ yasmin daśarathavacanānupālanavyasanī /
            nivasan bāhusahāyaścakāra rakṣaḥkṣayaṃ rāmaḥ //506//}
            <span class="it">(Rudraṭa's Kāvyālaṅkāra 7.104)</span></p>
         
         
         <p>na cātra vīro rasaḥ tasyehāṅgatvāt //115//</p>
         
         
         <p><span class="bold">tatsiddhihetāvekasmin yatrānyattatkaraṃ bhavet /
               samuccayo 'sau ...</span></p>
         
         
         <p>tasya prastutasya kāryasya ekasmin sādhake sthite sādhakāntarāṇi yatra saṃbhavanti
            sa samuccayaḥ / udāharaṇam ----</p>
         
         
         <p>  {durvārāḥ smaramārgaṇāḥ priyatamo dūre manotyutsukaṃ
            gāḍhaṃ prema navaṃ vayotikaṭhināḥ prāṇāḥ kulaṃ nirmalam /
            strītvaṃ dhairyavirodhi manmathasuhṛt kālaḥ kṛtāntokṣamo
            no sakhyaścaturāḥ kathaṃ nu virahaḥ soḍhavya itthaṃ śaṭhaḥ //507//}
            <span class="it">(Śārṅgadharapaddhati)</span></p>
         
         
         <p>atra virahāsahatvaṃ smaramārgaṇā eva kurvanti / tadupari priyatamadūrasthityādi upāttam
            //</p>
         
         
         <p>eṣa eva samuccayaḥ sadyoge 'sadyoge sadasadyoge ca paryavasyatīti na pṛthak lakṣyate
            / tathāhi ----</p>
         
         
         <p>  {kulamamalinaṃ bhadrā mūrtirmatiḥ śrutiśālinī
            bhujabalamalaṃ sphītā lakṣmīḥ prabhutvamakhaṇḍitam /
            prakṛtisubhagā hyete bhāvā amībhirayaṃ jano
            vrajati sutarāṃ darpaṃ rājan ta eva tavāṅkuśāḥ //508//}
            <span class="it">(Bhoja's Sarasvatīkāṇṭhābharaṇa 5.368)</span></p>
         
         
         <p>atra satāṃ yogaḥ / uktodāharaṇe tvasatāṃ yogaḥ /</p>
         
         
         <p>  {śaśī divasadhūsaro galitayauvanā kāminī
            saro vigatavārikaṃ mukhamanakṣaraṃ svākṛteḥ /
            prabhurdhanaparāyaṇaḥ satatadurgataḥ sajjano
            nṛpāṅgaṇagataḥ khalo manasi sapta śalyāni me //509//}
            <span class="it">(Bhartṛhari's Nītiśataka 45)</span></p>
         
         
         <p>atra śaśini dhūsare śalye śalyāntarāṇīti śobhanāśobhanayogaḥ //</p>
         
         
         <p class="bold">... sa tvanyo yugapad yā guṇakriyāḥ // MKpr-K_116 //</p>
         
         
         <p>guṇau ca kriye ca guṇakriye ca guṇakriyāḥ / krameṇodāharaṇam ----</p>
         
         
         <p>  {vidalitasakalārikulaṃ tava balamidamabhavadā&amp;#8216;u vimalaṃ ca /
            prakhalamukhāni narādhipa malināni ca tāni jātāni //510//}
            <span class="it">(Rudraṭa's Kāvyālaṅkāra 7.28)</span></p>
         
         
         <p>  {ayamekapade tayā viyogaḥ prayayā copanataḥ suduḥsaho me /
            navavāridharodayādahobhirbhavitavyaṃ ca nirātapatvaramyaiḥ //511//}
            <span class="it">(Kālidāsa's Vikramorvaśīya 4.10)</span></p>
         
         
         <p>  {kaluṣaṃ ca tavāhiteṣvakasmātsitapaṅkeruhasodaraśri cakṣuḥ /
            patitaṃ ca mahīpatīndra teṣāṃ vapuṣi prasphuṭamāpadāṃ kaṭākṣaiḥ //512//}
            <span class="it">(Viśvanātha's Sāhityadarpaṇa 10.85)</span></p>
         
         
         <p>{dhunoti cāsiṃ tanute ca kīrtim} ityādeḥ {kṛpāṇapāṇiśca bhavān raṇakṣitau sasādhuvādāśca
            surāḥ surālaye} ityādeśca darśanāt {vyadhikaraṇe} iti {ekasmin deśe} iti ca na vācyam
            //116//</p>
         
         
         <p><span class="bold">ekaṃ krameṇānekasmin paryāyaḥ ...</span></p>
         
         
         <p>ekaṃ vastu krameṇānekasmin bhavati kriyate vā sa paryāyaḥ / krameṇodāharaṇam ----</p>
         
         
         <p>  {nanvāśrayasthitiriyaṃ tava kālakūṭa
            kenottarottaraviśiṣṭapadopadiṣṭā /
            prāgarṇavasya hṛdaye vṛṣalakṣmaṇo 'tha
            kaṇṭhedhunā vasasi vāci punaḥ khalānām //513//}
            <span class="it">(Bhallaṭaśataka 4)</span>
            yathā vā</p>
         
         
         <p>  {bimboṣṭa eva rāgaste tanvi pūrvamadṛśyata /
            adhunā hṛdaye 'pyeṣa mṛgaśāvākṣi lakṣyate //514//}
            <span class="it">(Padmagupta alias Parimala's Navasāhasāṅkacarita 6.60)</span></p>
         
         
         <p>rāgasya vastuto bhede 'pyekatayādhyavasitatvādekatvamaviruddham /</p>
         
         
         <p>  {taṃ tāṇa sirisahoararaaṇāharaṇammi hiaamekkarasaṃ /
            bimbāhare piāṇaṃ ṇivesiaṃ kusumabāṇeṇa //515//}
            
            <p>
                 [tatteṣāṃ śrīsahodararatnābharaṇe hṛdayamekarasam /<br />
                 vimbādhare priyāṇāṃ niveśitaṃ kusumabāṇena //]
               </p>
            <span class="it">(Ānandavardhana's Viṣamabāṇalīlā)</span></p>
         
         
         <p class="bold">... anyastato 'nyathā /</p>
         
         
         <p>anekamekasmin krameṇa bhavati kriyate vā so 'nyaḥ //</p>
         
         
         <p>krameṇodāharaṇam ----</p>
         
         
         <p>  {madhurimaruciraṃ vacaḥ khalānāmamṛtamaho prathamaṃ pṛthu vyanakti /
            atha kathayati mohahetumantargatamiva hālahalaṃ viṣaṃ tadeva //516//}
            <span class="it">(Śrivatsalāñchanācārya's Kāvyaparīkṣā 286)</span></p>
         
         
         <p>  {tadgehaṃ natabhitti mandiramidaṃ labdhāvakāśaṃ divaḥ
            sā dhenurjaratī nadamti kariṇāmetā ghanābhā ghaṭāḥ /
            sa kṣudro musaladhvaniḥ kalamidaṃ saṃgītakaṃ yoṣitām
            āścaryaṃ divasairdvijoyamiyatīṃ bhūmiṃ samāropitaḥ //517//}
            <span class="it">(Abhinavagupta's Dhvanyālokalocana 3.16)</span></p>
         
         
         <p>atra ekasyaiva hānopādānayoravivakṣitatvāt na parivṛttiḥ //</p>
         
         
         <p class="bold">anumānaṃ taduktaṃ yat sādhyasādhanayorvacaḥ // MKpr-K_117 //</p>
         
         
         <p>pakṣadharmānvayavyatirekitvena trirūpo hetuḥ sādhanam / dharmiṇi ayogavyavacchedo
            vyāpakasya sādhyatvam / yathā</p>
         
         
         <p>  {yatraitā laharīcalācaladṛśo vyāpārayanti bhruvaṃ
            yat tatraiva patanti saṃtatamamī marmaspṛśo mārgaṇāḥ /
            taccakrīkṛtacāpamañcitaśarapreṅkhatkaraḥ krodhano
            dhāvatyagrata eva śāsanadharaḥ satyaṃ sadāsāṃ smaraḥ //518//}
            <span class="it">(Ruyyaka's Alaṅkārasarvasva)</span></p>
         
         
         <p>sādhyasādhanyoḥ paurvāparyavikalpe ne kiñcidvaicitryamiti na tathā darśitam //117//</p>
         
         
         <p class="bold">viśeṣaṇairyatsākūtairuktiḥ parikarastu saḥ /</p>
         
         
         <p>arthādviśeṣyasya / udāharaṇam ----</p>
         
         
         <p>  {mahaujaso mānadhanā dhanārcitā
            dhanurbhṛtaḥ saṃyati labdhakīrtayaḥ /
            na saṃhatāstasya na bhedavṛttayah
            priyāṇi vāñchantyasubhiḥ samīhitum //519//}
            <span class="it">(Bhāravi's Kirātārjunīya 1.19)</span></p>
         
         
         <p>yadyapyuṣṭārthasya doṣatābhidhānāttannirākaraṇena puṣṭārthasvīkāraḥ kṛtaḥ tathāpyekaniṣṭhatvena
            bahunāṃ viśeṣaṇānāmevamupanyāse vaicitryam ityalaṅkāramadhye gaṇitaḥ //</p>
         
         
         <p class="bold">vyājoktiśchadmanodbhinnavasturūpanigūhanam // MKpr-K_118 //</p>
         
         
         <p>nigūḍhamapi vastuno rūpaṃ kathamapi prabhinnaṃ kenāpi vyapadeśena yadapahnūyate sā
            vyājoktiḥ /
            na caiṣāpahnutiḥ prakṛtāprakṛto 'bhayaniṣṭhasya sāmyasyehāsaṃbhavāt / udāharaṇam ----</p>
         
         
         <p>  {śailendrapratipādyamānagirijāhastopagūḍhollasad-
            romāñcādivisaṃṣṭhulākhilavidhivyāsaṅgabhaṅgākulaḥ /
            hā śaityaṃ tuhinācalasya karayorityūcivān sasmitaṃ
            śailāntaḥpuramātṛmaṇḍalagaṇairdṛṣṭo 'vatādvaḥ śivaḥ //520//}
            <span class="it">(Ruyyaka's Alaṅkārasarvasva)</span></p>
         
         
         <p class="bold">
            kiñcit pṛṣṭamapṛṣṭaṃ vā kathitaṃ yat prakalpate /<br />
            tādṛganyavyapohāya parisaṃkhyā tu sā smṛtā // MKpr-K_119 //
            </p>
         
         
         <p>pramānāntarāvagatamapi vastu śabdena pratipāditaṃ prayojanāntarābhāvāt sadṛśavastvanataravyavacchedāya
            yat paryavasyati sā bhavetparisaṃkhyā / atra ca kathanaṃ praśnapūrvakaṃ tadanyathā
            ca paridṛṣṭam /
            tathā ubhayatra vyapohyamānasya pratīyamānatā vācyatvaṃ ceti catvāro bhedāḥ // krameṇodāharaṇam
            ----</p>
         
         
         <p>  {kimāsevyaṃ puṃsāṃ savidhamanavadyaṃ dyusaritaḥ
            kimekānte dhyeyaṃ caraṇayugalaṃ kaustubhabhṛtaḥ /
            kimārādhyaṃ puṇyaṃ kiṃabhilaṣaṇīyaṃ ca karuṇā
            yadāsaktyā ceto niravadhivimuktyai prabha[v]ati //521//}
            <span class="it">(Ruyyaka's Alaṅkārasarvasva)</span></p>
         
         
         <p>  {kiṃ bhūṣaṇaṃ sudṛḍhamatra yaśo na ratnaṃ
            kiṃ kāryamāryacaritaṃ sukṛtaṃ na doṣaḥ /
            kiṃ cakṣurapratihataṃ dhiṣaṇā na netraṃ
            jānāti kastvadadaparaḥ sadasadvivekam //522//}
            <span class="it">(Viśvanātha's Sāhityadarpaṇa 10.82)</span></p>
         
         
         <p>  {kauṭilyaṃ kacanicaye karacaraṇādharadaleṣu rāgaste /
            kāṭhinyaṃ kucayugale taralatvaṃ nayanayorvasati //523//}
            <span class="it">(Rudraṭa's Kāvyālaṅkāra 7.81)</span></p>
         
         
         <p>  {bhaktirbhave na vibhave vyasanaṃ śāstre na yuvatikāmāstre /
            cintā yaśasi na vapuṣi prāyaḥ paridṛśyate mahatām //524//}
            <span class="it">(Ruyyaka's Alaṅkārasarvasva)</span>
            //119//</p>
         
         
         <p><span class="bold">yathottaraṃ cet pūrvasya pūrvasyārthasya hetutā /
               tadā kāraṇamālā syāt ... </span></p>
         
         
         <p>uttaramuttaraṃ prati yathottaram / udāharaṇam ----</p>
         
         
         <p>  {jitendriyatvaṃ vinayasya kāraṇaṃ guṇaprakarṣo vinayādavāpyate /
            guṇaprakarṣeṇa jano 'nurajyate janānurāgaprabhavā hi saṃpadaḥ //525//}
            <span class="it">(Vallabhadeva's Subhāṣitāvali ; Śrivatsalāñchanācārya's Kāvyaparīkṣā 162)</span></p>
         
         
         <p>  {hetumatā saha hetoravhidhānamabhedayo hetuḥ /}
            iti hetvalaṅkāro na lakṣitaḥ / āyurdhṛtamityādirūpo hyeṣa na bhūṣaṇatāṃ kadācidarhati
            vaicitryābhāvāt /</p>
         
         
         <p>  {aviralakamalavikāsaḥ sakalālimadaśca kokilānandaḥ /
            ramyo 'yameti saṃprati lokotkaṇṭhākaraḥ kālaḥ //526//}
            <span class="it">(Rudraṭa's Kāvyālaṅkāra 7.83)</span></p>
         
         
         <p>ityatra kāvyarūpatāṃ komalānuprāsamahimnaiva samāmnāsiṣurna punarhetvalaṅkārakalpanayeti
            pūrvoktakāvyaliṅgameva hetuḥ //</p>
         
         
         <p class="bold">... kriyayā tu parasparam // MKpr-K_120 //</p>
         
         
         <p><span class="bold">vastunorjanane 'nyonyam ...</span></p>
         
         
         <p>arthayorekakriyāmukhena parasparaṃ kāraṇatve sati anyonyanāmā alaṅkāraḥ / udāharaṇam
            ----</p>
         
         
         <p>  {haṃsāṇaṃ sarehiṃ sirī sārijjai aha sarāṇa haṃsehiṃ /
            aṇṇoṇṇaṃ via ee appāṇṇaṃ ṇavara garuanti //527//}
            
            <p>
                 [haṃsānāṃ sarobhiḥ śrīḥ sāryate atha sarasāṃ haṃsaiḥ /<br />
                 anyonyameva ete ātmānaṃ kevalaṃ garayanti //]
               </p>
            <span class="it">(Hāla's Gāthāsaptaśatī, Nirnaya Sagar Press. 953)</span></p>
         
         
         <p>atrobhayeṣānapi parasparajanakatā mithaḥ śrīsāratāsaṃpādanadvāreṇa //</p>
         
         
         <p class="bold">
            ... uttaraśrutimātrataḥ /<br />
            praśnasyonnayanaṃ yatra kriyate tatra vā sati // MKpr-K_121 //
            </p>
         
         
         <p class="bold">asakṛd yadasaṃbhāvyamuttaraṃ syāt taduttaram /</p>
         
         
         <p>prativacanopalambhādeva pūrvavākyaṃ yatra kalpyate tadekaṃ tāvaduttaram / udāharaṇam
            ----</p>
         
         
         <p>  {vāṇia_a hatthidantā kutto amhāṇa vagdhakittī a /
            jāva luliāla_amuhī dharammi parisakkae soṇhā //528//}
            
            <p>
                 [vāṇijaka hastidantāḥ kuto 'smākaṃ vyāghrakṛtayaśca /<br />
                 yāvat lulitālakamukhī gṛhe pariṣvakkate snuṣā //]
               </p>
            <span class="it">(Hāla's Gāthāsaptaśatī 951; Abhinavagupta's Dhvanyālokalocana 3.17)</span></p>
         
         
         <p>hastidantavyāghrakṛttīnāmahamarthī tāḥ mūlyena prayaccheti kreturvacanam amunā vākyena
            samunnīyata //</p>
         
         
         <p>na caitat kāvyaliṅgam uttarasya tādrūpyānupapatteḥ / nahi praśnasya prativacanaṃ janako
            hetuḥ / nāpīdamanumānam ekadharminiṣṭhatayā sādyasādhanayoranirdeśādityalaṅkārāntaramevottaraṃ
            sādhīyaḥ /
            praśnādanantaraṃ lokātikrāntagocaratayā yat asaṃbhāvyarūpaṃ prativacanaṃ syāt tat
            aparamuttaram / anayośca sakṛdupādāne na cārutāpratītirityasakṛdityuktam / udāharaṇam
            ----</p>
         
         
         <p>  {kā visamā devvagari kiṃ labdhaṃ jaṃ jaṇo guṇggāhī /
            kiṃ sokkhaṃ sukalattaṃ kiṃ dukkhaṃ jaṃ khalo lo_o //529//}
            
            <p>
                 [kā viṣamā daivagatiḥ kiṃ labdhavyaṃ yat jano guṇagrāhī /<br />
                 kiṃ saukhyaṃ sukalatraṃ kiṃ duḥkhaṃ yat khalo lokaḥ //]
               </p>
            <span class="it">(Hāla's Gāthāsaptaśatī, Nirnaya Sagar Press. 975)</span></p>
         
         
         <p>praśnaparisaṃkhyāyāmanyavyapohe eva tātparyam / iha tu vācye eva viśrāntirityanayorvivekaḥ
            //</p>
         
         
         <p class="bold">kuto 'pi lakṣitaḥ sūkṣmo 'pyartho 'nyasmai prakāśyate // MKpr-K_122 //</p>
         
         
         <p class="bold">dharmeṇa kenacid yatra tat sūkṣmaṃ paricakṣate /</p>
         
         
         <p>kuto 'pi ākārādiṅgitādvā sūkṣmastīkṣṇamatisaṃvedyaḥ //</p>
         
         
         <p>udāharaṇam --</p>
         
         
         <p>  {vaktrasyandisvedabinduprabandhairdṛṣṭvā bhinnaṃ kuṅkumaṃ kāpi kaṇṭhe /
            puṃstvaṃ tanvyā vyañjayantī vayasyā smitvā pāṇau khaḍgalekhāṃ lilekha //530//}
            <span class="it">(Ruyyaka's Alaṅkārasarvasva)</span></p>
         
         
         <p>atra ākṛtimavalokya kayāpi vitarkitaṃ puruṣāyitam asilatālekhanena vaidagdhyādabhivyaktimupanītam
            puṃsāmeva kṛpāṇapāṇitā yogyatvāt //</p>
         
         
         <p>yathā vā</p>
         
         
         <p>  {saṃketakālamanasaṃ viṭ.am jñātvā vidagdhayā /
            īṣannetrārpitākūtaṃ līlāpadmaṃ nimīlitam //531//}
            <span class="it">(Abhinavagupta's Dhvanyālokalocana 2.36)</span></p>
         
         
         <p>atra jijñāsitaḥ saṃketakālaḥ kayācidiṅgitamātreṇa vidito niśāsamayaśaṃsinā kamalanimīlanena
            līlayā pratipāditaḥ //</p>
         
         
         <p class="bold">uttarottaramutkarṣo bhavetsāraḥ parāvadhiḥ // MKpr-K_123 //</p>
         
         
         <p>paraḥ paryantabhāgaḥ avadhiryasya dhārādhirohitayā tatraivotkarṣasya viśrānteḥ / udāharaṇam
            ----</p>
         
         
         <p>  {rājye sāraṃ vasudhā vasudhāyāṃ puraṃ pure saudham /
            saudhe talpaṃ talpe varāṅganānaṅgasarvasvam //532//}
            <span class="it">(Rudraṭa's Kāvyālaṅkāra 7.97)</span>
            //123//</p>
         
         
         <p class="bold">
            bhinnadeśatayātyantaṃ kāryakāraṇabhūtayoḥ /<br />
            yugapaddharmayoryatra khyātiḥ sā syādasaṃgatiḥ // MKpr-K_124 //
            </p>
         
         
         <p>iha yaddeśaṃ karaṇaṃ taddeśameva kāryamutpadyamānaṃ dṛṣṭam yathā dhūmādi / yatra tu
            hetuphalarūpayorapi dharmayoḥ kenāpyatiśayena nānādeśatayā yugapadavabhāsanaṃ sā tayoḥ
            svabhāvotpannaparasparasaṃgatityāgāt asaṃgatiḥ / udāharaṇam ----</p>
         
         
         <p>  {jasse_a vaṇo tasse_a ve_aṇā bhaṇai taṃ jaṇo ali_aṃ /
            dantakkha_aṃ kavole bahu_e ve_aṇā savattīṇaṃ //533//}
            
            <p>
                 [yasyaiva vraṇastasyaiva vedanā bhaṇati tajjano 'līkam /<br />
                 dantakṣataṃ kapole vadhvāḥ vedanā sapatnīnām //]
               </p>
            <span class="it">(Hāla's Gāthāsaptaśatī 981)</span></p>
         
         
         <p>eṣā ca virodhabādhinī na virodhaḥ bhinnādharatayaiva dvayoriha virodhitāyāḥ pratibhāsāt
            / virodhe tu virodhitvam ekāśrayaniṣṭamanuktamapi paryavasitam apavādaviṣayaparihāreṇotsargasya
            vyavasthiteḥ / tathā caivaṃ nidarśitam //124//</p>
         
         
         <p class="bold">samādhiḥ sukaraṃ kāryaṃ kāraṇāntarayogataḥ /</p>
         
         
         <p>sādhanāntaropakṛtena kartrā yat akleśena kāryamārabdhaṃ samādhīyate sa samādhirnāma
            / udāharaṇam ----</p>
         
         
         <p>  {mānamasyā nirākartuṃ pādayorme patiṣyataḥ /
            upakārāya diṣṭyedamudīrṇaṃ ghanagarjitam //534//}
            <span class="it">(Daṇḍin's Kāvyādarśa 2.299)</span></p>
         
         
         <p class="bold">samaṃ yogyatayā yogo yadi saṃbhāvitaḥ kvacit // MKpr-K_125 //</p>
         
         
         <p>idamanayoḥ ślāghyamiti yogyatayā saṃbandhasya niyataviṣayamadhyavasānaṃ cettadā samam
            tat sadyoge 'sadyoge ca //</p>
         
         
         <p>udāharaṇam ----</p>
         
         
         <p>  {dhātuḥ śilpātiśayanikaṣasthānameṣā mṛgākṣī
            rūpe devo 'pyayamanupamo dattapatraḥ smarasya /
            jātaṃ daivātsadṛśamanayoḥ saṃgataṃ yat tadeta-
            cchṛṅgārasyopanatamadhunā rājyamekātapatram //535//}
            <span class="it">(Govindaṭhakkura's Kāvyapradīpa)</span></p>
         
         
         <p>  {citraṃ citraṃ bata bata mahaccitrametadvicitraṃ
            jāto daivāducitaracanāsaṃvidhātā vidhātā /
            yannimbānāṃ pariṇataphalasphītirāsvādanīyā
            yaccaitasyāḥ kavalanakalākovidaḥ kākalokaḥ //536//}
            <span class="it">(Ruyyaka's Alaṅkārasarvasva)</span></p>
         
         
         <p class="bold">
            kvacidyadativaidharmyānna śleṣo ghaṭanāmiyāt /<br />
            kartuḥ kriyāphalāvāptirnaivānarthaśca yadbhavet // MKpr-K_126 //
            </p>
         
         
         <p class="bold">
            guṇakriyābhyāṃ kāryasya kāraṇasya guṇakriye /<br />
            krameṇa ca viruddhe yat sa eṣa viṣamo mataḥ // MKpr-K_127 //
            </p>
         
         
         <p>dvayoratyantavilakṣaṇatayā yat anupapadyamānatayaiva yogaḥ pratīyate (1) yacca kiñcidārabhamāṇaḥ
            kartā kriyāyāḥ praṇāśāt na kevalamabhīṣṭaṃ yat phalaṃ na labhet yāvadaprārthitamapyanarthaṃ
            viṣayamāsādayet (2) tathā satyapi kāryasya kāraṇarūpānukāre tat tayorguṇau kriye ca
            parasparaṃ viruddhatāṃ vrajataḥ (3/4) sa samaviparyayātmā catūrūpo viṣamaḥ //</p>
         
         
         <p>krameṇodāharaṇam ----</p>
         
         
         <p>  {śirīṣādapi mṛdvaṅgī kveyamāyatalocanā /
            ayaṃ kva ca kukūlāgnikarkaśo madanānalaḥ //537//}
            <span class="it">(Padmagupta's Navasāhasāṅkacarita 1.28)</span></p>
         
         
         <p>  {siṃhikāsutasaṃtrastaḥ śaśaḥ śītāṃśumāśritaḥ /
            jagrase sāśrayaṃ tatra tamanyaḥ siṃhikāsutaḥ //538//}
            <span class="it">(Śrivatsalāñchanācārya's Kāvyaparīkṣā 303)</span></p>
         
         
         <p>  {sadyaḥkarasparśamavāpya citraṃ raṇe raṇe yasya kṛpāṇalekhā /
            tamālanīlā śaradindupāṇḍu yaśastrilokyābharaṇaṃ prasūte //539//}
            <span class="it">(Padmagupta's Navasāhasāṅkacarita 1.62)</span></p>
         
         
         <p>  {ānandamamandamimaṃ kuvalayadalalocane dadāsi tvam /
            virahastvayaiva janitastāpayatitarāṃ śarīraṃ me //540//}
            <span class="it">(Rudraṭa's Kāvyālaṅkāra 9.47)</span></p>
         
         
         <p>atrānandadānaṃ śarīratāpena virudhyate /
            evam</p>
         
         
         <p>  {vipulena sāgaraśayasya kukṣiṇā bhuvanāni yasya papire yugakṣaye /
            madavibhramāsakalayā pape punaḥ sa purastriyaikatamayaikayā dṛśā //541//}
            <span class="it">(Māgha's Siśupālavadha 13.40)</span></p>
         
         
         <p>ityādāvapi viṣamatvaṃ yathāyogabhavagantavyam //127//</p>
         
         
         <p class="bold">
            mahatoryanmahīyāṃsāvāśritāśrayayoḥ kramāt /<br />
            āśrayāśrayiṇau syātāṃ tanutve 'pyadhikaṃ tu tat // MKpr-K_128 //
            </p>
         
         
         <p>āśritam ādheyam āśrayastadādhāraḥ / tayormahatorapi viṣaye tadapekṣayā tanū apyāśrayāśrayiṇau
            prastutavastuprakarṣaviavkṣayā yathākramaṃ yat adhikataratāṃ vrajataḥ / tadidaṃ dvividham
            adhikaṃ nāma /
            krameṇodāharaṇam ----</p>
         
         
         <p>  {aho viśālaṃ bhūpāla bhuvanatritayodaram /
            māti mātumaśakyo 'pi yaśorāśiryadatra te //542//}
            <span class="it">(Daṇḍin's Kāvyādarśa 2.297)</span></p>
         
         
         <p>  {yugāntakālapratisaṃhṛtātmano jaganti yasyāṃ savikāśamāsata /
            tanau manustatra na kaiṭabhadviṣastapodhanābhyāgamasaṃbhavā mudaḥ //543//}
            <span class="it">(Māgha's Siśupālavadha 1.23)</span>
            //128//</p>
         
         
         <p class="bold">
            pratipakṣamaśaktena pratikartuṃ tiraskriyā /<br />
            yā tadīyasya tatstutyai pratyanīkaṃ taducyate // MKpr-K_129 //
            </p>
         
         
         <p>nyakkṛtiparamapi vipakṣaṃ sākṣānnirasitumaśaktena kenāpi yat tameva pratipakṣamutkarṣayituṃ
            tadāśritasya tiraskaraṇam tat anīkapratinidhitulyatvāt pratyanīkamabhidhīyate / yathā
            anīke abhiyojye tatpratinidhībhūtamaparaṃ mūḍhatayā kenacidabhiyujyate tatheha pratiyogini
            vijeye tadīyonyo vijīyate ityarthaḥ / udāharaṇam ----</p>
         
         
         <p>  {tvaṃ vinirjitamanobhavarūpaḥ sā ca sundara bhavatyanuraktā /
            pañcabhiryugapadeva śaraistāṃ tāpayatyanuśayādiva kāmaḥ //544//}
            <span class="it">(Śrivatsalāñchanācārya's Kāvyaparīkṣā 306)</span></p>
         
         
         <p>yathā vā</p>
         
         
         <p>  {yasya kiñcidapakartumakṣamaḥ kāyanigrahagṛhītavigrahaḥ /
            kāntavaktrasadṛśākṛtiṃ kṛtī rāhurindumadhunāpi bādhate //545//}
            <span class="it">(Māgha's Siśupālavadha 14.78)</span></p>
         
         
         <p>indoratra tadīyatā saṃbandhisaṃbandhāt //129//</p>
         
         
         <p class="bold">
            samena lakṣmaṇā vastu vastunā yannigūhyate /<br />
            nijenāgantunā vāpi tanmīlitamiti smṛtam // MKpr-K_130 //
            </p>
         
         
         <p>sahajam āgantukaṃ vā kimapi sādhāraṇaṃ yat lakṣaṇam taddvāreṇa yat kiñcit kenacidvastu
            vastusthityaiva valīyastayā tirodhīyate tat mīlitamiti dvidhā smaranti //</p>
         
         
         <p>  {apāṅgatarale dṛśau madhuravakravarṇāgiro
            vilāsabharamantharā gatiratīva kāntaṃ mukham /
            iti sphuritamaṅgake mṛgadṛśaḥsvato līlayā
            tadatra na madodayaḥ kṛtapado 'pi saṃlakṣyate //546//}
            <span class="it">(Govindaṭhakkura's Kāvyapradīpa)</span></p>
         
         
         <p>atra dṛktaralatādikamaṅgasya liṅgaṃ svābhāvikaṃ sādhāraṇaṃ ca mahodayena tatrāpyetasya
            darśanāt /</p>
         
         
         <p>  {ye kandarāsu nivasanti sadā himādres
            tvatpātaśaṅkitadhiyo vivaśā dviṣaste /
            apyaṅgamutpulakamudvahatāṃ sakampaṃ
            teṣāmaho bata bhiyāṃ na budho 'pyabhijñaḥ //547//}
            <span class="it">(Ruyyaka's Alaṅkārasarvasva)</span></p>
         
         
         <p>atra tu sāmarthyādavasitasya śaityasya āgantukatvāttatprabhavayorapi kampapulakayostādrūpyaṃ
            samānatā ca bhayeṣvapi tayorupalakṣitatvāt //130//</p>
         
         
         <p class="bold">
            sthāpyatepohyate vāpi yathāpūrvaṃ paraṃ param /<br />
            viśeṣaṇatayā yatra vastu saikāvalī dvidhā // MKpr-K_131 //
            </p>
         
         
         <p>pūrvaṃ pūrvaṃ prati yathottarasya vastuno vīpsayā viśeṣaṇabhāvena yat sthāpanaṃ niṣedho
            vā saṃbhavati sā dvidhā budhairekāvalī bhaṇyate / krameṇodāharaṇam ----</p>
         
         
         <p>  {purāṇi yasyāṃ savarāṅganāni varāṅganā rūpapuraskṛtāṅgyaḥ /
            rūpaṃ samunmīlitasadvilāsamastraṃ vilāsaḥ kusumāyudhasya //548//}
            <span class="it">(Padmagupta's Navasāhasāṅkacarita 1.22)</span></p>
         
         
         <p>  {na tajjalaṃ yanna sucārupaṅkajaṃ
            napaṅkajaṃ tad yadalīnaṣaṭpadam /
            ca ṣaṭpado 'sau kalaguñjito na yo
            na guñjitaṃ tanna jahāra yanmanaḥ //549//}
            <span class="it">(Bhaṭṭikāvya 2.19)</span></p>
         
         
         <p>pūrvatra purāṇāṃ varāṅganāḥ tāsāmaṅgaviśeṣaṇamukhena rūpam tasya vilāsāḥ teṣāmapyastramityamunā
            krameṇa viśeṣaṇaṃ vidhīyate / uttaratra pratiṣedhe 'pyevaṃ yojyam //131//</p>
         
         
         <p><span class="bold">yathānubhavamarthasya dṛṣṭe tatsadṛśe smṛtiḥ /
               smaraṇaṃ ...</span></p>
         
         
         <p>yaḥ padārthaḥ kenacidākāreṇa niyataḥ yadā kadācit anubhūto 'bhūt sa kālāntare smṛtipratibodhādhāyini
            tatsamāne vastuni dṛṣṭe sati yat tathaiva smaryate tat bhavet smaraṇam / udāharaṇam
            ----</p>
         
         
         <p>  {nimnanābhikuhareṣu yadambhaḥ plāvitaṃ caladṛśāṃ laharībhiḥ /
            tadbhavaiḥ kuharutaiḥ suranāryaḥ smāritā suratakaṇṭharutānām //550//}
            <span class="it">(Śrivatsalāñchanācārya's Kāvyaparīkṣā 310)</span></p>
         
         
         <p>yathā vā</p>
         
         
         <p>  {karajuagahiajasoātthaṇamuhaviṇivesiāharapuḍassa /
            samariapañcajaṇṇassa ṇamaha kaṇhassa romāñcaṃ //551//}
            
            <p>
                 [karayugagṛhītayaśodāstanamukhaviniveśitādharapuṭasya /<br />
                 saṃsmṛtapāñcajanyasya namata kṛṣṇasya romāñcam //]
               </p>
            <span class="it">(Hāla's Gāthāsaptaśatī 974)</span></p>
         
         
         <p class="bold">... bhrāntimānanyasaṃvittattulyadarśane // MKpr-K_132 //</p>
         
         
         <p>taditi anyat aprākaraṇikaṃ nirdiśyate / tena samānam arthādiha prākaraṇikam āśrīyate
            / tasya tathāvidhasya dṛṣṭau satyāṃ yat aprākaraṇikatayā saṃvedanaṃ sa bhrāntimān
            /
            na caiṣa rūpakaṃ prathamātiśayoktirvā tatra vastuto bhramasyābhāvāt iha ca, arthānugamanena
            saṃjñāyāḥ pravṛtteḥ tasya spaṣṭameva pratipannatvāt / udāharaṇam ----</p>
         
         
         <p>  {kapāle mārjāraḥ paya iti karān leḍhi śaśinas
            tarucchidraprotān bisamiti karī saṃkalayati /
            ratānte talpasthān harati vanitāpyaṃśukamiti
            prabhāmattaścandro jagadidamaho viplavayati //552//}
            <span class="it">(Bhoja's Sarasvatīkāṇṭhābharaṇa 3.38 ; Subhāṣitaratnākara 905)</span></p>
         
         
         <p class="bold">
            ākṣepa upamānasya pratīpamupameyatā /<br />
            tasyaiva yadi vā kalpyā tiraskāranibandhanam // MKpr-K_133 //
            </p>
         
         
         <p>asya dhuraṃ sutarāmupameyameva voḍhuṃ prauḍhamiti kaimarthyena yat upamānamākṣipyate
            yadapi tasyaivopamānatayā prasiddhasya upamānāntaravivakṣayānādarārthamupameyabhāvaḥ
            kalpyate tat upameyasyopamānapratikūlavartitvāt ubhyarūpaṃ pratīpam / krameṇodāharaṇam
            ----</p>
         
         
         <p>  {lāvaṇyaukasi sapratāpagarimaṇyagresare tyāgināṃ
            deva tvayyavanībharakṣamabhuje niṣpādite vedhasā /
            induḥ kiṃ ghaṭitaḥ kimeṣa vihitaḥ pūṣā kimutpāditaṃ
            cintāratnamado mudhaiva kimamī sṛṣṭāḥ kulakṣmābhṛtaḥ //553//}
            <span class="it">(Govindaṭhakkura's Kāvyapradīpa)</span></p>
         
         
         <p>  {e ehi dāva sundari kaṇṇaṃ dāūṇa suṇasu vaaṇijjaṃ /
            tujjha muheṇa kisoari cando uamijjai jaṇeṇa //554//}
            
            <p>
                 [ayi ehi tāvat sundari karṇandattvā śṛṇuṣva vacanīyam /<br />
                 tava mukhena kṛśodari candra upamīyate janena //]
               </p>
            <span class="it">(Hāla's Gāthāsaptaśatī 972)</span></p>
         
         
         <p>atra mukhenopamīyamānasya śaśinaḥ svalpataraguṇatvāt upamityaniṣpattyā 'va_aṇijjaṃ';
            iti vacanīyapadābhivyaṅgyastiraskāraḥ /</p>
         
         
         <p>kkacittu niṣpannaivopamitikriyā anādaranibandhanam / yathā</p>
         
         
         <p>  {garvamasaṃvāhyamimaṃ locranayugalena kiṃ vahasi mugdhe /
            santīdṛśāni diśi diśi sarassu nanu nīlanalināni //555//}
            <span class="it">(Rudraṭa's Kāvyālaṅkāra 8.78)</span></p>
         
         
         <p>ihopameyīkaraṇamevotpalānāmanādaraḥ /
            anayaiva rītyā yat asāmānyaguṇayogāt nopamānabhāvamapi anubhūtapūrvi tasya tatkalpanāyāmapi
            bhavati pratīpamiti pratyetavyam / yathā</p>
         
         
         <p>  {ahameva guruḥ sudāruṇānām
            iti hālāhala tāta mā sma dṛpyaḥ /
            nanu santi bhavādṛśāni bhūyo
            bhuvanesmin vacanāni durjanānām //556//}
            <span class="it">(Govindaṭhakkura's Kāvyapradīpa)</span></p>
         
         
         <p>atra hālāhalasyopamānatvamasaṃbhāvyamevopanibaddham //</p>
         
         
         <p class="bold">
            prastutasya yadanyena guṇasāmyavivakṣayā /<br />
            aikātmyaṃ badhyate yogāttatsāmānyamiti smṛtam // MKpr-K_134 //
            </p>
         
         
         <p>atādṛśamapi tādṛśatayā vivakṣituṃ yat aprastutārthena saṃpṛktamaparityaktanijaguṇameva
            tadekātmatayā nibadhyate tat samānaguṇanibandhanāt sāmānyam / udāharaṇam ----</p>
         
         
         <p>  {malayajarasaviliptanavo navahāralatāvibhūṣitāḥ
            sitataradantapatra kṛtavaktraruco rucirāmalāṃśukāḥ /
            śaśabhṛti vitatadhāmni dhavalayati dharāmavibhāvyatāṃ gatāḥ /
            priyavasatiṃ prayānti sukhameva nirastabhiyo 'bhisārikāḥ //557//}
            <span class="it">(Vāmana's Kāvyālaṅkārasūtravṛtti 4,3.10)</span></p>
         
         
         <p>atra prastutatadanyayoranyūnānatiriktatayā nibaddhaṃ dhavalatvamekātmatāhetuḥ / ata
            eva pṛthagbhāvena na tayorupalakṣaṇam / yathā vā</p>
         
         
         <p>  {vetratvacā tulyarucāṃ cadhūnāṃ karṇāgrato gaṇḍatalāgatāni /
            bhṛṅgā sahelaṃ yadi nāpatiṣyan kovedayiṣyannavacampakāni //558//}
            <span class="it">(Śrivatsalāñchanācārya's Kāvyaparīkṣā 311)</span></p>
         
         
         <p>atra nimittāntarajanitāpi nānātvapratītiḥ prathamapratipannamabhedaṃ na vyudsitumutsahate
            pratītatvāttasya pratīteśca bādhāyogāt //</p>
         
         
         <p class="bold">
            vinā prasiddhamādhāramādheyasya vyavasthitiḥ /<br />
            ekātmā yagapaddṛttirekasyānekagocarā // MKpr-K_135 //
            </p>
         
         
         <p class="bold">
            anyat prakurvataḥ kāryamaśakyasyānyavastunaḥ /<br />
            tathaiva karaṇaṃ ceti viśeṣastrividhaḥ smṛtaḥ // MKpr-K_136 //
            </p>
         
         
         <p>prasiddhārdhaparihāreṇa yat ādheyasya viśiṣṭā sthitirabhidhīyate sa prathamo viśeṣaḥ
            /
            udāharaṇam ----</p>
         
         
         <p>  {divamapyupayātānāmākalpamanalpaguṇagaṇā yeṣām /
            ramayanti jaganti giraḥ kathamiha kavayo na te vandyāḥ //559//}
            <span class="it">(Rudraṭa's Kāvyālaṅkāra 9.6)</span></p>
         
         
         <p>evamapi vastu yat ekenaiva svabhāvena yugapadanekatra vartate sa dvitīyaḥ / udāharaṇam
            ----</p>
         
         
         <p>  {sā vasai tujjha hiae sā ccia acchīsu sā a vaaṇesu /
            ahmārisāṇa sundara osāso kattha pāvāṇaṃ //560//}
            
            <p>
                 [sā vasati tava hṛdaye saivākṣiṣu sā ca vacaneṣu /<br />
                 asmādṛśīnāṃ sundara avakāśaḥ kutra pāpānām //]
               </p>
            <span class="it">(Hāla's Gāthāsaptaśatī 947)</span></p>
         
         
         <p>yadyapi kiñcidrabhasena ārabhamāṇastenaiva yatnenāśakyamapi kāryāntaramārabhate soparo
            viśeṣaḥ / udāharaṇam ----</p>
         
         
         <p>  {sphuradadbhutarūpamutpratāpajvalanaṃ tvāṃ sṛjatānavadyavidyam /
            vidhinā sasṛje navo manobhūrbhuvisatyaṃ savitā vṛhaspatiśca //561//}
            <span class="it">(Śrivatsalāñchanācārya's Kāvyaparīkṣā 315)</span></p>
         
         
         <p>yathā vā</p>
         
         
         <p>  {gṛhiṇī sacivaḥ sakhī mithaḥ priyaśiṣyā lalite kalāvidhau /
            karuṇāvimukhena mṛtyunā haratā tvāṃ bata kiṃ na me hṛtam //562//}
            <span class="it">(Kālidāsa's Raghuvaṃśa 8.67)</span></p>
         
         
         <p>sarvatra evaṃvidhaviṣaye 'tiśayoktireva prāṇatvenāvatiṣṭhate tāṃ vinā prāueṇālaṅkāratvāyogāt
            / ata evoktam
            
            <p>
                 {saiṣā sarvatra vakroktiranayārtho vibhāvyate /<br />
                 yatnosyāṃ kavinā kāryaḥ ko 'laṅkāro 'nayā vinā //} iti //
               </p>
         </p>
         
         
         <p class="bold">
            svamutsṛjya guṇaṃ yogādatyujjvalaguṇasya yat /<br />
            vastu tadguṇatāmeti bhaṇyate sa tu tadguṇaḥ // MKpr-K_137 //
            </p>
         
         
         <p>vastu tiraskṛtanijarūpaṃ kenāpi samīpagatena praguṇayā svaguṇasaṃpadoparaktaṃ tatpratibhāsameva
            yatsamāsādayati sa tadguṇaḥ / tasyāprakṛtasya guṇotrāstīti / udāharaṇam ----</p>
         
         
         <p>  {vibhinnavarṇā garuḍāgrajena sūryasya rathyāḥ paritaḥ sphurantyā /
            ratnaiḥ punaryatra rucā rucaṃ svāmāninyire vaṃśakarīranīlaiḥ //563//}
            <span class="it">(Māgha's Siśupālavadha, Nirnaya Sagar Press. 4.14)</span></p>
         
         
         <p>atra ravituragāpekṣayā garuḍāgrajasya tadapekṣayā ca harinmaṇīnāṃ praguṇavarṇatā //137//</p>
         
         
         <p class="bold">tadrūpānanuhāraścedasya tat syādatadguṇaḥ /</p>
         
         
         <p>yadi tu tadīyaṃ varṇaṃ saṃbhavantyāmapi yogyatāyām idaṃ nyūnaguṇaṃ na gṛhaṇīyāt tadā
            bhavedatadguṇo nāma / udāharaṇam ----</p>
         
         
         <p>  {dhavalosi jahavi sundara taha vi tue majjha rañjiaṃ hiaaṃ /
            rāabharievi hiae suhaa ṇihitto ṇa rattosi //564//}
            
            <p>
                 [dhvalo 'si yadyapi sundara tathāpi tvayā mama rañjitaṃ hṛdayam /<br />
                 rāgabharite 'pi hṛdaye subhaga nihito na rakto 'si //]
               </p>
            <span class="it">(Hāla's Gāthāsaptaśatī [665,7-64])</span></p>
         
         
         <p>atrātiraktenāpi manasā saṃyukto na raktatāmupagata ityatadguṇaḥ /</p>
         
         
         <p>kiñca taditi aprakṛtam asyeti ca prakṛtamatra nirdiśyate / tena yat aprakṛtasya rūpaṃ
            prakṛtena kutp'pi nimittāt nānuvidhīyate so 'tadaguṇa ityapi pratipattavyam / yathā</p>
         
         
         <p>  {gāṅgamambu sitamambu yāmunaṃ kajjalābhamubhayatra majjataḥ /
            rājahaṃsa tava saiva śubhratā cīyate na ca na cāpacīyate //565//}
            <span class="it">(Ruyyaka's Alaṅkārasarvasva)</span></p>
         
         
         <p class="bold">yadyathā sādhitaṃ kenāpyapareṇa tadanyathā // MKpr-K_138 //</p>
         
         
         <p class="bold">tathaiva yadvidhīyeta sa vyāghāta iti smṛtiḥ /</p>
         
         
         <p>yenopāyena yat ekenopakalpitam tasyānyena jigīṣutayā tadupāyakameva yat anyathākaraṇam
            sa sādhitavastuvyāhatitetutvāt vyāghātaḥ / udāharaṇam ----</p>
         
         
         <p>  {dṛśā dagdhaṃ manasijaṃ jīvayanti dṛśaiva yāḥ /
            virūpākṣasya jayinīstāḥ stuve vāmalocanāḥ //566//}
            <span class="it">(Rājaśekhara's Viddhaśālabhañjikā 1.4)</span></p>
         
         
         <p class="bold">seṣṭā saṃsṛṣṭireteṣāṃ bhedena yadiha sthitiḥ // MKpr-K_139 //</p>
         
         
         <p>eteṣāṃ samanantaramevoktasvarūpāṇāṃ yathāsaṃbhavananyonyanirapekṣatayā yat ekatra
            śabdabhāge eva arthaviṣaye eva ubhayatrāpi vā avasthānam sā ekārthasamavāyasvabhāvā
            saṃsṛṣṭiḥ /
            tatra śabdālaṅkārasaṃsṛṣṭiryathā</p>
         
         
         <p>  {vadanasaurabhalobhaparibhramadbhramarasaṃbhramasaṃbhṛtaśobhayā /
            calitayā vidadhe kalamekhalākalakalolakaloladṛśānyayā //567//}
            <span class="it">(Māgha's Siśupālavadha 6.14)</span></p>
         
         
         <p>arthālaṅkārasaṃsṛṣṭistu</p>
         
         
         <p>  {limpatīva tamoṅgāni varṣatīvāñjanaṃ nabhaḥ /
            asatpuruṣaseveva dṛṣṭirviphalatāṃ gatā //568[=417]//}
            <span class="it">(Śūdraka's Mṛcchakaṭikā 1.32)</span></p>
         
         
         <p>pūrvatra parasparanirapekṣau yamakānuprāsau saṃsṛṣṭiṃ prayojayataḥ uttaratra tu tathāvidhe
            upamotprekṣe /
            śabdārthālaṅkārayostu saṃsṛṣṭiḥ /</p>
         
         
         <p>  {so ṇatthi ettha gāme jo e_aṃ mahamahantalā_aṇṇaṃ /
            taruṇāṇa hiaalūḍiṃ parisakkantīṃ ṇivāre_i //569//}
            [sa nāstyatra grāme ya enāṃ mahamahāyamānalāvaṇyām /
            taruṇānāṃ hṛdayaluṇṭhākiṃ pariṣvakkamāṇāṃ nivārayati /]
            <span class="it">(Hāla's Gāthāsaptaśatī 997)</span></p>
         
         
         <p>atrānuprāso rūpakaṃ cānyonyānapekṣe / saṃsargaśca tayorekatra vākye chandasi vā samavetatvāt
            //139//</p>
         
         
         <p class="bold">aviśrāntijuṣāmātmanyaṅgāṅgitvaṃ tu saṃkaraḥ /</p>
         
         
         <p>ete eva yatrātmani anāsāditasvatantrabhāvāḥ prasparam anugrāhyānugrāhakatāṃ dadhati
            sa eṣāṃ saṃkīryamāṇasvarūpatvāt saṃkaraḥ / udāharaṇam ----</p>
         
         
         <p>  {ātte sīmantaratne marakatini hṛte hematāṭaṅkapatre
            luptāyāṃ mekhalāyāṃ jhaṭiti maṇitulākoṭiyugme gṛhīte /
            śoṇaṃ bimboṣṭhakāntyā tvadarimṛgadṛśāmitvarīṇāmaraṇye
            rājan guñjāphalānāṃ sraja iti śabarā naiva hāraṃ haranti //570//}
            <span class="it">(Govindaṭhakkura's Kāvyapradīpa)</span></p>
         
         
         <p>atra tadguṇamapekṣya bhrāntimatā prādurbhūtam tadāśrayeṇa ca tadguṇaḥ sacetasāṃ prabhūtacamatkṛtinimittamityanayoraṅgāṅgibhāvaḥ
            / yathā vā</p>
         
         
         <p>  {jaṭābhābhirbhābhiḥ karadhṛtakalaṅkākṣavalayo
            viyogivyāpatteriva kalitavairāgyaviśadaḥ /
            paripreṅkhattārāparikarakapālāṅkitatale
            śaśī bhasmāpāṇḍuḥ pitṛvana iva vyomni carati //571//}
            <span class="it">(Govindaṭhakkura's Kāvyapradīpa)</span></p>
         
         
         <p>upamā rūpakam utprekṣā śleṣaśceti catvāro 'tra pūrvavat aṅgāṅgitayā pratīyante /
            kalaṅka evākṣavalayamiti rūpakaparigrahe karadhṛtatvameva sādhakapramāṇatāṃ pratipadyate
            / asya hi rūpakatve tirohitakalaṅkarūpam akṣavalayameva mukhyatayāvagamyate tasyaiva
            ca karagrahaṇayogyatāyāṃ sārvatrikī prasiddhiḥ / śleṣacchāyayā tu kalaṅgasya kalaṅkasya
            mūrtyaiva udvahanāt / kalaṅko 'kṣavalayamiveti tu, upamāyāṃ
            kalaṅkasya, utkaṭatayā pratipattiḥ / na cāsya karadhṛtatvaṃ tattvatostīti mukhye 'pyupacāra
            eva śaraṇaṃ syāt /
            evaṃrūpaśca saṃkaraḥ śabdālaṅkārayorapi paridṛśyate / yathā</p>
         
         
         <p>  {rājati taṭīyamabhihatadānavarāsātipātisārāvanadā /
            gajatā ca yūthamviratadānavarā sātipāti sārā vanadā //572//}
            <span class="it">(Ratnākara's Haravijaya 5.137)</span></p>
         
         
         <p>atra yamakāmanulomapratilomaśca citrabhedaḥ pādadvayagate parasparāpekṣe /</p>
         
         
         <p class="bold">ekasya ca grahe nyāyadoṣābhāvādaniścayaḥ // MKpr-K_140 //</p>
         
         
         <p>dvayorbahūnāṃ vā alaṅkārāṇāmekatra samāveśe 'pi virodhāt na yatra yugapadavasthānam
            na caikatarasya parigrahe sādhakam taditarasya vā parihāre bādhakamasti yenaikatara
            eva parigṛhyate sa niścayābhāvārūpo
            dvitīyaḥ saṃkaraḥ samuccayena saṃkarasyaivākṣepāt / udāharaṇam ----</p>
         
         
         <p>  {jaha gahiro jaha raaṇaṇivbharo jaha a ṇimmalacchāo /
            taha kiṃ vihiṇā eso sarasavāṇīo jalaṇihī ṇa kio //573//}
            
            <p>
                 [yathā gabhīro yathā ratnanirbharo yathā ca nirmalacchāyaḥ /<br />
                 tathā kiṃ vidhinā eṣa sarasapānīyo jalanidhirna krṭaḥ //]
               </p>
            <span class="it">(Hāla's Gāthāsaptaśatī 976)</span></p>
         
         
         <p>atra samudre prastute viśeṣaṇasāmyādaprastutārthapratīteḥ kimasau samāsoktiḥ kim abdheraprastutasya
            mukhena kasyāpi tatsamaguṇatayā prastutasya pratīteḥ iyamaprastutapraśaṃsā iti saṃdehaḥ
            / yathā vā</p>
         
         
         <p>  {nayanānandadāyīndorbimbametatprasīdati /
            adhunāpi niruddhāśamaviśīrṇamidaṃ tamaḥ //574//}
            <span class="it">(Kṣemendra's Aucityavicāracarcā)</span></p>
         
         
         <p>atra kiṃ kāmasyoddīpalaḥ kālo vartate iti bhaṅgyantareṇābhidhānāt paryāyoktam / uta
            vadanasyendubimbatayā adhyavasānāt atiśayoktiḥ kiṃ vā / etaditi vaktraṃ nirdiśya tadrūpāropavaśāt
            rūpakam / athavā tayoḥ samuccayavivakṣāyāṃ dīpakam /athavā tulyayogitā / kimu pradoṣasamaye
            viśeṣaṇasāmyādānanasyāvagatau samāsoktiḥ / āhosvit mukhanairmalyaprastāvāt aprastutapraśaṃsā
            iti bahūnāṃ saṃdehādayameva saṃkaraḥ /
            yatra tu nyāyadoṣayoranyarasyāvatāraḥ tatra ekatarasya niścayāt na saṃśayaḥ //</p>
         
         
         <p>nyāyaśca sādhakatvam anukūlatā doṣo 'pi bādhakatvaṃ pratikūlatā / tatra</p>
         
         
         <p>  {saubhāgyaṃ vitanoti vaktraśaśino jyotsneva hāsadyutiḥ //575//}
            <span class="it">(Śrivatsalāñchanācārya's Kāvyaparīkṣā 321)</span></p>
         
         
         <p>ityatra mukhyatayā avagamyamānā hāsadyutirvaktre evānukūlyaṃ bhajate ityupamāyāḥ sādhakam
            / śaśinā tu na tathā pratikūleti rūpakaṃ prati tasyā abādhakatā /</p>
         
         
         <p>  {vaktrendau tava satyayaṃ yadaparaḥ śītāṃśurabhyudyataḥ //576//}
            <span class="it">(Harṣa's Ratnāvali [3.23 cd])</span></p>
         
         
         <p>ityatrāparatvamindoranuguṇaṃ na tu vaktrasya pratikūlamiti rūpakasya sādhakatāṃ pratipadyate
            na tūpamāyā bādhakatām /</p>
         
         
         <p>  {rājanārāyaṇaṃ lakṣmīstvāmāliṅgati nirbharam //577//}
            <span class="it">(Udbhaṭa's Kāvyālaṅkārasārasaṅgraha)</span></p>
         
         
         <p>ityatra punarāliṅganamupamāṃ nirasyati sadṛśaṃ prati parapreyasīprayuktasyāloṅganasyāsaṃbhavāt
            /</p>
         
         
         <p>  {pādāmbujaṃ bhavatu no vijayāya mañju-
            mañjīraśijjitamanoharamambikāyāḥ //578//}
            <span class="it">(Kālidāsa, Pañcastavī 3.1)</span></p>
         
         
         <p>ityatra mañjīraśiñjitam ambuje pratikūlam asaṃbhavāditi rūpakasyabādhakam na tu pāde
            'nukūlamityupamāyāḥ sādhakamabhidhayate vidhyupamardino bādhakasya tadapekṣayotkaṭatvena
            pratipatteḥ //</p>
         
         
         <p>evamanyatrāpi sudhībhiḥ parīkṣyam //140//</p>
         
         
         <p><span class="bold">sphuṭamekatra viṣaye śabdārthālaṅkṛtidvayam /
               vyavasthitaṃ ca ...</span></p>
         
         
         <p>abhinne eva pade sphuṭatayā, yat ubhāvapi śabdārthālaṅkārau vyavasthāṃ samāsādayataḥ
            so 'pyaparaḥ saṃkaraḥ / udāharaṇam ----</p>
         
         
         <p>  {spaṣṭollasatkiraṇakesarasūryabimba-
            vistīrṇakaṇikamatho divasāravindam /
            śliṣṭāṣṭadigdalakalāpamukhāvatāra-
            baddhāndhakāramadhapāvali saṃcakoca //579//}
            <span class="it">(Ratnākara's Haravijaya 19.1)</span></p>
         
         
         <p>atra ekāpadānupraviṣṭau rūpakānuprāsau //</p>
         
         
         <p class="bold">... tenāsau trirūpaḥ parikīrtitaḥ // MKpr-K_141 //</p>
         
         
         <p>tadayamanugrāhyānugrāhakatayā saṃdehena ekapadapratipādyatayā ca vyavasthitatvāttriprakāra
            eva saṃkaro vyākṛtaḥ / prakārāntareṇa tu na śakyo vyākartum ānantyāttatprabhedānāmiti
            pratipāditāḥ
            śabdārthobhayagatatvena trividhyajuṣo 'laṅkārāḥ //</p>
         
         
         <p>kutaḥ punareṣa niyamo yadeteṣāṃ tulye 'pi kāvyaśobhātiśayahetutve kaścidalaṅkāraḥ
            śabdasya kaścidarthasya kaściccobhayasya iti cet / uktamtra yathā kāvye doṣaguṇāḷaṅkārāṇāṃ
            śabdārthobhayagatatvena
            vyavasthāyāmanvayavyatirekāveva prabhavataḥ nimittāntarasyābhāvāt / tataśca yo 'laṅkāro
            yadīyānvayavyatirekāvanuvidhatte sa tadalaṅkāro vyavasthāpyate iti /</p>
         
         
         <p>evaṃ ca yathā punaruktavadābhāsaḥ paraṃparitarūpakaṃ cobhayor bhāvānuvidhāyitayā,
            ubhayālaṅkārau tathā śabdahetukārthāntaranyāsaprabhṛtayo 'pi draṣṭavyāḥ / arthasya
            tu tatra vaivitryam utkaṭatayā pratibhāsate, iti vācyālaṅkāramadhye vastusthitimanapekṣyaiva
            lakṣitāḥ //</p>
         
         
         <p>yo 'laṅkāro yadāśritaḥ sa tadalaṅkāra ityapi kalpanāyām anvayavyatirelāveva samāśrayitavyau
            tadāśrayaṇamantareṇa viśiṣṭasyāśrayibhāvasyābhāvādityalaṅkārāṇāṃ yathoktanimitta eva
            parasparavyatireko jyāyān //141//</p>
         
         
         <p class="bold">
            eṣāṃ doṣā yathāyogaṃ saṃbhavanto 'pi kecana /<br />
            ukteṣvantarbhavantīti na pṛthak pratipāditāḥ // MKpr-K_142 //
            </p>
         
         
         <p>tathāhi ---- anuprāsasya prasiddhyabhāvo vaiphalyaṃ vṛttivirodha iti ye trayo doṣāḥ
            / te prasiddhiviruddhatām apuṣṭāthatvam pratikūlavarṇatāṃ ca yathākramaṃ na vyatikrāmanti
            tatsvabhāvatvāt / krameṇodāharaṇam ----</p>
         
         
         <p>  {cakrī cakrārapaṅktiṃ harirapi ca harīn dhūrjaṭirdhūrdhvajāgrān
            akṣaṃ nakṣatranāthoruṇamapi varuṇaḥ kūbarāgraṃ kuberaḥ /
            raṃhaḥ saṃghaḥ surāṇāṃ jagadupakṛtaye nityayuktasya yasya
            stauti prītiprasannonvahamahimaruceḥ sovatātsyandano vaḥ //580//}
            <span class="it">(Mayūra's Sūryaśataka 71)</span></p>
         
         
         <p>atra kartṛkarmapratiniyamena stutiḥ anuprāsānurodhenaiva kṛtā na purāṇetihāsādiṣu
            tathā pratīteti prasiddhivirodhaḥ //</p>
         
         
         <p>  {bhaṇa taruṇi ramaṇamandiramānandasyandisundarendumukhi /
            yadi sallīlollāpini gacchasi tat kiṃ tvadīyaṃ me //581//}
            <span class="it">(Rudraṭa's Kāvyālaṅkāra 2.22)</span></p>
         
         
         <p>  {anuṇuraṇanmaṇimekhalamavirataśiñjānamañjumañjīram /
            parisaraṇamaruṇacaraṇe raṇaraṇakamakāraṇaṃ kurute //582 (=207)//}
            <span class="it">(Rudraṭa's Kāvyālaṅkāra 2.23)</span></p>
         
         
         <p>atra vāvyasya vicintyamānaṃ na kiñcidapi cārutvaṃ pratīyate, ityapuṣṭārthataivānuprāsasya
            vaiphalyam //</p>
         
         
         <p>akuṇṭhotkaṇṭhayā iti atra śṛṅgāre paruṣavarṇāḍambaraḥ pūrvoktarītyā virudhyate iti
            paruṣānuprāso 'tra pratikūlavarṇataiva vṛttivirodhaḥ //</p>
         
         
         <p>yamakasya pādatrayagatatvena yamanamaprayutatvaṃ doṣaḥ // yathā</p>
         
         
         <p>  {bhujaṅgamasyeva maṇiḥ sadambhā grāhāvakīrṇeva nadī sadambhāḥ /
            durantatāṃ nirṇayato 'pi jantoḥ karṣanti cetaḥ prasabhaṃ sadambhāḥ //583//}
            <span class="it">(Govindaṭhakkura's Kāvyapradīpa)</span></p>
         
         
         <p>upamāyām upamānasya jātipramāṇagatanyūnatvam adhikatā vā tādṛśī anucitārthatvaṃ doṣaḥ
            / dharmāśraye tu nyūnādhikatve yathākramaṃ hīnapadatvamadhikapadatvaṃ ca na vyabhicarataḥ
            // krameṇodāharaṇam --</p>
         
         
         <p>  {caṇḍālairiva yuṣmābhiḥ sāhasaṃ paramaṃ kṛtam //584//}
            <span class="it">(Vāmana's Kāvyālaṅkārasūtravṛtti 4,2.9)</span></p>
         
         
         <p>  {vahnisphuliṅga iva bhānurayaṃ cakāsti //585//}
            <span class="it">(Vāmana's Kāvyālaṅkārasūtravṛtti 4.2)</span></p>
         
         
         <p>  {ayaṃ padmāsanāsīnaścakravāko virājate /
            yugādau bhagavān vedhā vinirmitsuriva prajāḥ //586//}
            <span class="it">(Bhāmaha's Kāvyālaṅkāra 2.25; Vāmana's Kāvyālaṅkārasūtravṛtti 4,2.11)</span></p>
         
         
         <p>  {pātālamiva te nābhiḥ stanau kṣitidharopamau /
            veṇīdaṇḍaḥ punarayaṃ kālindīpātasaṃnibhaḥ //587//}
            <span class="it">(Vāmana's Kāvyālaṅkārasūtravṛtti 4,2.11)</span></p>
         
         
         <p>atra caṇḍālādibhirupamānaḥ prastuto 'rtho 'tyarthameva kadarthita ityanucitāthantā
            //</p>
         
         
         <p>  {sa munirlāñchito mauñjyā kṛṣṇājinapaṭaṃ vahan /
            vyarājannīlajīmūtabhāgāśliṣṭa ivāṃśumān //588//}
            <span class="it">(Vāmana's Kāvyālaṅkārasūtravṛtti 4,2.9)</span></p>
         
         
         <p>atropamānasya mauñjīsthānīyastaḍillakṣaṇo dharmaḥ kenāpi padena na pratipādita iti
            hīnapadatvam //</p>
         
         
         <p>  {sa pītavāsāḥ pragṛhītaśārṅgo manojñabhīmaṃ vapurāpa kṛṣṇaḥ /
            śatahradendrāyudhavānniśāyāṃ saṃsṛjyamānaḥ śaśineva meghaḥ //589//}
            <span class="it">(Bhāmaha's Kāvyālaṅkāra 2.58)</span></p>
         
         
         <p>atropameyasya śaṅkhāderanirdeśe śaśino grahaṇamatiricyate ityadhikapadatvam //</p>
         
         
         <p>liṅgavacanabhedo 'pi upamānopameyayoḥ sādhāraṇaṃ cet dharmamanyarūpaṃ kuryāt / tadā
            ekatarasyaiva taddharmasamanvayāvagateḥ saviśeṣaṇasyaiva tasyopamānatvamupameyatvaṃ
            vā pratīyamānena dharmeṇa
            pratīyate iti prakāntasyārthasya sphuṭamanirvāhādasya bhagnaprakramarūpatvam / yathā
            ----</p>
         
         
         <p>  {cintāratnamiva cyutosi karato dhiṅmandabhāgyasya me //590//}
            <span class="it">(Rudraṭa, Kāvyālaṅkāra 11.20)</span></p>
         
         
         <p>  {saktavo bhakṣitā deva śuddhāḥ kulavadhūriva //591//}
            <span class="it">(Śrivatsalāñchanācārya's Kāvyaparīkṣā 334)</span></p>
         
         
         <p>yatra tu nānātve 'pi liṅggavacanayoḥ sāmānyābhidhāyi padaṃ dvarūpabhedaṃ nāpadyate
            na tatraitaddūṣaṇāvatāraḥ ubhayathāpi asya anugamakṣamasvabhāvatvāt / yathā</p>
         
         
         <p>  {guṇairanarghyaiḥ prathito ratnairiva mahārṇavaḥ //592//}
            <span class="it">(Śrivatsalāñchanācārya's Kāvyaparīkṣā 335)</span></p>
         
         
         <p>  {tadveṣosadṛśonyābhiḥ strībhirmadhuratābhṛtaḥ /
            dadhate sma parāṃ śobhāṃ tadīyā vibhramā iva //593//}
            <span class="it">(Śrivatsalāñchanācārya's Kāvyaparīkṣā 336)</span></p>
         
         
         <p>kālapuruṣavidhyādibhede 'pi na tathā pratītiraskhalitarūpatayā viśrāntimāsādayatītyasāvapi
            bhagnaprakramatayaiva vyāptaḥ / yathā</p>
         
         
         <p>  {atithiṃ nāma kākutsthāt putramāpa kumudvatī /
            paścimād yāminīyāmāt prasādamiva cetanā //594//}
            <span class="it">(Kālidāsa's Raghuvaṃśa 17.1)</span></p>
         
         
         <p>atra cetanā prasādamāpnoti na punarāpeti kālabhedaḥ /</p>
         
         
         <p>  {pratyagramajjanaviśeṣaviviktamūrtiḥ
            kausumbharāgarucirasphuradaṃśukāntāḥ /
            vibhrājase makaraketanamarcayantī
            bālaprabālaviṭapaprabhavā lateva //595//}
            <span class="it">(Harṣa's Ratnāvali 1.20)</span></p>
         
         
         <p>atra latā vibhrājate na tu vibhrājase iti saṃbodhyamānaniṣṭhasya parabhāgasya asaṃbodhyamānaviṣayatayā
            vyatyāsāt puruṣabhedaḥ /</p>
         
         
         <p>  {gaṅgeva pravahatu te sadaiva kīrtiḥ //596//}
            <span class="it">(Śrivatsalāñchanācārya's Kāvyaparīkṣā 339)</span></p>
         
         
         <p>ityādau ca gaṅgā pravahati na tu pravahatu iti apravṛttapravartanātmano vidheḥ / evañjātīyakasya
            cānyasyārthasya upamānagatasyāsaṃbhavādvidhyādibhedaḥ //</p>
         
         
         <p>nanu samānam uccāritaṃ pratīyamānaṃ vā dharmāntaramupādāya paryavasitāyām upamāyām
            upameyasya prakṛtadharmāmisaṃbandhānna kaścitkālādibhedo 'sti / yatrāpyupāttenaiva
            sāmānyadharmeṇa upamā
            avagamyate yathā {yudhiṣṭhira ivāyaṃ satyaṃ vadati} iti tatra yudhiṣthira iva satyavādyayaṃ
            satyaṃ vadatīti pratipatsyāmahe / satyavādī satyaṃ vadatīti ca na paunaruktyam āśaṅkanīyam
            raipoṣaṃ puṣṇātītivat
            yudhiṣthira iva satyavadanena satyavādyayamityarthāvagamāt / satyametat kiṃ tu sthiteṣu
            prayogeṣu samarthanamidaṃ na tu sarvathā niravadyam prastutavastupratītivyādhātāditi
            savetasa evātra pramāṇam //</p>
         
         
         <p>asādṛśyāsaṃbhavāvapyupamāyām anucitārthatāyāmeva paryavasyataḥ / yathā</p>
         
         
         <p>  {grathnāmi kāvyaśaśinaṃ vitatārtharaśmim //597//}
            <span class="it">(Vāmana's Kāvyālaṅkārasūtravṛtti 2,4.16)</span></p>
         
         
         <p>atra kāvyasya śaśinā arthānāṃ ca raśmibhiḥ sādharmyaṃ kutrāpi na pratītamityanucitārthatvam
            /</p>
         
         
         <p>  {nipeturāsyādiva tasya dīptāḥ
            śarā dhanurmaṇḍalamadhyabhājaḥ /
            jājvalyamānā iva vāridhārā
            dinārdhabhājaḥ pariveṣiṇorkāt //598//}
            <span class="it">(Govindaṭhakkura's Kāvyapradīpa)</span></p>
         
         
         <p>atrāpi jvalantyombudhārāḥ sūryamaṇḍalāt niṣpatantyo na saṃbhavantītyupanibadhyamāno
            'rtho 'naucityameva puṣṇāti //</p>
         
         
         <p>utprekṣāyāmapi saṃbhāvanaṃ dhruvevādaya eva śabdā vaktuṃ sahante na yathāśabdo 'pi
            kevalasyāsya sādhārmyameva pratipādayituṃ paryāptatvāt tasya cāsyāmavivakṣitatvāditi
            tatrāśaktirasyāvācakatvaṃ doṣaḥ /
            yathā</p>
         
         
         <p>  {udyayau dīrghikāgarbhānmukulaṃ mecakotpalam /
            nārīlocanacāturyaśaṅkāsaṃkucitaṃya thā //599//}
            <span class="it">(Śrivatsalāñchanācārya's Kāvyaparīkṣā 340)</span></p>
         
         
         <p>utprekṣitamapi tāttvikena rūpeṇa parivarjitatvāt nirupākhyaprakhyam / tatsamarthanāya
            yat arthāntaranyāsopādānam tat ālekhyamiva gaganataletyantamasamīcīnamiti nirviṣayatvametasya
            / anucitārthataiva doṣaḥ / yathā</p>
         
         
         <p>  {divākarādrakṣati yo guhāsu līnaṃ divā bhītamivāndhakāram /
            kṣudre 'pi nūnaṃ prapanne mamatvamuccaiḥ śirasāmatīva //600//}
            <span class="it">(Kālidāsa's Kumārasaṃbhava 1.12)</span></p>
         
         
         <p>atrācetanasya tamaso divākarāttrāsa eva na saṃbhavatīti kuta eva tatprayojitamadriṇā
            paritrāṇam / saṃbhāvitena tu rūpeṇa pratibhāsamānasyāsya na kācidanupapattiravataratīti
            vyartha eva tatsamarthanāyāṃ yatnaḥ /
            sādhāraṇaviśeṣaṇavaśādeva samāsoktiranuktamapi upamānaviśeṣaṃ prakāśayatīti tasyātra
            punarupādāne prayojanābhāvāt anupādeyatvaṃ yat tat apuṣṭārthatvaṃ punaruktaṃ vā doṣaḥ
            / yathā</p>
         
         
         <p>  {spṛśati tigmarucau kakubhaḥ karairdayitayeva vijṛmbhitatāpayā /
            atanumānaparigrahayā sthitaṃ rucirayā cirayāpi dinaśriyā //601//}
            <span class="it">(Ratnākara's Haravijaya 3.37)</span></p>
         
         
         <p>atra tigmaruceḥ kakubhāṃ ca yathā sadṛśaviśeṣaṇavaśena vyaktiviśeṣaparigraheṇa ca
            nāyakatayā nāyikātvena ca vyaktiḥ, tathā grīṣmadivasaśriyo 'pi pratināyikātvena bhaviṣyatīti
            kiṃ dayitayeti svaśabdopādānena //</p>
         
         
         <p>śleṣopamāyāstu sa viṣayaḥ yatropamānasyopādānamantareṇa sādhāraṇeṣvapi viśeṣaṇeṣu
            na tathā pratītiḥ / yathā</p>
         
         
         <p>  {svayaṃ ca pallavātāmra bhāsvatkaravirājitā /
            prabhātasaṃdhyevāsvāpaphalalubdhehitapradā //602//} iti//</p>
         
         
         <p>  <span class="it">(Udbhaṭa's Kāvyālaṅkārasārasaṅgraha 4.15)</span></p>
         
         
         <p>aprastutapraśaṃsāyāmapi upameyam anayaiva rītyā pratītaṃ na punaḥ prayogeṇa kadarthatāṃ
            neyam / yathā</p>
         
         
         <p>  {āhūteṣu vihaṅgameṣu maśako nāyān puro vāryate
            madhyevāridhi vāvasaṃstṛṇamaṇirdhatte maṇīnāṃ rucam /
            khadyoto 'pi na kampate pracalituṃ madhye 'pi tejasvināṃ
            dhik sāmānyamacetanaṃ prabhumivānāmṛṣṭatattvāntaram //603//}
            <span class="it">(Bhallaṭaśataka 67)</span></p>
         
         
         <p>atra acetanasya prabhoraprastutaviśiṣṭasāmānyadvāreṇābhivyaktau na yuktameva punaḥ
            kathanam //</p>
         
         
         <p>tadeta alaṅkāradoṣāḥ yathāsaṃbhāvinonye 'pyevañjātīyakāḥ pūrvoktayaiva doṣajātyā antarbhāvitāḥ
            na pṛthag pratipādanamarhantīti saṃpūrṇamidaṃ kāvyalakṣaṇam //142//</p>
         
         
         <p>  {ityeṣa mārgo viduṣāṃ vibhinno 'pyabhinnarūpaḥ pratibhāsate yat /
            na tadvicitraṃ yadamutra samyagvinirmitā saṃghaṭanaiva hetuḥ //1//}</p>
         
         
         <p>iti kāvyaprakāśe 'rthālaṅkāranirṇayo nāma daśama ullāsaḥ //</p>
         
         
         <p>// samāptaścāyaṃ kāvyaprakāśaḥ //</p>
         
         
         <p>// samāpto 'yaṃ granthaḥ //</p>
         
         
         
         </div>
   </body>
</html>