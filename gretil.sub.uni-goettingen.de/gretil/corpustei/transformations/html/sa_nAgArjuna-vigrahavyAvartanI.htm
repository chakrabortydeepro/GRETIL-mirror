<!DOCTYPE html><html xmlns="http://www.w3.org/1999/xhtml">
   <head>
      <meta http-equiv="Content-Type" content="text/html; charset=UTF-8" />
      <meta name="viewport" content="width=device-width, initial-scale=1.0" />
      <title>Nāgārjuna: Vigrahavyāvartanī (GRETIL)
	</title>
      <style>@font-face {
    font-family: LinuxLibertineDisplay0Regular, times, serif;
    src: url(fonts/LinLibertine_DR.woff);
}
* {box-sizing: border-box;}
body {background-color: #FFFFFF; font-family: 'LinuxLibertineDisplayORegular'; font-weight: normal; font-style: normal; font-size: 18px; padding: 20px 100px 20px; width: 1600px;}

ul {list-style: circle;}

ul.dash {list-style: none; margin-left: .5em; padding-left: .5em;}
ul.dash > li:before {display: inline-block; content: "–"; width: 1em; margin-left: 0em;}

a:link {color: black; text-decoration: underline;}
a:visited {color: black; text-decoration: underline;}
a:hover {color: black; text-decoration: none;}
a:active {color: black; text-decoration: underline;}

p {padding-left: .5em; padding-right: .5em;}

h4 {margin-bottom: 0px;}
mark {background-color: #FFFFCC;}
q:before {content: "»";}
q:after {content: "«";}

.noindent {padding: 0px;}
.comm {padding-left: 1em; padding-right: 1em;}
.app {width: 80%; text-align: right; font-size: 14px; padding-left: 1em;}
.lem {display:inline-block;}
.ref {font-size: 14px; padding: inherit;}
.lb {font-weight: bold; font-size: 14px;}
.lb:before {content: "["}
.lb:after {content: "]"}
.pb {font-weight: bold; font-size: 14px;}
.pb:before {content: " ["}
.pb:after {content: "] "}
.note {font-weight: bold; font-size: 14px;}
.note:before {content: " ["}
.note:after {content: "] "}
.subhead {font-weight: bold; font-size: 14px;}
.appnote {font-size: 14px;}
.appnote:before {content: " ["}
.appnote:after {content: "] "}
.hi {font-style: italic}
.sic:before {content: "†"}
.sic:after {content: "†"}
.corr {color: #008000;}
.supplied {color: #1E90FF;}
.surplus {color: #ff3333;}
.unclear {color: #D2B48C;}

/* custom renditions */
.b, .bf, .textbf, .bold {font-weight: bold}
.i, .it, .textit, .italic {font-style: italic}
.u, .underline {text-decoration: underline}
.blue {color: #0000e6;}
.red {color: #b30000;}

.row:after {content: ""; display: table; clear: both;}
.column {float: left; width: 50%; padding-left: .5em; padding-right: .5em;}
.analysis {font-size: 14px; color: #0066ff; padding-left: .5em; padding-right: .5em; padding-top: .1em;}
.analysis:before {content: "["}
.analysis:after {content: "]"}

div.wapp:hover  span.lem {background-color: #FFFFCC;}

@media screen and (max-width: 800px) {
    body {font-size: 16px;}
    .column {width: 100%;}
    .analysis {width: 100%;}
}

@media screen and (max-width: 1200px) {
    body {padding: 10px;}
    .app {width: 90%;}
}

@media only screen and (max-width: 1600px) {
    body {width: auto; padding: 20px;}
}

#toc_container {background: #f9f9f9 none repeat scroll 0 0; border: 1px solid #aaa; display: table; font-size: 95%; margin-bottom: 1em; padding: 1em; width: auto;}
.toc_title {font-weight: 700; text-align: center;}	  
#toc_container li, #toc_container ul, #toc_container ul li{list-style: outside none none !important; padding-left: .5em;}
</style>
   </head>
   <body>
      <h1>Nāgārjuna: Vigrahavyāvartanī</h1>
      <h2>Header</h2>
      <p>
         This file is an html transformation of <a href="http://gretil.sub.uni-goettingen.de/gretil/corpustei/sa_nAgArjuna-vigrahavyAvartanI.xml">sa_nAgArjuna-vigrahavyAvartanI.xml</a> with a rudimentary header. For a more extensive header please refer to the source
         file.
         </p>
      <p class="noindent"><b>Data entry: </b>Klaus Wille</p>
      <p class="noindent"><b>Contribution: </b>Klaus Wille</p>
      <p class="noindent"><b>Date of this version: </b>2020-07-31</p>
      <h4>
         <if test="fileDesc/sourceDesc/@xml:id" id=""></if>
         	  Source:
         	</h4>
      <ul class="dash">
         <li>Yoshiyasu Yonezawa: "Vigrahavyāvartanī, Sanskrit Transliteration and Tibetan Translation",
            Journal of Naritasan Institute for Buddhist Studies 31 (2008), pp. 209-333. = Vv.</li>
      </ul>
      <p class="noindent"><b>Publisher: </b>Göttingen Register of Electronic Texts in Indian Languages (GRETIL), SUB Göttingen</p>
      <h4>Licence:</h4>
      <p>This e-text was provided to GRETIL in good faith that no copyright rights have been
         infringed.
         	 If anyone wishes to assert copyright over this file, please contact the GRETIL management
         at gretil(at)sub(dot)uni-goettingen(dot)de.
         	 The file will be immediately removed pending resolution of the claim.</p>
      <p><a href="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International
            License.</a></p>
      <h4>Interpretive markup:</h4>
      <ul class="dash">
         <li><span class="hi">highlighted text</span></li>
         <li><span class="note">remarks</span></li>
      </ul>
      <h4>Notes:</h4>
      <notesStmt xmlns="http://www.tei-c.org/ns/1.0">
         	
         <p xmlns="http://www.w3.org/1999/xhtml">This file has been created by mass conversion of GRETIL's Sanskrit corpus from <a href="http://gretil.sub.uni-goettingen.de/gretil/1_sanskr/6_sastra/3_phil/buddh/nagvigvu.htm">nagvigvu.htm</a>. Due to the heterogeneity of the sources the header markup might be suboptimal. For
            the sake of transparency the header of the legacy file is documented in the &lt;note&gt; element below:</p>
         	
         <p xmlns="http://www.w3.org/1999/xhtml">
            	 Nagarjuna: Vigrahavyavartani
            <br />Based on the edition by Yoshiyasu Yonezawa:
            <br />"Vigrahavyāvartanī, Sanskrit Transliteration and Tibetan Translation",
            <br />Journal of Naritasan Institute for Buddhist Studies 31 (2008), pp. 209-333. = Vv
            <br />
            <br />Input by K. Wille (Göttingen, Germany)
            <br />
            <br />BOLD for verses and pagination of Yonezawa's ed. (uneven pages with Tibetan text are
            left out)
            <br />ITALICS for restored passages
            	</p>
         </notesStmt>
      <h4>Revisions:</h4>
      <ul class="dash">
         <li>2020-07-31: TEI encoding by mass conversion of GRETIL's Sanskrit corpus</li>
      </ul>
      <hr />
      <h2>Text</h2>
      <div xml:lang="sa-Latn">
         
         <span class="note"><span class="bold">Vv 216</span></span>
         
         <p>|| namo buddhaya |</p>
         
         
         <p class="bold">
            sarveṣāṃ bhāvānāṃ sarvatra na vidyate svabhāvaś cet /<br />
            tvadvacanam asvabhāvaṃ na nivartayitum svabhāvam alaṃ // NagVv_1 //
            </p>
         
         
         <p>yadi sarveṣāṃ bhāvānāṃ hetau pratyayeṣu ca hetupratyayasāmagrāñ ca pṛthak ca yatra
            sarvatra svabhāvo na vidyata iti kṛtvā śūnyāḥ sarvabhāvā iti | na hi bije hetubhūte
            'ṅkuro sti | na pṛthivyaptejovāyvādinām ekekasmin pratyayasaṃjñite | na pratyayeṣu
            samagreṣu na hetupratyayeṣu samagreṣu na hetupratyayasāmagrāṃ na hetupratyayavinirmuktaḥ
            pṛthag eva vā | yasmād atra svabhāvo nāsti tasmān niḥsvabhāvo 'ṅkuraḥ | yasmān niḥsvabhāvaḥ
            tasmāt śūnyaḥ | yathā cāyam aṅkuro niḥsvabhāvo niḥsvabhāvāc ca śūnyaḥ tathā sarvabhāvā
            niḥsvabhāvatvāc chūnya iti |</p>
         
         <span class="note"><span class="bold">Vv 218</span></span>
         
         <p>atra vayaṃ brūmaḥ | yady evaṃ tavāpi vacanaṃ yady etac chūnyāḥ sarvabhāvā iti tad
            api śūnyaṃ | kiṃ kāraṇaṃ tad api hetau nāsti | mahābhūteṣu saṃprayukteṣu viprayukteṣu
            vā pratyayeṣu nāsti | uraḥkaṇthoṣṭhajihvādantamūlatālunāsikāmūrdhaprabhṛtiṣu yan naivobhayasāmagryām
            asti | hetupratyayasamagrīvinirmuktaṃ pṛthag eva vā nāsti | yasmād atra sarvatra nāsti
            | tasmān niḥsvabhāvaṃ | yasmān niḥsvabhāvaṃ | tasmāc chūnyaṃ | tasmād anena sarvabhāvasvabhāvavyavartanam
            aśakyaṃ kartuṃ | kiṃ kāraṇaṃn | na hy asadagninā dagdhaṃ | nāpy asatā śāstreṇa śakyaṃ
            chettuṃ | nāsatībhir atbhiḥ śakyaṃ kledayitum evam asattā vacanena śakyaḥ sarvabhāvasvabhāvapratiṣedhaḥ
            kartuṃ na śakyaḥ sarvabhāvasvabhāvo nivartayituṃ | tatra yad uktaṃ sarvabhāvasvabhāvaḥ
            pratiṣidhaḥ sarvatra bhāvasvabhāvo vinivartata iti | tan na ||</p>
         
         <span class="note"><span class="bold">Vv 220</span></span>
         
         
         <p class="bold">
            atha sasvabhāvam etad vākyaṃ pūrvā hata pratijñā te /<br />
            vaiṣamikatvaṃ tasmin viśeṣahetuś ca vaktavyaḥ // NagVv_2 //
            </p>
         
         
         <p>athāpi manyase mā bhūd eṣa doṣa iti sasvabhāvam etad vākyaṃ | sasvabhāvatvāc cāśūnyaṃ
            | tasmād anena sarvabhāvasvabhāvaḥ pratiṣiddhaḥ sarvabhāvasvabhāvo vinivarta iti ||</p>
         
         
         <p>atra brūmaḥ | yā hi te pratijñā śūnyāḥ svabhāvā iti | hatā śā || kiñcānyat sarvabhāvāntargatañ
            ca tadvacanam | kasmāt sarvabhāveṣu tvadvacanam aśūnyaṃ yenāśūnyatvāt sarvabhāvasvabhāvaḥ
            pratiṣiddhaḥ || evaṃ ṣaṭkoṭiko vādaḥ prasaktaḥ | sa punaḥ katham iti |</p>
         
         
         <p>hanta cet punaḥ śūnyāḥ sarvahhāvās tena tvadvacanaṃ śūnyam sarvabhāvāntargatatvāt
            tvadvacanasya | tena śūnyena pratiṣedhānupapattiḥ | tatra yaḥ pratiṣedhaḥ śūnyāḥ sarvabhāva
            iti anupapannaḥ | 1 | upapannaś cet punaḥ śūnyāḥ sarvabhāvā iti pratiṣedhas tena tvadvacanaśūnyatvād
            anena pratiṣedho anupapannaḥ | 2 | atha śūnyāḥ sarvabhāvās tvadvacanañ cāśūnyaḥ yena
            pratiṣedhas tena tvadvacanaṃ sarvatrāsaṃgṛhītaṃ | (<span class="bold">Vv 222</span>) tatra dṛṣṭāntavirodhaḥ | 3 | sarvatra cet punaḥ gṛhītaṃ tvadvacanaṃ sarvabhāvāś
            ca śūnyāḥ | tena tad api śūnyaṃ śūnyatvād anena nāsti pratiṣedhaḥ | 4 | atha śūnyam
            asti vānena pratiṣedhaḥ śūnyaḥ sarvabhāvā iti tena śūnyāpi sarvabhāvāḥ kāryakriyāsamarthā
            samarthabhaveyuḥ | na caitad iṣṭaṃ | 5 | atha śūnyāḥ sarvabhāvāḥ na ca kāryaṃ kriyāsamarthaṃ
            bhavaṃti mā bhūt dṛṣṭāntavirodha iti kṛtvā śūnyena tvadvacanena sarvabhāvāsvabhāvo
            pratiṣedho nopapanna iti | 6 |</p>
         
         
         <p>kiñcānyat | evaṃ tadastitvāt vaiṣamikatvaprasaṅgaḥ | kiñcit śūnyaṃ kiñcid aśūnyam
            iti | tasmiṃś ca vaisamikatve viśeṣahetur vaktavyaḥ | yena hi viśeṣahetunā kiñcit
            śūnyaṃ kiñcid aśūnyaṃ syāt | sa ca nopadiṣṭo hetuḥ | tatra yad uktaṃ śūnyāḥ sarvabhāvā
            iti tan na ||</p>
         
         <span class="note"><span class="bold">Vv 224</span></span>
         
         <p>kiñcānyat</p>
         
         
         <p class="bold">
            mā śabdavad ity etat syāt te buddhir na caitad upapannam /<br />
            śabdenātra satā bhaviṣyato vāraṇaṃ tasya // NagVv_3 //
            </p>
         
         
         <p>syāt te buddhiḥ yathā nāma kaścit brūyāt mā śabdaṃ kārṣīr mā śabdaṃ kārṣīr iti | tena
            ca śabdena vyāvartanaṃ kriyate | evam eva śūnyāḥ sarvabhāvā iti | śūnyena vacanena
            sarvatā sarvabhāvasvabhāvavyāvartanaṃ kriyata iti |</p>
         
         
         <p>atra vayaṃ brūmaḥ | etad apy anupapannaṃ kiṃ kāraṇaṃ | satā hy atra śabdena hy atra
            bhaviṣyataḥ śabdasya pratiṣedhaḥ kriyate | na punar iha bhavataḥ satā vacanena sarvabhāvasvabhāvapratiṣedhaḥ
            kriyate | tava hi matena vacanam apy asat | sarvabhāvasvabhāvo 'py asat | tasmād ayaṃ
            mā śabdavad iti viṣayopanyāso 'sann iti ||</p>
         
         <span class="note"><span class="bold">Vv 226</span></span>
         
         <p>kiñca</p>
         
         
         <p class="bold">
            pratipratiṣedhyo 'py evam iti mataṃ bhavet tad asad eva /<br />
            evaṃ tava pratijña lakṣaṇato dūṣyate na mama // NagVv_4 //
            </p>
         
         
         <p>syāt te buddhiḥ pratiṣedhaḥ pratiṣedhyo 'py anenaiva kalpenānupapannaḥ | tatra yad
            bhavān sarvabhāvasvabhāvapratiṣedhaśūcanaṃ pratiṣedhayati | tad anupapannam iti |</p>
         
         
         <p>atra vayaṃ brūmaḥ | etad aśabdena sad eva | kasmāt tava ca hi pratijñālakṣaṇaprāptam
            etan na mama bhavān iha bravīti | śūnyāḥ sarvabhāvā iti nāhaṃ | tasmāt tvatpratijñān
            na(?)payāmi | pūrvakaḥ pakṣo na mama | tatra yad uktaṃ pratiṣedhaḥ pratiṣedhyo 'py
            evaṃ matam iti | upapannaṃm iti || tan na |</p>
         
         <span class="note"><span class="bold">Vv 228</span></span>
         
         <p>kiñcānyat |</p>
         
         
         <p class="bold">
            pratyakṣeṇa hi tāvad yady upalabhya vinivartayasi bhāvān /<br />
            tan nāsti pratyakṣaṃ bhāvā yenopalabhyante // NagVv_5 //
            </p>
         
         
         <p>yadi pratyakṣataḥ sarvabhāvān upalabhya bhavān nivartayati śūnyāḥ sarvabhāvā iti |
            tad anupapannaṃ | kasmāt pratyakṣam api hi pramāṇaṃ svabhāvāntargatatvāt śūnyaṃ |
            yo 'pi sarvabhāvān upalabhate so 'pi śūnyas tasmāt pratyakṣeṇa pramāṇena nopalambhabhāvo
            anupalabdhasya ca pratiṣedhānupapattiḥ śūnyaḥ sarvabhāvā iti | tad anupapannaṃ</p>
         
         <span class="note"><span class="bold">Vv 230</span></span>
         
         <p>syāt te buddhiḥ | anumānenāgamenopānena vā sarvabhāvān upalabhya sarvabhāvavyāvartanaṃ
            kriyata iti ||</p>
         
         
         <p>atra brūmaḥ |</p>
         
         
         <p class="bold">
            anumānaṃ pratyuktaṃ pratyakṣeṇāgamopamāne ca /<br />
            anumānāgamasādhyā ye 'rthā dṛṣṭāntasādhyāś ca // NagVv_6 //
            </p>
         
         
         <p>anumānam apy upamānāgamāś ca pratyakṣeṇa pramāṇena pratyuktāḥ | yathā hi pratyakṣaṃ
            pramāṇaṃ śūnyaṃ sarvabhāvānāṃ śūnyatvāt | evam anumānamopamāgamāpi śūnyāḥ | sarvabhāvānāṃ
            śūnyatvāt | ye 'py anumānasādhyārthā āgamasādhyā upamānasādhyāś ca | te 'pi śūnyāḥ
            sarvabhāvānāṃ śūnyatvāt* anumānopamānāgamaiś ca yo 'pi bhāvān upalabhate so 'pi śūnyaḥ
            tasmāt bbāvānām upalambhābhāvo 'nupalabdhānāñ ca svabhāvapratiṣedhānupapattiḥ | tatra
            yad uktaṃ śūnyāḥ sarvabhāvā iti | tan na ||</p>
         
         <span class="note"><span class="bold">Vv 232</span></span>
         
         <p>kiñcānyat |</p>
         
         
         <p class="bold">
            kuśalānāṃ dharmāṇāṃ dharmāvasthavidaś ca manyante /<br />
            kuśalaṃ janasvabhāvaṃ śeṣeṣv apy eṣa viniyogaḥ // NagVv_7 //
            </p>
         
         
         <p>iha dharmāvasthāvido manyante kuśalānāṃ dharmāṇām ekonaviṃśaṃ śataṃ | tadyathā ekadeśo
            vijñānasya vedanāyāḥ | saṃjñāyāś cetanāyāḥ | sparśasya manasikārasya chandasyādhimokṣasya
            vīryasya smṛteḥ samādheḥ prajñāyā upekṣāyāḥ prayogasya saṃprayogasya prāpto 'dhyāśayasya
            prativirateḥ vyavasāyā autsukyasya | unmūrdhe utsāhasya avyārtyasya vasitāyāḥ pratipatter
            avipratīsārasya dhṛter adhyavasāyasya | anaukṣekasya ananumūḍhyanutsārasya | prāpaṇāyāḥ
            praṇidheḥ madasya viṣayānāṃ viprayogasya | aniryāṇikatāyā utsādasya | sthiter anityatāyāḥ
            samarthāgatasya jarāyāḥ paridrāsyatārateḥ | vitarkānāṃ prīteḥ pramādasya aprasrabdheḥ
            | vyavahāratāyāḥ | prekṣupratikūlasya pradakṣiṇagrāhasya vaiśāradyagauravasya citrīkārasya
            (<span class="bold">Vv 234</span>) bhakter abhakteḥ suśrūṣāyāḥ sādarasyānādarasya prasrabdheḥ | hāsasya vācaḥ viṣpandanāyāḥ
            siddhasyāprasādasya aprasrabdheḥ vyavahāratāyaḥ | dākṣyasya sauratyasya vipratisārasya
            śokasya | upāyāsāyas vītasya | apradakṣiṇagrāhasya saṃepasya saṃvarāṇāṃ pariśuddher
            adhyāśayasya rūpasyeti | śraddhā hrīr ārjavam avañcanaṃ | upasama acāmala saprasādamārdavaṃ
            pratisaṃkhyānaṃ nirveda 'paridāhaḥ | amada alobha adoṣa amoha asarvat* apratiniḥsargaḥ
            vibhava apatrayā apariśucchadanaṃ mānanaṃ kāruṇyaṃ maitrī adīnatādaritamari.(d)ha
            + + nupanāhaḥ alī cetaso paryādānaṃ kṣāntiḥ | vyavasadu āsaurakyam iti bhāgānvayaṃ
            | puṇyaṃ | asaṃjñisamāpattiḥ | nairyāṇikatāsarvajñatāsaṃskṛtā dharmāḥ ity ekonaviṃśaṃ
            śataṃ kuśalānāṃ kuśalaḥ svabhāvaḥ ||</p>
         
         <span class="note"><span class="bold">Vv 236</span></span>
         
         <p>tathākuśalānām akuśalaḥ svabhāvaḥ | nivṛttāvyākṛtaḥ | prakṛtāvyākṛtānāṃ prakṛtāvyākṛtaḥ
            | kāmoktānāṃ kāmoktaḥ | rūpoktānāṃ rūpoktaḥ | ārūpyoktānām ārūpyoktaḥ | anāśravāṇām
            anāśravaḥ | duḥkhoktānāṃ duḥkhoktaḥ | samudayoktānāṃ samudayoktaḥ | nirodhoktānāṃ
            nirodhoktaḥ | mārgoktānāṃ mārgoktaḥ | bhāvanāprahātavyānāṃ bhāvanāprahātavyaḥ | aprahātavyānām
            aprahātavyaḥ | prahātavyānāṃ prahātavyaḥ | yasmād evam anekaprakāro dharmasvabhāvo
            dṛṣṭaḥ | tasmād iha yad uktaṃ | niḥsvabhāvāḥ sarvabhāvāḥ niḥsvabhāvatvāt śūnya iti
            tan na |</p>
         
         <span class="note"><span class="bold">Vv 238</span></span>
         
         <p>kiñcānyat |</p>
         
         
         <p class="bold">
            nairyāṇikasvabhāvo dharmo nairyāṇikāś ca ye teṣāṃ /<br />
            dharmāvasthoktānām eva ca nairyāṇikādīnāṃ // NagVv_8 //
            </p>
         
         
         <p>iha ca dharmo 'vasthoktānāṃ nairyāṇikānāṃ dharmāṇāṃ niryāṇikaḥ svabhāvaḥ | anairyāṇikānām
            anairyāṇikaḥ | bodhyaṅgikānāṃ bodhyaṅgikaḥ | abodhyaṅgikānām abodhyaṅgikaḥ | bodhipākṣikāṇāṃ
            bodhipākṣikaḥ | abodhipākṣikāṇām abodhipākṣikaḥ | evaṃ śeṣāṇāṃ tad yasmād evam anekaprakāro
            dharmāṇāṃ svabhāvo dṛṣṭaḥ | yasmād yad uktaṃ niḥsvabhāvāḥ sarvabhāvāḥ | niḥsvabhāvatvāt
            śūnyā iti na ||</p>
         
         
         <p>kiñcānyat |</p>
         
         
         <p class="bold">
            yadi ca na bhavet svabhāvo dharmāṇāṃ niḥsvabhāva ity evaṃ /<br />
            nāmāpi bhavet naivaṃ nāmāpi nirvastukan nāsti // NagVv_9 //
            </p>
         
         
         <p>yadi ca dharmāṇāṃ svabhāvo bhāvānāṃ svabhāvānāṃ sadbhāvāc cāśūnyaḥ sarvabhāvāḥ | tatra
            yad uktaṃ niḥsvabhāvāḥ sarvabhāvā niḥsvabhāvatvāt śūnyā iti tan na ||</p>
         
         <span class="note"><span class="bold">Vv 240</span></span>
         
         <p>kiñcānyat |</p>
         
         
         <p class="bold">
            atha vidyate svabhāvaḥ sa ca dharmāṇāṃ na vidyate tasmāt /<br />
            dharmair vinā svabhāvaḥ sa yasyāsti tad yuktam upadeṣṭum // NagVv_10 //
            </p>
         
         
         <p>atha manyase mā bhūd avastukaṃ nāmeti kṛtvāsti svabhāvaḥ | sa punar dharmāṇāṃ na saṃbhavati
            | evaṃ dharmaśūnyatā ca niḥsvabhāvatvād dharmāṇāṃ siddhā bhaviṣyati | na ca nirvastukan
            nāmeti |</p>
         
         
         <p>atra vayaṃ brūmaḥ | evaṃ kasyedānīṃ sa svabhāvo dharmavinirmuktasyārthasya tad yuktam
            upadeṣṭum arthaḥ | sa ca nopadiṣṭas tasmād yā kalpanāsti svabhāvo na punar dharmāṇām
            iti sā hīnā ||</p>
         
         
         <p>kiñcānyat |</p>
         
         
         <p class="bold">
            sata eva pratiṣedho nāsti ghaṭo geha ity ayaṃ yasmāt /<br />
            dṛṣṭaḥ pratiṣedho yaṃ sataḥ svabhāvasya te tasmāt // NagVv_11 //
            </p>
         
         
         <p>iha ca sato 'rthasya pratiṣedhaḥ kriyate nāmataḥ | tadyathā nāsti ghaṭo geha iti |
            sato ghaṭasya pratiṣedhaḥ kriyate | nāsataḥ | evam eva nasti svabhāvo dharmāṇām iti
            | sataḥ svabhāvasya pratiṣedhaḥ prāpnoti nāmataḥ | tatra yad uktaṃ | niḥsvabhāvāḥ
            sarvabhāvāḥ niḥsvabhāvatvāt śūnyā iti tan na || pratiṣedhasaṃbhavād eva hi sarvabhāvasvabhāvasvabhāvo
            'pratiṣiddhaḥ ||</p>
         
         <span class="note"><span class="bold">Vv 242</span></span>
         
         
         <p class="bold">
            atha nāsti sa svabhāvaḥ kin na pratiṣidhyate tvayānena /<br />
            vacanena rte vacanāt pratiṣedhaḥ sidhyate hy asataḥ // NagVv_12 //
            </p>
         
         
         <p>nāsty eva svabhāvā ity anena vacanena niḥsvabhāvā bhāvā iti kiṃ bhavatā pratiṣidhyate
            | asato hi vacād vinā siddhaḥ pratiṣedhaḥ | tadyathāgneḥ śaityasya | ayaṃ sthairyasya
            |</p>
         
         
         <p>kiñcānyat |</p>
         
         
         <p class="bold">
            bālānām iva mithyā mṛgatṛṣṇāyāṃ yathājalagrāhaḥ /<br />
            evaṃ mithyāḥ grāhaḥ syāt te pratiṣidhyate hy asataḥ // NagVv_13 //
            </p>
         
         
         <p>syāt te buddhiḥ yathā bālānāṃ mṛgatṛṣṇāyāṃ mithyājalam iti grāho bhavati | nanu nirjalā
            sā mṛgatṛṣṇeti tatra paṇḍitajātīyena puruṣeṇocyate | tasya mithyāgrāhasya vinivartanārtham
            evan niḥsvabhāveṣu yaḥ svabhāvo grāhaḥ satvānāṃ tasya vyāvartanārthan niḥsvabhāvāḥ
            sarvabhāvā ity ucyata iti ||</p>
         
         
         <p>atra brūmaḥ |</p>
         
         <span class="note"><span class="bold">Vv 244</span></span>
         
         
         <p class="bold">
            nanv evaṃ saty asti grāho grāhyañ ca tadgrahītā ca /<br />
            pratiṣedhaḥ pratiṣedhyaṃ pratiṣedhā ceti ṣaṭkaṃ tat // NagVv_14 //
            </p>
         
         
         <p>yady evaṃ nanv evaṃ saty asti tāvat satvānāṃ mithyāgrāhaḥ | asti grāhyaṃ santi satvā
            grahītāraḥ | asti pratiṣedhaḥ tasyāpi mithyāgrāhasyāsti pratiṣedhyaṃ yad idaṃ mithyāgrāhyaṃ
            nāma | santi pratiṣedhāro yuṣmadādayo 'sya mithyāgrāhasyeti siddhaṃ ṣaṭkam | ṣaṭkasyāsya
            prasiddhatvāt | yad uktaṃ śūnyāḥ sarvabhāvā iti tan na ||</p>
         
         
         <p class="bold">
            atha naivāsti grāho na ca grāhyaṃ na ca grahītāraḥ /<br />
            pratiṣedhaḥ pratiṣedhyaṃ pratiṣedhāro 'py ata na santi // NagVv_15 //
            </p>
         
         
         <p>atha mā bhūd eṣa doṣa iti kṛtvā naiva grāho 'sti naiva grāhyaṃ na ca grahītāra iti
            | evaṃ sati yo 'sau grāhasya pratiṣedhaḥ niḥsvahhāvāḥ sarvabhāvā iti | so 'pi nāsti
            pratiṣedhyam api nāsti pratiṣedhāro 'pi na santi |</p>
         
         <span class="note"><span class="bold">Vv 246</span></span>
         
         
         <p class="bold">
            pratiṣedhaḥ pratiṣedhyaṃ pratiṣedhārāaś ca yady uta na santi /<br />
            siddhā hi sarvabhāvā yeṣām evaṃ svabhāvaś ca // NagVv_16 //
            </p>
         
         
         <p>yadi ca na pratiṣedho na pratiṣedhyaṃ na pratiṣeddhāraḥ santy apratisiddhāḥ sarvabhāvā
            asti ca sarvabhāvānāṃ svabhāvaḥ ||</p>
         
         
         <p>kiñcānyat |</p>
         
         
         <p class="bold">
            hetoḥ svato na siddhiḥ naiḥsvābhāvyāt kuto hi te hetuḥ /<br />
            nirhetukasya siddhir na copapannāsya te 'rthasya // NagVv_17 //
            </p>
         
         
         <p>niḥsvabhāvāḥ sarvabhāvā ity etasmin arthe te hetor asiddhiḥ | kiṃ kāraṇaṃ niḥsvabhāvatvād
            dhi sarvabhāvānāṃ śūnyatvān na tato hetuḥ | asati hetau nirhetukasyārthasya śūnyāḥ
            sarvabhāvā iti kuta eva prasiddhiḥ || tatra yad uktaṃ śūnyāḥ sarvabhāvā iti tan na
            ||</p>
         
         
         <p>kiñcānyat |</p>
         
         
         <p class="bold">
            yadi cāhetoḥ siddhiḥ svabhāvavinivartanasya te bhavati /<br />
            svābhāvyasyāstitvaṃ mamāpi nirhetukaṃ siddhaṃ // NagVv_18 //
            </p>
         
         
         <p>atha manyase nairhetukī siddhiḥ niḥsvabhāvatvasya bhāvānām iti | yathā tava svabhāvanirvartanaṃ
            nirhetukaṃ siddhaṃ | tathā mamāpi svabhāvasatbhāvo 'pi nirhetukaḥ siddhaḥ ||</p>
         
         <span class="note"><span class="bold">Vv 248</span></span>
         
         
         <p class="bold">
            atha hetor astitvaṃ bhāvānaiḥsvābhāvyam ity anupapannam /<br />
            loko naiḥsvabhāvyān na hi kaścana vidyate bhāvaḥ // NagVv_19 //
            </p>
         
         
         <p>iha yadi hetor astitvaṃ manyase | niḥsvabhāvāḥ sarvabhāvā iti tad anupapannaṃ || kiṃ
            karaṇaṃ | na hi loke niḥsvabhāvaḥ kaścid bhāvo 'sti ||</p>
         
         
         <p>kiñcānyat |</p>
         
         
         <p class="bold">
            pūrvaṃ cet pratiṣedhaḥ paścāt pratiṣedhyam iti na copapannam /<br />
            yaś cānupapanno yugapac ca yataḥ svabhāvo 'san // NagVv_20 //
            </p>
         
         
         <p>iha pūrvaṃ cet pratiṣedhaḥ paścāc ca pratiṣedhyaṃ | niḥsvabhāvyaṃ nopapannaṃ | asati
            hi pratiṣedhye kasya pratiṣedhaḥ || atha paścāt pratiṣedhaḥ pūrvaṃ pratiṣedhyam iti
            ca nopapannaṃ | siddhe hi pratiṣedhye kiṃ pratiṣedhaḥ karoti | atha yugapatpratiṣedhaḥ
            pratiṣedhye tathāpi na pratiṣedhyaḥ pratiṣedhyasyārthasya kāraṇaṃ prati na pratiṣedhyaḥ
            | na pratiṣedhasya ca | yathā yugapadutpannayor goviṣāṇayoḥ naiva dakṣiṇaṃ savyasya
            kāraṇaṃ savyaṃ vā dakṣiṇasya gāraṇaṃ bhavatīti | tatra yad uktaṃ niḥsvabhāvāḥ sarvabhāvā
            iti tan na |</p>
         
         <span class="note"><span class="bold">Vv 250</span></span>
         
         <p>atrocyate | yat tāvad bhavatoktaṃ</p>
         
         
         <p>sarveṣāṃ bhāvānāṃ sarvatra na vidyate svabhāvaś cet |
            tvadvacanam asvabhāvaṃ na nivartayituṃ svabhāvam alam iti | [1]</p>
         
         
         <p>atra brūmaḥ |</p>
         
         
         <p class="bold">
            hetupratyayasāmagrāṃ pṛthagbhāve 'pi madvaco na yadi /<br />
            nanu śūnyatvaṃ siddhaṃ bhāvānām asvabhāvatvāt // NagVv_21 //
            </p>
         
         
         <p>yadi madvaco hetau nāsti mahābhūteṣu saṃprayukteṣu viprayukteṣu vā pratyayeṣu nāsti
            | uraḥkaṇthojihvādantatālunāsikamūrdhaprabhṛtiṣu ya + + sāmagryām asti heṃpratyayasāmagrīṃ
            vinirmuktaṃ pṛthag vāsti | tasmān niḥsvabhāvā niḥsvabhāvatvāc chūnyaṃ | evaṃ | nanu
            śūnyatvaṃ siddhaṃ niḥsvabhāvatvād asya madīyavacasaḥ | yathā caitan madvacaṃ niḥsvabhāvatvāc
            chūnyaṃ | tathā sarvabhāvā niḥsvabhāvatvāc chūnyā iti | yad bhavatoktaṃ tvadīyavacasaḥ
            śūnyatvāt śūnyatā sarvabhāvānāṃ nopapadyata iti tan na ||</p>
         
         <span class="note"><span class="bold">Vv 252</span></span>
         
         <p>kiñcānyat |</p>
         
         
         <p class="bold">
            yaś ca pratītya bhāvānāṃ śūnyateti taṃ brū + + /<br />
            yas tu pratītyabhāvo bhavati hi tasyāsvabhāvatvaṃ // NagVv_22 //
            </p>
         
         
         <p>śūnyatārthañ ca bhavān bhāvānām anavasamya śūnyatārtham ajñātvā pravṛtti upālambhaṃ
            vaktuṃ tvadvacanasya śūnyatvāt tvadvacanasya niḥsvabhāvatvād evaṃ tvadvacanena niḥsvabhāvena
            bhāvānāṃ svabhāvapratiṣedho nopapadyata iti | iha hi yaḥ pratītya bhavānāṃ bhāvaḥ
            sā śūnyatā | kasmān niḥsvabhāvatvāt | ye hi pratītyasamutpānnā bhāvās te sa sasvabhāvā
            bhavanti | svabhāvābhāvāt | tasmād dhetupratyayāpekṣatvāt | yadi hi svabhāvato bhāvā
            bhaveyuḥ | pratyākhyāyāpi hetupratyayāṃś ca bhaveyuḥ | na cevaṃ bhavanti | tasmān
            niḥsvabhāvāḥ niḥsvabhāvatvāc chūnyā ity abhidhīyante | evaṃ madīyam api vacanaṃ |
            pratītyasamutpannatvān niḥsvabhāvaṃ niḥsvabhāvatvāt śūnyam ity upapannaṃ |</p>
         
         <span class="note"><span class="bold">Vv 254</span></span>
         
         <p>yathā ca pratītyasamutpannatvāt svabhāvaśūnyāḥ | rathapaṭaghaṭādayaḥ sveṣu sveṣu kāryeṣu
            kāṣṭhāhaṇamṛttikaharaṇamadhūdakapayasāṃ dhāraṇā śītavātātapaparitrāṇaprabhṛtiṣu vartante
            | evam idaṃ madīyavacanaṃ pratyayasamutpannatvān niḥsvabhāvaṃ niḥsvabhāvatvaprasādhanaṃ
            pratyayabhāvānāṃ vartate | tra yad uktaṃ | niḥsvabhavatvāt tvadīyavacanasya śūnyatvaṃ
            śūnyatvāt tasya ca tena sarvabhāvasvabhāvapratiṣedha upapannam iti tan na ||</p>
         
         <span class="note"><span class="bold">Vv 256</span></span>
         
         <p>kiñcānyat |</p>
         
         
         <p class="bold">
            nirmitako nirmitakaṃ māyāpuruṣa svamāyayā sṛṣṭam /<br />
            pratiṣedhayati yadvat pratiṣedho yaṃ tathaiva syāt // NagVv_23 //
            </p>
         
         
         <p>yathā nirmitakaḥ puruṣam abhyāpataṃ tu kaścid arthena vartamānaṃ pratiṣedhayet | māyākāreṇa
            vā sṛṣṭo māyāpurnṣo 'nyaṃ māyāpuruṣa samabhyava tan na kasminścid arthe vartamānaṃ
            pratiṣedhayet | tatra yo nirmitakaḥ puruṣaḥ pratiṣedhyate sa śūnyaḥ yaḥ pratiṣedhayati
            so 'pi māyāpuruṣaḥ śūnya evam eva madvacanena śūnyena sarvabhāvānāṃ svabhāvapratiṣedha
            upapannaḥ || tatra yad bhavatoktaṃ | śūnyatvāt tvadvacanasya sarvabhāvasvabhāvapratiṣedho
            nopapannam iti na tan na | ṣaṭkoṭiko vāda uktaḥ sa evaṃ pratisiddhaḥ naiva hy evaṃ
            sati na sarvabhāvāntargataṃ madvacanaṃ nāpy aśūnyaṃ nāpi sarvabhāvāśūnyāḥ |</p>
         
         <span class="note"><span class="bold">Vv 258</span></span>
         
         <p>yat punar bhavatoktam</p>
         
         
         <p>atha sasvabhāvam etad vākyaṃ pūrvā hatā pratijñā te
            vaiṣamikatvaṃ tasmin viśeṣahetuś ca vaktavya ity [2]</p>
         
         
         <p>atrāpi brūmaḥ |</p>
         
         
         <p class="bold">
            na svābhāvikam etad vākyaṃ tasmān na vādahānir me /<br />
            nāsti ca vaiṣamikatvaṃ viśesahetuś ca na nigadyaḥ // NagVv_24 //
            </p>
         
         
         <p>na tāvad etan mama vacanaṃ pratītyasamutpannatvāt svabhāvopapannaṃ yathā pūrvam uktaṃ
            | svabhāvānupapannatvāt śūnyaṃ | yasmāc ca idam api madvacanaṃ śūnyaṃ śeṣāpi sarvabhāvāḥ
            śūnyās tasmān nāsti vaiṣamikatvaṃ | yadi hi vayaṃ brūmaḥ | idaṃ vacanam aśūnyaṃ śeṣāḥ
            sarvabhāvāḥ śūnyā iti tato vaiṣamikatvaṃ | syān na caitad evaṃ tasmān na vaiṣamikatvaṃ
            | yasmāc ca vaiṣamikatvaṃ na saṃbhavati idaṃ vacanam aśūnyaṃ śeṣāḥ punaḥ sarvabhāvāḥ
            śūnyā iti | tasmād asmābhir viśeṣahetur api na vaktavyaḥ anena idaṃ vacanaṃ aśūnyaṃ
            sarvabhāvāḥ punaḥ śūnyā iti | tatra yad bhavatoktaṃ vādahānis te vaiṣamikatvaṃ ca
            viśeṣahetuś ca tvayā vaktavya iti tan na |</p>
         
         <span class="note"><span class="bold">Vv 260</span></span>
         
         <p>yat punar bhavatoktaṃ |</p>
         
         
         <p>mā śabdavad ity etad asmāt te buddhir na caitad upapannaṃ |
            śabdena hy atra satā bhaviṣyato vāraṇaṃ tasyeti | [3]</p>
         
         
         <p>atra brūmaḥ |</p>
         
         
         <p class="bold">
            mā śabdavad iti nāyaṃ dṛṣṭānto yas tvayā mamārahdhaḥ /<br />
            śabdena hi tac ca śabdasya vāraṇaṃ naidam eva caḥ // NagVv_25 //
            </p>
         
         
         <p>nāpy ayam asmākaṃ dṛṣṭāntaḥ | yathā kaścin mā śabdaṃ karṣīr iti bruvaṃ śabdam eva
            karoti śabdañ ca pratiṣedhayati | yadvat śūnyena vacanena śūnyatāṃ pratiṣedhayati
            | kiṃ kāraṇaṃ | atra hi dṛṣṭānte śabdena śabdasya vyāvartanaṃ kriyate | na caitad
            evaṃ vayaṃ brūmaḥ | niḥsvabhāvāḥ sarvabhāvāḥ niḥsvabhāvatvāt tad aśūnyām iti |</p>
         
         <span class="note"><span class="bold">Vv 262</span></span>
         
         <p>kiṃ karaṇaṃ</p>
         
         
         <p class="bold">
            naiḥsvabhāvyānāṃ cen naiḥsvābhāvyena vāraṇaṃ yadi hi /<br />
            naiḥsvabhāvyanirvṛttau svabhāvyaṃ hi prasiddhaṃ syāt // NagVv_26 //
            </p>
         
         
         <p>yathā mā śabdam iti śabdena śabdasya vyāvartanaṃ kriyate | evaṃ yadi naiḥsvabhāvyena
            vacanena naiḥsvabhāvyānāṃ vyāvartanaṃ kriyate tato 'yaṃ dṛṣṭāntopapannaḥ syāt | iha
            tu naiḥsvabhāvyena vacanena bhāvānāṃ svabhāvapratiṣedhaḥ kriyate | evaṃ yadi naiḥsvabhāvyena
            vacanena niḥsvabhāvānāṃ naiḥsvabhāvyapratiṣedhaḥ kriyate | naiḥsvabhavyapratiṣedhād
            eva sasvabhāvā bhaveyuḥ | sasvabhāvatvād aśūnyāḥ syuḥ | śūnyatāñ ca vayaṃ bhāvānām
            ācakṣmahe nāśūnyatām ity adṛṣṭānta evāyam iti |</p>
         
         <span class="note"><span class="bold">Vv 264</span></span>
         
         
         <p class="bold">
            atha vā nirmitakāyāṃ yathā striyāṃ striyam ity asatgrāham /<br />
            nirmitakaḥ pratihanyāt kasyacid evaṃ bhaved ettata // NagVv_27 //
            </p>
         
         <p>atha vā kasyacit puruṣasya nirmitakāyāṃ striyāṃ svabhāvaśūnyāyāṃ paramārthataḥ striyam
            ity asadgrāhaḥ | syād eva tasyāṃ tenāsadgrāheṇa rāgam utpādayet | tad yathā tathāgatena
            vā tacchrāvakeṇa vā nirmitako nirmitaḥ syāt | tathāgatādhiṣṭhānena vā tathāgatasrāvakādhiṣṭhānena
            vā tasya tam asadgrāhaṃ vinivartayet | evam eva nirmitakopamena śūnyena vacanena nirmitakastrīsadṛśyeṣu
            niḥsvabhāveṣu yo 'yaṃ svabbāvagrāhaḥ sa nivartyate sa pratiṣidhyate | tasmād ayam
            atra dṛṣṭāntaḥ śūnyatāprasādhanaṃ pratyupapadyamāno netaraḥ |</p>
         
         <span class="note"><span class="bold">Vv 266</span></span>
         
         
         <p class="bold">
            atha vā sādhyasamo yaṃ hetur na hi vidyate dhvaneḥ sattā /<br />
            saṃvyavahārañ ca vayaṃ nānabhyupagamya kathayāmaḥ // NagVv_28 //
            </p>
         
         
         <p>mā śabdavad iti sādhyasama evāyaṃ hetuḥ | kasmāt sarvabhāvānāṃ naiḥsvabhāvyenāviśiṣṭatvāt
            | na hi tasya dhvaneḥ pratītyasamutpannatvāt | svabhavaṃ sattāḥ vidyate | tasyāḥ svabhāvasattāyāḥ
            avidyamānatvāt |</p>
         
         
         <p>yad uktaṃ</p>
         
         
         <p>śabdena hy atra sattā bhaviṣyato vāraṇaṃ tasyeti |</p>
         
         
         <p>tat vyāhanyate |</p>
         
         
         <p>api ca na vayaṃ vyavahārasatyaṃ pratyākhyāya vyavahārasatyam anabhyupagamya kathayāmaḥ
            | śūnyāḥ sarvabhāvā iti | na hi vyavahārasatyam anāgamya śakyā dharmadeśanā kartuṃ
            |</p>
         
         
         <p>yathoktaṃ</p>
         
         
         <p>vyavahāram anāśritya paramārtho na deśyate |
            paramārtham anāgamya nirvāṇaṃ nādhigamyata iti | [= MMK 24.18]</p>
         
         
         <p>tasmān madvacanavat śūnyāḥ sarvabhāvāḥ sarvabhāvānāñ ca niḥsvabhāvatvam ubhayathopapadyamānam
            iti ||</p>
         
         <span class="note"><span class="bold">Vv 268</span></span>
         
         <p>yat punar bhavatoktaṃ |</p>
         
         
         <p>pratiṣedhaḥ pratiṣedhyo 'py evam iti mataṃ bhavet tad asad eva |
            evaṃ tava pratijñā lakṣaṇato dūṣyeta na mameti | [4]</p>
         
         
         <p>atra brūmaḥ |</p>
         
         
         <p class="bold">
            yadi kācana pratijñā tatra syān na me tat* eṣa me bhaved doṣaḥ /<br />
            nāsti ca mama pratijñā tasmān naivāsti me doṣaḥ // NagVv_29 //
            </p>
         
         
         <p>yadi ca kācin mama pratijñā syāt tato mama pratijñālakṣaṇaprāptatvāt sa pūrvako doṣaḥ
            | yathā tvayoktaṃ bhāvāḥ tathā mama syān na ca mama kācid asti pratijñā | tasmāt sarvahhāveṣu
            śūnyeṣv atyantopaśānteṣu prakṛtivivikteṣu kutaḥ pratijñālakṣaṇaprāptiḥ kutaḥ pratijñālakṣaṇatāprāptikṛto
            doṣaḥ | tatra yat bhavatoktaṃ pratijñālakṣaṇaprāptatvāt tavaiva doṣa iti tan nāsti
            |</p>
         
         <span class="note"><span class="bold">Vv 270</span></span>
         
         <p>yat punar bhavatoktaṃ</p>
         
         
         <p>pratyakṣeṇa hi tāvad yady upalabhya nivartayasi bhāvān
            tan nāsti pratyakṣaṃ bhāvā yenopalabhyaṃta | [5]</p>
         
         
         <p>anumānaṃ pratyuktaṃ pratyakṣeṇāgamopamāne
            cānumānāgamasādhyā ye 'rthā dṛṣṭāntasādhyāś ceti | [6]</p>
         
         
         <p>atra vayaṃ brūmaḥ |</p>
         
         
         <p class="bold">
            yadi kiñcid upalabheyaṃ pravarteyaṃ nivartayeyaṃ vā /<br />
            pratyakṣādibhir arthais tadabhāvān me 'nupālambhaḥ // NagVv_30 //
            </p>
         
         
         <p>yady ahaṃ kiñcid artham upalabheyaṃ pratyakṣānumānopa + + + + hetubhiḥ pramāṇaiḥ |
            caturṇāṃ vā pramāṇānāṃ | anyatamānyatamena | ata evaṃ pravartayeyaṃ vārtham evāhaṃ
            kiñcin nopalabhate tasmān na pravartayāmi na nivartayāmi | tatraivaṃ sati yau bhavatopālambhoktaḥ
            | yadi pratyakṣādīnāṃ pramāṇānām anyatamena upalabhya bhāvān vinivartayasīti | nanu
            bhavatoktāni pramāṇāni na santi taiś ca pramāṇair api gamyārthā iti sa me bhavaty
            evānupālambha iti |</p>
         
         <span class="note"><span class="bold">Vv 272</span></span>
         
         <p>+ + + + |</p>
         
         
         <p class="bold">
            yadi ca pramāṇatas teṣāṃ teṣāṃ prasiddhir arthānām /<br />
            teṣāṃ punaḥ prasiddhiṃ brūhi kathaṃ teṣāṃ pramāṇānāṃ // NagVv_31 //
            </p>
         
         
         <p>prasiddhir iti</p>
         
         
         <p>yadi ca pramāṇatas teṣāṃ teṣām arthānāṃ prameyānāṃ siddhiṃ manyase yathā mānair meyānāṃ
            | tathā teṣām idānīṃ pratyakṣānumānopamānāgamānāṃ caturṇāṃ pramāṇānāṃ kutaḥ prasiddhiḥ
            | yadi tāvan niḥpramāṇānāṃ pramāṇaṃ syān nādeḥ siddhis tatrāsti naiva madhyasya nāntasya
            | yadi punaḥ manyase pramāṇaiḥ prasiddhiḥ pramāṇato 'rthānāṃ prasiddhir iti | hīyate
            pratijñā |</p>
         
         <span class="note"><span class="bold">Vv 274</span></span>
         
         <p>tathāpi</p>
         
         
         <p class="bold">
            anyaiḥ yadi pramāṇaiḥ pramāṇasidhir bhavaty anavasthā syān /<br />
            nādeḥ siddhis tatrāsti naiva madhyasya nāntasya // NagVv_32 //
            </p>
         
         
         <p>yadi punar manyase | pramāṇaiḥ prameyāṇāṃ prasiddhis teṣāṃ pramāṇānām anyaiḥ pramāṇaiḥ
            prasiddhir anavasthāprasaṅgaḥ | anavasthāprasaṅge ko doṣaḥ |</p>
         
         
         <p>nādeḥ siddhis tatrāsti naiva madhyasya nāntasya |</p>
         
         
         <p>asyānavasthāprasaṅge ādeḥ siddhir nāsti | kiṃ kāraṇaṃ teṣam api hi pramāṇānām anyaiḥ
            pramāṇaiḥ siddhis teṣām anyair iti nāsty ādiḥ | āder asadbhāvāt kuto madhyaṃ kuto
            antaḥ | tasmāt teṣāṃ pramāṇānām anyaiḥ pramāṇaiḥ prasiddhiḥ nopapadyateti |</p>
         
         <span class="note"><span class="bold">Vv 276</span></span>
         
         
         <p class="bold">
            teṣām atha pramāṇair vinā prasiddhiḥ vihīyate vādaḥ /<br />
            vaiṣamikatvaṃ tasmin viśeṣahetuś ca vaktavyaḥ // NagVv_33 //
            </p>
         
         
         <p>atha manyase teṣāṃ pramāṇānāṃ vinā pramāṇaiḥ prasiddhiḥ prameyānāṃ punar arthānāṃ
            pramāṇaiḥ prasiddhir iti | evaṃ sati yas te vādaḥ pramāṇaiḥ prasiddhir arthānām iti
            hīyate vaiṣamikatvañ ca bhavati | keṣāñcit | arthānāṃ pramāṇaiḥ prasiddhiḥ keṣāñcin
            neti viśeṣahetuś ca vaktavyaḥ | yena hetunā keṣāṃcid arthānāṃ pramāṇaiḥ prasiddhiḥ
            keṣāñcin neti | sā ca nopadiṣṭaḥ tasmād iyam api kalpanā nopapanneti |</p>
         
         
         <p>atrāha | pramāṇāny eva mama svātmānaṃ parātmānañ ca prasādhayanti | yathoktaṃ |</p>
         
         
         <p>dyotayati svātmānaṃ yathā hutāsaḥ tathā parātmānaṃ |
            svaparātmānāv eṣāṃ prasādhayanti pramāṇāni |</p>
         
         
         <p>param iva svātmānaṃ parātmānañ ceti ||</p>
         
         <span class="note"><span class="bold">Vv 278</span></span>
         
         <p>atrocyate |</p>
         
         
         <p class="bold">
            viṣamopanyāso 'yaṃ na hy ātmānaṃ prakāśayaty agniḥ /<br />
            na hi tasyānupalabdhiḥ dṛṣṭā tamasīva kumbhasya // NagVv_34 //
            </p>
         
         
         <p>viṣama evāyam upanyāsaḥ | agnivat pramāṇāni svātmānañ ca prasādhayanti parātmānañ
            ca prasādhayantīti | na hy agnir ātmānaṃ prakāśayati | yadi hi yathā prāg evāgninā
            aprakāśitas tamasi kumbho nopalabhyate | athottarakālam upalabhyate 'gninā prakāśitaḥ
            san evam eva yady agninā na prakāśitaḥ prāg agniḥ syād uttarakālam agneḥ prakāśanaṃ
            syāt | ataḥ svātmānaṃ prakāśayen naitad evaṃ | tasmād iyam api kalpanā nopapadyanteti
            |</p>
         
         <span class="note"><span class="bold">Vv 280</span></span>
         
         
         <p>kiñcānyat |</p>
         
         
         <p class="bold">
            yadi ca svātmānam ayaṃ tvadvacanena prakāśayaty agniḥ /<br />
            param iva na tv ātmānaṃ paridhakṣyaty api hutāśaḥ // NagVv_35 //
            </p>
         
         
         <p>yadi ca tvadvacanena yathā parātmānaṃ prakāśayaty agniḥ evam eva svātmānam api prakāśayaty
            agnir iti | nanu yathā parātmānaṃ dahati | evam eva svātmānam api dhakṣyatīti | na
            caitad evaṃ | tatra yad uktaṃ parātmānam iva svātmānaṃ prakāśayaty agnir iti tan na
            ||</p>
         
         
         <p>kiñcānyat |</p>
         
         
         <p class="bold">
            yadi ca svaparātmānau tvadvacanena prakāśayaty agniḥ /<br />
            prachādayiṣyati tamaḥ svaparātmānau hutāśa iva // NagVv_36 //
            </p>
         
         
         <p>yadi ca bhavato bhavato matena svātmāparātmānau prakāśayaty agniḥ | nanv idānīṃ pratipakṣabhūtatamo
            'pi svaparātmānau chādayet | naitad iṣṭaṃ | tatra yad uktaṃ svaparātmānau prakāśayaty
            agnir iti tan na ||</p>
         
         <span class="note"><span class="bold">Vv 282</span></span>
         
         <p>kiñcānyat |</p>
         
         
         <p class="bold">
            nāsti tamaś ca jvalane yatra ca tiṣṭhate parātmani jvalanaḥ /<br />
            kurute kathaṃ prakāśaṃ sa hi prakāśo andhakāravadhaḥ // NagVv_37 //
            </p>
         
         
         <p>iha cāgnau nāsti tamaḥ | nāpi ca yatrāgnis tatrāsti tamaḥ | prakāśaś ca nāma tamasaḥ
            pratighātas tatra katham asya tamasaḥ | pratighātam agniḥ karoti | yasya pratighātat
            svaparātmānau prakāśayatīti ||</p>
         
         
         <p>āha | yad yasmād evaṃ nāgnau tamo 'sti | nāpi yatrāgnis tatra tamo 'sti | yasmād evaṃ
            svaparātmānau na prakāśayaty agniḥ | tena hy utpadyamānenaivāgninā tamasaḥ pratighataḥ
            kutaḥ tasmān nāgnau tamo 'sti | nāpi yatrāgniḥ tatra tamo 'sti | yasmād utpadyamāna
            evobhayaṃ prakāśayaty agniḥ svātmānaṃ parātmānañ ceti |</p>
         
         <span class="note"><span class="bold">Vv 284</span></span>
         
         <p>atrocyate</p>
         
         
         <p class="bold">
            utpadyamāna eva prakāśayaty agnir ity asadvādaḥ /<br />
            utpadyamāna eva prāpnoti tamo na hi hutāśaḥ // NagVv_38 //
            </p>
         
         
         <p>ayam agnir utpadyamāna eva prakāśayati svātmānaṃ parātmānañ ceti | nāyam upapadyate
            vādaḥ | kasmān na hy utpadyamāna evāgniḥ tamaḥ prāpnoti | aprāptatvān naivopahanti
            | tamasaś cānupaghātān nāsti prakāśaḥ |</p>
         
         
         <p class="bold">
            aprāpto 'pi jvalano yadi vā punar andhakāram upahanyāt /<br />
            sarveṣu lokadhātuṣu tamo 'yam iha saṃsthita upahanyāt // NagVv_39 //
            </p>
         
         
         <p>athāpi manyase aprāpto 'py agnir andhakāram upahantīti | nanv idānīm iha saṃsthito
            agniḥ sarvalokadhātustham upahaniṣyati tamaḥ tulyāyām aprāpto na caitad evaṃ dṛṣṭaṃ
            | tasmād aprāpyaivāgnir andhakāram upahantīti yad iṣṭaṃ | tan na |</p>
         
         <span class="note"><span class="bold">Vv 286</span></span>
         
         <p><span class="bold">
               yadi ca svataḥ pramāṇasiddhir anapekṣya te prameyāṇi /
               bhavati pramāṇasiddhiḥ nāparāpekṣā hi siddhir iti // NagVv_40 //</span></p>
         
         
         <p>yadi cāgnivat svataḥ pramāṇasiddhir iti manyase | anapekṣāpi prameyāṇi pramāṇānāṃ
            siddhiḥ bhaviṣyatīti kiṃ kāraṇaṃ | na hi svataḥ param apekṣate | athāpekṣyate na svataḥ
            prasiddhiḥ |</p>
         
         
         <p>atrāha | yadi nāpekṣyante prameyān arthān apramāṇāni ko doṣo bhaviṣyatīti | atrocyate
            |</p>
         
         
         <p class="bold">
            anāpeksā hi prameyān arthān yadi te pramāṇasaṃsiddhiḥ /<br />
            bhavati na bhavanti kasyacid evam imāni pramāṇāni // NagVv_41 //
            </p>
         
         
         <p>yadi prameyān arthān anapekṣya siddhir bhavati pramāṇānām iti | tānīmāni pramāṇāni
            na kasyacit pramāṇāni bhavanti | evaṃ doṣaḥ || atha kasyacit bhavanti prāmāṇāni |
            naivedānīm anapekṣya prameyān arthān pramāṇāni bhavanti ||</p>
         
         <span class="note"><span class="bold">Vv 288</span></span>
         
         
         <p class="bold">
            atha matam apekṣa siddhis teṣām iti atra bhavati ko doṣaḥ /<br />
            siddhasya na sādhanaṃ syān nāsiddho pekṣate hy anyat // NagVv_42 //
            </p>
         
         
         <p>athāpi matam apekṣya prameyān arthān pramāṇānāṃ siddhir bhavatīti | evaṃ te sati siddhasya
            pramāṇacatuṣṭayasya sādhanaṃ bhavatīti | kiṃ kāraṇaṃ | na hy asiddhasyārthasyāpekṣaṇaṃ
            bhavati | na hy asiddho devadattaḥ kañcid artham apekṣate na ca siddhasya sādhanam
            iṣṭaṃ kṛtasya kāraṇam anupapatter iti ||</p>
         
         
         <p>kiñcānyat |</p>
         
         
         <p class="bold">
            sidhyanti hi prameyāṇy apekṣya yadi sarvathā pramāṇāni /<br />
            bhavanti prameyasiddhir anapekṣyaiva pramāṇāni // NagVv_43 //
            </p>
         
         
         <p>yadi prameyāṇy apekṣya pramāṇāni sidhyanti | nedānīṃ pramāṇāny apekṣya prameyāṇi sidhyanti
            | kiṃ kāraṇaṃ na hi sādhyaṃ sādhanaṃ sādhanaṃ sādhayati | sādhanāni ca | kila prameyāṇāṃ
            pramāṇāni ||</p>
         
         <span class="note"><span class="bold">Vv 290</span></span>
         
         <p>kiñcānyat |</p>
         
         
         <p class="bold">
            yadi ca prameyasiddhir anapekṣaiva bhavati pramāṇāni /<br />
            kin te pramāṇasiddhyā tāni yad arthaṃ prasiddhaṃ tata // NagVv_44 //
            </p>
         
         
         <p>yadi ca manyase 'napekṣyaiva pramāṇāni prameyānāṃ prasiddhir bhavati | kim idānīṃ
            te pramāṇasiddhyā paryanviṣṭayā kiṃ kāraṇaṃ | yad arthaṃ hi tāni pramāṇāni paryanviṣyeran
            | te prameyārthā vinā pramāṇaiḥ siddhāḥ tatra kiṃ pramāṇaiḥ kṛtyaṃ |</p>
         
         
         <p class="bold">
            atha tu pramāṇasiddhir bhavaty apekṣyaiva te prameyāṇi /<br />
            vyatyaya evaṃ sati te dhruvaṃ pramāṇaprameyāṇāṃ // NagVv_45 //
            </p>
         
         
         <p>athāpi manyase 'pekṣyaiva prameyān arthāna pramāṇani bhavanti | evaṃ te sati mā bhūt
            pūrvoktadoṣa iti kṛtvā | evaṃ te sati vyatyayaḥ + + + + + yāṇāṃ bhavati | pramāṇāni
            te prameyāṇi bhavanti | prameyaiḥ sādhitatvat | pramāṇāni ca prameyāṇi bhavanti |
            pramāṇānāṃ sādhakatvāt |</p>
         
         <span class="note"><span class="bold">Vv 292</span></span>
         
         
         <p class="bold">
            atha te pramāṇasiddhyā prameyasiddhiḥ prameyasiddhyā ca /<br />
            bhavati pramāṇasiddhiḥ nāsty ubhayasyāpi te siddhiḥ // NagVv_46 //
            </p>
         
         
         <p>atha manyase pramāṇasiddhyā prameyasiddhir bhavati pramāṇāpekṣatvāt | prameyasiddhyā
            ca pramāṇasiddhir bhavati prameyāpekṣatvād iti || evaṃ saty ubhayasyāpi siddhir na
            .y. + + + + ṇaṃ</p>
         
         
         <p class="bold">
            sidhyanti hi pramāṇair yadi prameyāṇi tāni tair evā /<br />
            sādhyāni ca prameyais tāni kathaṃ sādhayiṣyanti // NagVv_47 //
            </p>
         
         
         <p>yadi hi pramāṇaiḥ pramayāṇi sidhyanti tāni pramāṇāni tair eva prameyaiḥ sādhayitavyāni
            | nanv asiddheṣu prameyeṣu kāraṇasyāsiddhatvād asiddhāni kathaṃ sādhayisyanti prameyāṇīti
            |</p>
         
         <span class="note"><span class="bold">Vv 294</span></span>
         
         
         <p class="bold">
            sidhyanti ca prameyaiḥ yadi pramāṇāni tāni tair eva /<br />
            sādhyāni ca prameyais tāni kathaṃ sādhayiṣyanti // NagVv_48 //
            </p>
         
         
         <p>yadi prameyaiḥ pramāṇāni sidhyanti tāni ca prameyāṇi tair eva pramāṇaiḥ sādhayitavyānīti
            | nanv asiddheṣu pramāṇeṣu kāraṇasyāsiddhatvād asiddhāni kathaṃ sādhayiṣyanti pramāṇāni
            |</p>
         
         
         <p class="bold">
            pitra yady utpādyaḥ putro yadi tena caiva putreṇa /<br />
            utpādyaḥ sa yadi pitā vada tatrotpādayati kaḥ kaṃ // NagVv_49 //
            </p>
         
         
         <p>tadyathāpi nāma kaścit brūyāt | pitrā putra utpādanīyaḥ sa ca pitā putreṇotpādanīya
            iti | tatredānīṃ brūhi kena ka utpādayitavyaḥ | tathaiva khalu bhavān bravīti | pramāṇaiḥ
            prameyāni sādhayitavyāni tāny eva ca punaḥ pramāṇāni taiḥ prameyaiḥ tatredānīṃ tu
            katamaiḥ katamāni sādhayitavyāni |</p>
         
         <span class="note"><span class="bold">Vv 296</span></span>
         
         
         <p class="bold">
            kaś ca pitā kaḥ putraḥ tatra tvaṃ brūhi kathaṃ tāv ubhāv api ca /<br />
            pitreputralakṣaṇadharau yato nas tatra saṃdehaḥ // NagVv_50 //
            </p>
         
         
         <p>tayoś ca pūrvopadiṣṭayoḥ pitāputrayoḥ vada kataraḥ putraḥ kataraḥ pitā ubhāv api tāv
            utpādakatvāt pitṛlakṣaṇadharau | utpādyatvāc ca putralakṣaṇadharāv atra naḥ sandeho
            bhavati | kataras tatra pitā kataras tatra putra iti | evam eva yāny etāni bhavati
            | pramāṇaprameyaṇi | tatra katarāṇi pramāṇāni katarāṇi prameyāṇi | ubhayāny api hy
            etāni pramāṇāni tāni prameyāṇi sādhyatvāt prameyāṇīti | atra naḥ sandeho bhavati |
            katarāṇy atra pramāṇāni katarāṇi prameyāṇīti |</p>
         
         <span class="note"><span class="bold">Vv 298</span></span>
         
         
         <p class="bold">
            naiva svataḥ prasiddhir na parasparataḥ pramāṇair vā /<br />
            bhavati na ca prameyaiḥ na cāpy akasmāt pramāṇānāṃ // NagVv_51 //
            </p>
         
         
         <p>na svataḥ prasiddhiḥ pratyakṣasya tenaiva pratyakṣeṇānumānasya tenaivānumāne | upamānasya
            tenaivopamānena | āgamasya tenaivāgamena || nāpi parasyāt pratyakṣasyānumānopamānāgamair
            anumānasya pratyakṣopamānāgamair upamānasya pratyakṣānumānāgamaiḥ | āgamasya pratyakṣānumānopamānaiḥ
            | nāpi pratyakṣānumānopamānāgamād anyaiḥ pratyakṣānumānopamānāgamair yathāsvaṃ nāpi
            prameyaiḥ samastavyastaiḥ svaviṣayaparaviṣatāgṛhītaiḥ nāpy akasmān nāsti samuccayena
            | eteṣāṃ kāraṇānāṃ pūrvoddiṣṭānāṃ viṃśas triṃśac catvāriśat ṣaṭviṃśatir vā tatra yad
            uktaṃ | pramāṇādhigamyatvāt prameyāṇāṃ bhāvānāṃ santi tu prameyā bhāvās tāni ca pramāṇāni
            yais tu pramāṇaiḥ prameyā bhāvāḥ santaś ca bhāvāḥ samādhigatā iti tan na ||</p>
         
         <span class="note"><span class="bold">Vv 300</span></span>
         
         <p>yat punar bhavatoktam |</p>
         
         
         <p>kuśalānāṃ dharmāṇāṃ dharmāvasthāvidaś ca manyante |
            kuśalaṃ janasvabhāvaṃ manyante śeṣeṣv apy eṣa viniyogaḥ | [7]</p>
         
         
         <p>atra brūmaḥ |</p>
         
         
         <p class="bold">
            kuśalānāṃ dharmāṇāṃ dharmāvasthavido brūvate yat /<br />
            kuśalasvabhāvam evaṃ pravibhāgenābhidheyaḥ syāt // NagVv_52 //
            </p>
         
         
         <p>kuśalānāṃ dharmāṇāṃ dharmāvasthavidaḥ kuśalaṃ janasvabhāvaṃ manyante | sa ca bhavatā
            pravibhāgenopadeṣṭavyaḥ | syād ayaṃ sa kuśalaḥ svabhāvaḥ ime te kuśalā dharmā iti
            | idaṃ tatkuśalavijñānam ayaṃ kuśalavijñānasvabhāva evaṃ sarveṣāṃ na caitad evaṃ dṛṣṭaṃ
            | tasmād yad uktam upadiṣṭaḥ svabhāvo dharmāṇām iti tan na ||</p>
         
         <span class="note"><span class="bold">Vv 302</span></span>
         
         <p>kiñcānyat |</p>
         
         
         <p class="bold">
            yadi ca pratītya kuśalaḥ svabhāva utpadyate sa kuśalānām /<br />
            dharmāṇāṃ parabhāvaḥ svabhāva eva kathaṃ bhavati // NagVv_53 //
            </p>
         
         
         <p>yadi ca kuśalānāṃ dharmāṇāṃ svabhāvo hetupratyayasāmagrīṃ pratītyotpadyate | parabhāvād
            utpannaḥ kuśalānāṃ dharmāṇāṃ kathaṃ svabhāvo bhavati | evam evākuśalaprabhṛtīnāṃ |
            tatra yad uktaṃ | kuśalāvyākṛtānāṃ nā .y. + + + dharmāṇāṃ kuśalaḥ svabhāvopadiṣṭaḥ
            | evam akuśalānām akuśalādir iti | tan na ||</p>
         
         
         <p>kiñcānyat |</p>
         
         
         <p class="bold">
            atha na pratītya kiñcit svabhāva utpadyate sa kuśalānām /<br />
            dharmāṇām evaṃ syād vāso na brahmacaryasya // NagVv_54 //
            </p>
         
         
         <p>atha manyase | na kiñcit pratītya kuśalānāṃ dharmāṇāṃ kuśalasvabhāva utpadyate | evam
            akuśalānāṃ dharmāṇām akuśalaḥ avyākṛtānām avyākṛta iti | evaṃ saty abrahmacaryavāso
            bhavati kiṃ kāraṇaṃ | pratītyasamutpādasya hi evaṃ sati pratyākhyānaṃ bhavati | pratītyasamutpādasya
            pratyākhyānāt pratītyasamutpādadarśaṇaṃ pratyākhyānaṃ bhavati | na hy avidyamānasya
            pratītyasamutpādasya darśanam utpadyamānaṃ bhavati | asati pratītyasamutpādadarśane
            dharmadarśanaṃ na bhavati | uktaṃ hi | bhagavatā yo hi bhikṣavaḥ pratītyasamutpādaṃ
            paśyati sa dharmaṃ paśyati | dharmadarśanābhāvād brahmacaryavāsābhāvaḥ ||</p>
         
         <span class="note"><span class="bold">Vv 304</span></span>
         
         <p>athavā pratītyasamutpādapratyākhyānāt | duḥkhasamudāyapratyākhyānaṃ bhavati | pratītyasamutpādo
            hi duḥkhasya samudayaḥ | duḥkhasamudayasya pratyākhyānād duḥkhapratyākhyānaṃ bhavati
            | asati hi samudaye tat kuto duḥkhaṃ samudeṣyati | duḥkhasamudayapratyākhyānāc ca
            duḥkhanirodhasya pratyākhyānaṃ | asati hi duḥkhasamudaye kasya prahāṇān nirodho bhaviṣyati
            | asati hi duḥkhanirodhe kasya prāptaye mārgo bhaviṣyati | duḥkhanirodhagāmī | evaṃ
            caturṇām āryasatyānām abhāvāc chrāmaṇyaphalābhāvaḥ | satyadarśanādiśramaṇyaphalāni
            samādhigamyante | śrāmaṇyaphalānām abhāvād abrahmacaryavāsa iti ||</p>
         
         
         <p>kiñcānyat |</p>
         
         
         <p class="bold">
            nādharmo dharmo vā satyavyavahārāś ca lokikā ni syuḥ /<br />
            nityāś ca sarvabhāvāḥ syuḥ nityatvād ahetumataḥ // NagVv_55 //
            </p>
         
         <span class="note"><span class="bold">Vv 306</span></span>
         
         <p>evaṃ sati pratītyasamutpādaṃ pratyācakṣaṇasya bhavataḥ ko doṣa prasajyate | dharmo
            na bhavati adharmo na bhavati | saṃvyavahārāś ca laukikā na sambhavanti | kiṃ kāraṇaṃ
            pratītyasamutpannaṃ hy etat sarvam asati pratītyasamutpāde kuto bhaviṣyati | api ca
            sasvabhāvo 'pratītyasamutpanno nirhetuko nityaḥ syāt | kiṃ kāraṇaṃ nirhetukā hi bhāvā
            nityās tatra sa eva cābrahmacaryavāsaḥ prasajyet svasiddhāntavirodhaś ca | kiṃ kāraṇam
            anityā hi bhagavatā sarve saṃskārā nirdeṣṭās te svabhāvanityatvān nityā hi bhavanti
            |</p>
         
         
         <p class="bold">
            eṣa cākuśaleṣv avyākṛteṣu nairyāṇādiṣu ca doṣas /<br />
            tasmāt sarvaṃ saṃskṛtam asaṃskṛtaṃ te bhavaty evaṃ // NagVv_56 //
            </p>
         
         
         <p>yaś caiṣa kuśaleṣu nirdeṣṭaḥ kalpaḥ sa evākuśaleṣu sa evāvyākṛteṣu sa evānairyāṇikaprabhṛtiṣu
            doṣas tasmāt sarvam idaṃ saṃskṛtam asaṃskṛtaṃ saṃpadyate || kiṃkāraṇaṃ heto hy asaty
            utpādasthitibhaṅgā na bhavanti | utpādasthitibhaṅgeṣv asatsu saṃskṛtalakṣaṇābhāvāt
            | sarvaṃ saṃskṛtam asaṃskṛtaṃ saṃpadyate | tatra yad uktaṃ kuśalādīnāṃ bhāvānāṃ svabhāvasadbhāvād
            aśūnyāḥ sarvabhāvā iti tan na ||</p>
         
         <span class="note"><span class="bold">Vv 308</span></span>
         
         <p>yat punar bhavatoktaṃ |</p>
         
         
         <p>yadi ca na bhavet svabhāvo bhāvānāṃ na svabhāva ity evaṃ
            nāmāpi bhaved evaṃ nāma hi nirvastukaṃ nāsti | [9]</p>
         
         
         <p class="bold">
            yaḥ sadbhūtaṃ nāma brūyāt sasvabhāva ity evam /<br />
            bhavatā prativaktavyo nāma brūmaś ca na vayaṃ sata // NagVv_57 //
            </p>
         
         
         <p>yo nāma sadbhūtaṃ brūyāt sasvabhāva iti sa bhavatā prativaktavyaḥ syāt | yasya sadbhūtaṃ
            nāma svabhāvasya | tasmāt tenāpi svabhāvena sadbhūtena bhavitavyaṃ | na hy asadbhūtasya
            svabhāvasya sadbhūtaṃ nāma bhavatīti | na punar vayaṃ nāma sadbhūtaṃ brūmas tad api
            hi svabhāvasyābhāvān nāma niḥsvabhāvatvāt śūnyaṃ śūnyatvād asadbhūtam | tatra yad
            bhavatoktaṃ nāmasadbhāvāt sadbhūtaḥ svahhāvā iti | tan na ||</p>
         
         
         <p>kiñcānyat |</p>
         
         <span class="note"><span class="bold">Vv 310</span></span>
         
         
         <p class="bold">
            nāmāsad iti ca yad idaṃ tat kiṃ nu sato bhavaty utāsataḥ /<br />
            yadi hi sato yady asato dvidhāpi te hīyate vādaḥ // NagVv_58 //
            </p>
         
         
         <p>yac caitan nāmāsad iti tat kiṃ sataḥ asataḥ | yadi hi satas tan nāma yady asata ubhayathāpi
            pratijñā hīyate | tatra yadi tāvat sata | asad iti pratijñā hīyate | na hīdanīṃ tad
            asad idānīṃ sat* athāsata | asad iti nāma yā pratijñā asadbhūtasya nāma na bhavati
            astitvasvabhāva iti nāma tasmāt sadbhūtaḥ svabhāva iti | sā hīnā ||</p>
         
         
         <p>kiñcānyat |</p>
         
         
         <p class="bold">
            sarveṣāṃ bhāvānāṃ śūnyatvañ copapāditaṃ pūrvam /<br />
            sa upālambhaḥ tasmād bhavaty ayañ cāpratijñāyāḥ // NagVv_59 //
            </p>
         
         
         <p>iha cāsmābhiḥ pūrvam eva sarveṣāṃ bhāvānaṃ vistarataḥ śūnyatvam upapāditam | tatra
            prāg nāmano 'pi śūnyatvam uktaṃ saṃbhavā aśūnyatvaṃ parigṛhya pravṛtto vaktuṃ | yadi
            bhāvānāṃ svābhāvo na syād asvabhāva iti nāmāpīdan na syād iti | tasmād apratijñopālambho
            yaṃ bhavataḥ saṃpadyate | na hi vayaṃ nāma sadbhūtam iti brūmaḥ ||</p>
         
         <span class="note"><span class="bold">Vv 312</span></span>
         
         <p>yat punar bhavatoktaṃ |</p>
         
         
         <p>atha vidyate svabhāvas sa ca dharmāṇāṃ na vidyate sa tasmāt
            dharmair vinā svabhāvaḥ sa yasya tad yuktam upadeṣṭuṃ | [10]</p>
         
         
         <p class="bold">
            atha vidyate svabhāvaḥ sa ca dharmāṇāṃ na vidyatat iti idam /<br />
            āśaṅkitaṃ yad uktaṃ bhavaty anāśaṅkitaṃ tac ca // NagVv_60 //
            </p>
         
         
         <p>na hi vayaṃ dharmāṇāṃ svabhāvaṃ pratiṣedhayāmaḥ | dharmavinirmuktasya vā kasyacid
            arthasya svabhāvam abhyupagacchāmaḥ | nanv evaṃ sati ya upālambho bhavati | yadi dharmā
            niḥsvabhāvāḥ kasya khalv idānīm anyasyārthasya dharmavinirmuktasya svabhāvo bhavati
            | sa yuktam evopadeṣṭam iti | dūrāpakṛṣṭam evaitat bhavati |</p>
         
         <span class="note"><span class="bold">Vv 314</span></span>
         
         <p>yat punar bhavatoktaṃ |</p>
         
         
         <p>sata eva pratiṣedho nāsti ghaṭo geha ity ayaṃ yasmāt |
            dṛṣṭaḥ pratiṣedho 'yaṃ mataḥ svabhāvasya te tasmāt | [11] ity</p>
         
         
         <p>atra brūmaḥ |</p>
         
         
         <p class="bold">
            sata eva pratiṣedho yadi śūnyatvaṃ nanv apratisiddham idam /<br />
            pratiṣedhayate hi hhavān bhāvānāṃ niḥsvabhāvatvaṃ // NagVv_61 //
            </p>
         
         
         <p>yadi svata eva pratiṣedho bhavati | nāmato bhāvānāṃ niḥsvabhāvatvaṃ pratiṣedhayati
            | nanu pratisidhaṃ sarvabhāvānāṃ niḥsvabhāvatvaṃ tvadvacanena | pratiṣedhayasi tvaṃ
            sadbhāvāt | niḥsvabhāvatvasya ca sarvabhāvānāṃ pratisidhatvāt | pratisiddhā śūnyateti</p>
         
         
         <p class="bold">
            pratiṣedhayase atha tvaṃ śūnyatvaṃ tac ca nāsti śūnyatvam /<br />
            pratiṣedhaḥ sata iti te nanv eṣa vihīyate vādaḥ // NagVv_62 //
            </p>
         
         
         <p>atha śūnyatvaṃ pratiṣedhayasi tvaṃ | sarvabhāvānāṃ niḥsvabhāvatvaṃ śūnyatvaṃ nāsti
            tac ca śūnyatvam | yā tarhi te pratijñā sataḥ pratiṣedho bhavati nāsata iti sā hīnā
            ||</p>
         
         <span class="note"><span class="bold">Vv 316</span></span>
         
         <p>kiñcānyat |</p>
         
         
         <p class="bold">
            pratiṣedhayāmi nāhaṃ kiñcit pratiṣedhyam asti na ca kiñcit /<br />
            tasmāt pratiṣedhayasīty adhilaya eva tvayā kriyate // NagVv_63 //
            </p>
         
         
         <p>evam api tu kṛtvā yady ahaṃ kiñcit pratiṣedhayāmi tato yuktam eva vaktuṃ syāt | na
            caivahaṃ kiñcit pratiṣedhayāmi tasmān na kiñcit <span class="it">prati</span>ṣedhavyam asti | tasmāt śūnyeṣu sarvabhāveṣv avidyamāne pratiṣedhye pratiṣedhayasīty
            eṣa tvayātra sadbhūto 'dhilayaḥ kriyata iti ||</p>
         
         
         <p>yat punar bhavatoktaṃ |</p>
         
         
         <p>atha nāsti sa svabhāvaḥ kin nu pratiṣidhyate tvayānena
            vacanena rte vacanāt pratiṣedhaḥ sidhyate hy asataḥ || [12]</p>
         
         
         <p>atra brūmaḥ |</p>
         
         
         <p class="bold">
            yac cāhaṃ te vacanād asataḥ pratiṣedhavacanasiddhir iti /<br />
            atra jñāpayate vāg asad iti tan na pratinihanti // NagVv_64 //
            </p>
         
         <span class="note"><span class="bold">Vv 318</span></span>
         
         <p>ya ca bhavān bravīti | sate 'pi vacanād asataḥ pratiṣedhaḥ pratisiddhaḥ tatra kin
            niḥsvabhāvāḥ sarvabhāvāḥ iti | etad vacanaṃ karotīti || atra brūmaḥ niḥsvabhāvā iti
            etat khalu vacanaṃ na niḥsvabhāvān sarvabhāvān karoti | kintv asata svabhāva bhāvānām
            asata svabhāvānām iti jñāpayati | tatra kaścit brūyād avidyamāhagṛhe devadattas tam
            asti gṛhe devadatta iti | tatrainaṃ kaścit pratibrūyān nāstīti | na tad. + + + + +
            devadattasyāsaṃbhavāṃ karoti | kintu jñāpayati kevalam asadbhāvaṃ gṛhe devadattasyeti
            || tadvā nāsti svabhāvo bhāvānām ity etadvacanaṃ na svabhāvānāṃ niḥsvabhāvatvaṃ karoti
            | bhāveṣu svabhāvasyābhāvaṃ jñāpayati || tatra yad bhavatoktaṃ kim asati svabhāve
            nāsti svabhāva ity etadvacanaṃ karoti | ṛte 'pi vacanāt prasiddhiḥ svabhāvasyābhāva
            iti | tat te na yuktaṃ</p>
         
         <span class="note"><span class="bold">Vv 320</span></span>
         
         <p>yad uktaṃ</p>
         
         
         <p>bālānām iva mṛgatṛṣṇāyāṃ sa yathājalagrāhaḥ |
            evaṃ mithyāgrāhaḥ syāt te prasidhyate hy asataḥ | [13]</p>
         
         
         <p>yat punar bhavato mṛgātṛṣṇāyām ity atra brūmaḥ |</p>
         
         
         <p class="bold">
            mṛgatṛṣṇādṛṣṭānte yaḥ punar uktaṃ tvayā mahāṃś carcaḥ /<br />
            tatrāpi nirṇayaṃ śṛṇu yathā sa dṛṣṭānta upapannaḥ // NagVv_65 //
            </p>
         
         
         <p>ya eva tvayā mṛgatṛṣṇādṛṣṭānte mahāṃś carca uktaḥ | tatrāpi tayā nirṇayaḥ sa śrūyatāṃ
            upapanna eva dṛṣṭānto bhavati |</p>
         
         
         <p class="bold">
            sa yadi svabhāvataḥ syād bhāvo na syāt pratītya samudbhūtaḥ /<br />
            yaś ca pratītya hhavati grāho nanu śūnyatā saiva // NagVv_66 //
            </p>
         
         
         <p>yadi ca mṛgatṛṣṇāyāṃ sa yathājalagrāhaḥ svabhāvataḥ syāt | na syāt pratītyasamutpanno
            | yato mṛgatṛṣṇāñ ca pratītya viparītañ ca darśanaṃ pratītya yoniśomanaskārañ ca pratītya
            prādurbhūto ataḥ pratītyasamutpannaḥ yataś ca pratītyasamutpanno 'taḥ svabhāvataḥ
            śūnya eva | yathā pūrvam uktaṃ tathā</p>
         
         <span class="note"><span class="bold">Vv 322</span></span>
         
         <p>kiñcānyat |</p>
         
         
         <p class="bold">
            yadi ca svabhāvataḥ syād grāhaḥ kas taṃ vinivartayed grāham /<br />
            śeṣeṣv apy eṣa vidhiḥ tasmād eṣo 'nupālambhaḥ // NagVv_67 //
            </p>
         
         
         <p>yadi ca mṛgatṛṣṇāyāṃ jalagrāhaḥ svabhāvataḥ syāt | ka eva taṃ vinivartayetā | na hi
            svabhāvaḥ śakyo nivartayituṃ | tathāgner uṣṇatvam apāṃ dravatvam ākāśasya niravavaraṇatvaṃ
            | dṛṣṭaṃ cāsya vinivartanaṃ | tasmāc chūnyasvabhāvaḥ grāhaḥ | yadā caitad evaṃ śeṣeṣv
            api dharmeṣv eṣa kramaḥ pratyavagantavyaḥ grāhyapravṛttiṣu pañcasu | tatra yad bhavato
            + + + + pād aśūnyāḥ sarvabhāvā iti tan na ||</p>
         
         <span class="note"><span class="bold">Vv 324</span></span>
         
         <p>yat punar bhavatoktaṃ |</p>
         
         
         <p>hetoś ca te na siddhir naiḥsvabbāvyāt kuto hi te hetuḥ
            nirhetukasya siddhir na copapannāsya te 'rthasya [l7] iti ||</p>
         
         
         <p>atra brūmaḥ |</p>
         
         
         <p class="bold">
            etena hetvabhāvaḥ pratyuktaḥ pūrvam eva sa samatvāt /<br />
            mṛgatṛṣṇādṛṣṭāntavyāvṛttividhau ya uktaḥ prāg // NagVv_68 //
            </p>
         
         
         <p>etenaiva cedānīṃ carcena pūrvoktena hetvabhāvo 'pi pratyavagantavyaḥ | ya eva hi carcaḥ
            pūrvasmin hetāv uktaḥ ṣaṭkapratiṣe + + + + + + hāpi carcayitavyaḥ |</p>
         
         <span class="note"><span class="bold">Vv 326</span></span>
         
         <p>yat punar bhavatoktaṃ |</p>
         
         
         <p>
            pūrvaṃ cet pratiṣedhaḥ paścāt pratiṣedhyam ily anupapannaṃ |<br />
            paścāc cānupapanno yugapac ca yataḥ svabhāvo 'sana || [20]
            </p>
         
         
         <p>atra brūmaḥ |</p>
         
         
         <p class="bold">
            yat traikālye hetuḥ pratyuktaṃ pūrvam eva sa samatvāt /<br />
            traikālyapratihetuś ca śūnyabhāvādinā prāptaḥ // NagVv_69 //
            </p>
         
         
         <p>sa eṣa hetuḥ traikālye pratiṣedhavācī sa tūktottaraḥ pratyavamantaḥ | kasmāt sādhyasamatvāt
            | yathā hi pratiṣedhas traikālye nopapady.e + + + + + + pratiṣedhapratiṣedhe 'pi |
            tasmāt pratiṣedhapratiṣedhye 'sati bhavān manyate pratiṣedhaḥ pratisiddha iti tan
            na | yataś caiṣa trikālapratiṣedhavācī hetur eṣa eva śūnyatāvādināṃ prāptaḥ sarvabhāvasvabhāvapratiṣedhakatvān
            na bhavataḥ |</p>
         
         
         <p>atha vā katham etad uktottaraṃ |</p>
         
         
         <p>pratiṣedhayāmi nāhaṃ kiñcit pratiṣedhyam asti na ca kiñcit
            tasmāt pratiṣedhayasīty adhilaya eṣa tvayā kriyata [63] iti ||</p>
         
         <span class="note"><span class="bold">Vv 328</span></span>
         
         <p>atha manyase triṣv api kāleṣu + + + + + + + dṛṣṭaḥ pūrvakālīno 'pi hetuḥ uttarakālīno
            'pi | yugapatkālīno 'pi hetuḥ | kathaṃ pūrvakalīnaḥ | yathā pitā putrasya tvadvacanena
            paścātkālīnaḥ | yathā śiṣyācāryasya yugapatkālīnaḥ yathā pradīpaḥ prakāśasyeti ||
            atra brūmaḥ | na caitad eva yuktā hy etasmiṃ traye pūrvadoṣaḥ || api ca punaḥ yady
            evaṃ kamaḥ | pratiṣedhasadbhāvas tvayābhyupagamyate | pratijñāhāniś ca te bhavati
            | e + + + + + + + svabhā + + + .edho 'pi si + + bhavatīti |</p>
         
         <span class="note"><span class="bold">Vv 330</span></span>
         
         
         <p class="bold">
            prabhavati ca śūnyateyaṃ yasya prabhavanti tasya sarvārthāḥ /<br />
            prabhavati na tasya kinna prabhavati śūnyatā yasyeti // NagVv_70 //
            </p>
         
         
         <p>yasya śūnyateyaṃ prabhavati tasya sarvārthā laukikalokottarāḥ prabhavanti | kiṃ kāraṇaṃ
            | yasya hi śūnyatā prabhavati tasya pratītyasamutpādaḥ prabhavati | yasya pratītyasamutpādaḥ
            prabhavati tasya catvāry āryasatyāni prabhavanti | yasya catvāry āryasatyāni + + +
            + + + + maṇyaphalāni bhavanti | sarvaviśeṣādhigamaḥ bhavanti | yasya sarvaviśeṣādhigamāḥ
            prabhavanti | tasya trīṇi raṃāṇi buddhadharmasaṃghāḥ prabhavanti | yasya pratītyasamutpādaḥ
            prabhavanti tasya dharmo dharmahetur dharmaphalañ ca prabhavanti | tasyādharmo 'dharmahetuś
            cādharmaphalañ ca prabhavati | tasya kleśaḥ kleśasamudayaḥ kleśavastūni ca prabhavanti
            | yasyaitat sarvaṃ bhavati pūrvoktaṃ tasya sugatiṃ durgatiṃ vyavasthā + + + + + +
            + gatidurgatigamanaṃ | sugatidurgatigāmī mārgaḥ | sugatidurgatigamanavyatikramaṇaṃ
            sugatidurgativyatikramopāyaḥ sarvasaṃvyavahārāś ca lokikāḥ svayam adhigantavyāḥ |
            anayā diśā kiñcit śakyaṃ vacanopadeṣṭam iti |</p>
         
         <span class="note"><span class="bold">Vv 332</span></span>
         
         <p>bhavati cātra</p>
         
         
         <p>yaḥ śūnyatāṃ pratītyasamutpādaṃ madhyamāṃ pratipadam
            anekārthāṃ nijagāda praṇamāmi tam apratimaṃ tu buddhim iti ||</p>
         
         
         <p>kṛtir iyam ācāryanāgārjunapādānā + + + + + ekatra ślokaśata 450 ||</p>
         
         
         <p>|| likhitam idaṃ śrīdhramakirtinā sarvasatvahetoḥ yathālabdham iti ||</p>
         
         
         <p>|| vigrahavyāvartiṇī ||</p>
         
         </div>
   </body>
</html>