<!DOCTYPE html><html xmlns="http://www.w3.org/1999/xhtml">
   <head>
      <meta http-equiv="Content-Type" content="text/html; charset=UTF-8" />
      <meta name="viewport" content="width=device-width, initial-scale=1.0" />
      <title>Nāgeśa [= Nāgojibhaṭṭa]: Paribhāṣenduśekhara (GRETIL)
	</title>
      <style>@font-face {
    font-family: LinuxLibertineDisplay0Regular, times, serif;
    src: url(fonts/LinLibertine_DR.woff);
}
* {box-sizing: border-box;}
body {background-color: #FFFFFF; font-family: 'LinuxLibertineDisplayORegular'; font-weight: normal; font-style: normal; font-size: 18px; padding: 20px 100px 20px; width: 1600px;}

ul {list-style: circle;}

ul.dash {list-style: none; margin-left: .5em; padding-left: .5em;}
ul.dash > li:before {display: inline-block; content: "–"; width: 1em; margin-left: 0em;}

a:link {color: black; text-decoration: underline;}
a:visited {color: black; text-decoration: underline;}
a:hover {color: black; text-decoration: none;}
a:active {color: black; text-decoration: underline;}

p {padding-left: .5em; padding-right: .5em;}

h4 {margin-bottom: 0px;}
mark {background-color: #FFFFCC;}
q:before {content: "»";}
q:after {content: "«";}

.noindent {padding: 0px;}
.comm {padding-left: 1em; padding-right: 1em;}
.app {width: 80%; text-align: right; font-size: 14px; padding-left: 1em;}
.lem {display:inline-block;}
.ref {font-size: 14px; padding: inherit;}
.lb {font-weight: bold; font-size: 14px;}
.lb:before {content: "["}
.lb:after {content: "]"}
.pb {font-weight: bold; font-size: 14px;}
.pb:before {content: " ["}
.pb:after {content: "] "}
.note {font-weight: bold; font-size: 14px;}
.note:before {content: " ["}
.note:after {content: "] "}
.subhead {font-weight: bold; font-size: 14px;}
.appnote {font-size: 14px;}
.appnote:before {content: " ["}
.appnote:after {content: "] "}
.hi {font-style: italic}
.sic:before {content: "†"}
.sic:after {content: "†"}
.corr {color: #008000;}
.supplied {color: #1E90FF;}
.surplus {color: #ff3333;}
.unclear {color: #D2B48C;}

/* custom renditions */
.b, .bf, .textbf, .bold {font-weight: bold}
.i, .it, .textit, .italic {font-style: italic}
.u, .underline {text-decoration: underline}
.blue {color: #0000e6;}
.red {color: #b30000;}

.row:after {content: ""; display: table; clear: both;}
.column {float: left; width: 50%; padding-left: .5em; padding-right: .5em;}
.analysis {font-size: 14px; color: #0066ff; padding-left: .5em; padding-right: .5em; padding-top: .1em;}
.analysis:before {content: "["}
.analysis:after {content: "]"}

div.wapp:hover  span.lem {background-color: #FFFFCC;}

@media screen and (max-width: 800px) {
    body {font-size: 16px;}
    .column {width: 100%;}
    .analysis {width: 100%;}
}

@media screen and (max-width: 1200px) {
    body {padding: 10px;}
    .app {width: 90%;}
}

@media only screen and (max-width: 1600px) {
    body {width: auto; padding: 20px;}
}

#toc_container {background: #f9f9f9 none repeat scroll 0 0; border: 1px solid #aaa; display: table; font-size: 95%; margin-bottom: 1em; padding: 1em; width: auto;}
.toc_title {font-weight: 700; text-align: center;}	  
#toc_container li, #toc_container ul, #toc_container ul li{list-style: outside none none !important; padding-left: .5em;}
</style>
   </head>
   <body>
      <h1>Nāgeśa [= Nāgojibhaṭṭa]: Paribhāṣenduśekhara</h1>
      <h2>Header</h2>
      <p>
         This file is an html transformation of <a href="http://gretil.sub.uni-goettingen.de/gretil/corpustei/sa_nAgeza-paribhASenduzekhara.xml">sa_nAgeza-paribhASenduzekhara.xml</a> with a rudimentary header. For a more extensive header please refer to the source
         file.
         </p>
      <p class="noindent"><b>Data entry: </b>members of the Sansknet Project</p>
      <p class="noindent"><b>Contribution: </b>members of the Sansknet Project</p>
      <p class="noindent"><b>Date of this version: </b>2020-07-31</p>
      <h4>
         <if test="fileDesc/sourceDesc/@xml:id" id=""></if>
         	  Source:
         	</h4>
      <ul class="dash">
         <li>.</li>
      </ul>
      <p class="noindent"><b>Publisher: </b>Göttingen Register of Electronic Texts in Indian Languages (GRETIL), SUB Göttingen</p>
      <h4>Licence:</h4>
      <p>This e-text was provided to GRETIL in good faith that no copyright rights have been
         infringed.
         	 If anyone wishes to assert copyright over this file, please contact the GRETIL management
         at gretil(at)sub(dot)uni-goettingen(dot)de.
         	 The file will be immediately removed pending resolution of the claim.</p>
      <p><a href="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International
            License.</a></p>
      <h4>Interpretive markup:</h4>
      <ul class="dash">
         <li><span class="hi">highlighted text</span></li>
      </ul>
      <h4>Notes:</h4>
      <notesStmt xmlns="http://www.tei-c.org/ns/1.0">
         	
         <p xmlns="http://www.w3.org/1999/xhtml">This file has been created by mass conversion of GRETIL's Sanskrit corpus from <a href="http://gretil.sub.uni-goettingen.de/gretil/1_sanskr/6_sastra/1_gram/paribhsu.htm">paribhsu.htm</a>. Due to the heterogeneity of the sources the header markup might be suboptimal. For
            the sake of transparency the header of the legacy file is documented in the &lt;note&gt; element below:</p>
         	
         <p xmlns="http://www.w3.org/1999/xhtml">
            	 Nagesa [=Nagojibhatta]:
            <br />Paribhasendusekhara
            <br />
            <br />Input by members of the Sansknet project
            <br />(www.sansknet.org)
            <br />
            <br />This GRETIL version has been converted from a custom Devanagari encoding.
            <br />Therefore, word boundaries are usually not marked by blanks.
            <br />These and other irregularities cannot be standardized at present.
            <br />
            <br />THE TEXT IS NOT PROOF-READ!
            	</p>
         </notesStmt>
      <h4>Revisions:</h4>
      <ul class="dash">
         <li>2020-07-31: TEI encoding by mass conversion of GRETIL's Sanskrit corpus</li>
      </ul>
      <hr />
      <h2>Text</h2>
      <div xml:lang="sa-Latn">
         
         
         <p>śrīrāmajayam</p>
         
         
         <p class="bold">paribhāṣendu śekharaḥ//</p>
         
         <p>/ anubanda catuṣṭaya nirūpaṇam/
            <span class="bold">natvāsāmbaṃ śivaṃ bramha nāgeśaḥ kurute sudhīḥ/</span><br />
            <span class="bold">bālānāṃ sukhabodhāya paribhaṣendu śekharam//</span><br />
            prācīna vyakaraṇa tantre vācanikānyatra pāṇinīyatantre jñapakanyāyasiddāni bhaṣyavārtikayorupanibaddāni
            yāni paribhaṣārūpaṇi tāni vyākhyāsyante/
            <span class="bold">/ śāstratva sampādanoddeśaprakaraṇ /</span>
            nanu laṇ-aiuṇ sūtrayorṇakāradvayasyaivopādānenāṇiṇgrahaṇeṣu sandehādanirṇayo 'ta āha
            -</p>
         
         
         
         
         
         <p class="bold">vyākhyānato viśeṣapratipattirnahi sandehādalakṣaṇam // Paribh_1 //</p>
         
         
         <p>viśeṣasyānyatarādyartharūpasya vyākhyānāt śiṣṭakṛtāt pratipattiḥ niśchayo yataḥ sandehācchāstramalakṣaṇamananuṣṭāpakaṃ
            lakṣaṇamalakṣaṇaṃ tathā na, śāstrasya nirṇayajanakatvaucityādityarthaḥ/ asandigdhānuṣṭhānasidyarthe
            'tra śāstre sandigdhoccāraṇarūpācāryavyavahāreṇasandehanivṛttervyākhyānātiriktanimittānapekṣatvaṃ
            bodyata iti yāvat // . tenāṇuditsavarṇasyetatparihārāya pūrveṇāṇ grahaṇam, pareṇeṇ
            grahaṇamiti laṇ sūtre bhāṣye spaṣṭam // .1 //</p>
         
         
         <p>tatra saṃjñā paribhāṣā viṣaye pakṣadvayamāha -</p>
         
         
         
         
         
         <p class="bold">yathoddeśaṃ saṃjñā paribhāṣam / kārya kālaṃ saṃjñā paribhāṣam // Paribh_2 //</p>
         
         
         <p>uddesamanatikramya yatoddeśam / uddeśa upadeśa deśaḥ / adhikaraṇa sādhanaścāyam /
            yatra deśe upadiśyate taddeśa eva vākyārtabodhena gṛhīta śaktyā gṛhītaparibhāṣārthena
            ca sarvatra śāstre vyavahāraḥ/ deśaścoccāraṇakāla evātra vyavahriyate/ tattadvākyārthabodhe
            jāte ' bhaviṣyati kiñcidanena prayojanam ' iti jñānamātreṇa santuṣyad yathāśrutagrāhipratipatrapekṣo
            'yaṃ pakṣa īdūdetsūtre kaiyaṭaḥ/
            kecittu - paribhaṣāviṣaye tasminnityādi vākyārthabodhe saptamīnirdeśādikveti paryālocanāyāṃ
            sakalatattadvidyupasthitau sakalatattasaṃskārāya guṇabhedaṃ parikalpyaikavākyatayaiva
            niyamaḥ/ kāryakālapakṣetu tripādyamapyupasthiriti viśeṣaḥ/ etadevābhipretya 'adhikāronāma
            triprakāraḥ, kaścidekadeśasthaḥ sarvaṃ śāsramabhijvalayati, yathā - 'pradīpaḥ suprajvalitaḥ
            sarvaṃ veśmābhijvalayati' iti 'ṣaṣṭīsthane' iti sūtre bhāṣya uktam/ adhikāraśabdena
            pārārthyātparibhāṣāpyucyate/ kaścitparibhāṣārūpa iti kaiyaṭaḥ/ dīpo yathā - prabhādvārā
            sarvagṛhaprakāśaka evametatsvabuddhijananadvārā sarvaśāstropakārakamiti tattātparyam/
            etacca pakṣadvaya sādhāraṇaṃ bhāṣyam, pakṣadvaye 'pi pradeśaikavākyatayā itaḥ pratīteḥ//</p>
         
         
         <p>tatraitāvān viśeṣaḥ - yatoddeśe parbhāṣādeśe sarvavidhisūtrabuddhāvātmabhedaṃ parikalpya
            tairekavākyatayā paribhāṣāṇām/ taduktam - 'kiṅiti ca' iti sūtre kaiyaṭe/ 'yatoddeśe
            pradhānānyātmasaṃskārāya sannidhīyamānāni guṇabhedaṃ prayuñjata'iti/ kāryakāle tu
            tattadvidhipradeśe paribhāṣābuddhyaikavākyateti/ atra ekadeśastha ityanena tatra tatra
            buddhāvapi taddeśasthatvaṃ vārayati, yathā - vyavaharttṝṇāṃ kāryārthamanekadeśagamane
            'pi na tattaddeśīyatvavyavahāraḥ, kintvabhijanadeśīyatva vyavahāra eva, tadvanniṣedhavākyānāmapi
            niṣedhyaviśeṣākāṅkṣatvādvidhyekavākyatayaivānvaya iti paribhāṣāsādṛśyātparibhāṣātvena
            vyavahāraḥ 'kiṅiti ca' ityatra bhāṣye/ tatraikavākyatā paryudāsena prasajya pratiṣedhe
            'pi tena saha vākyārthabodhamātreṇaikavākyatā vyavahāraḥ//</p>
         
         
         <p>saṃjñāśāstrasya tu kāryakālapakṣe na pṛthakvākyārthabodhaḥ, kintu pradeśavākyena sahaiva/
            ata evāṇo 'pragṛhyasyetyetadekavākyatāpannādasomādityetatprati na mutvādyasiddham,
            asiddhatvasya kāryārthatayā kāryajñānottarameva tatpravṛttiḥ, kāryajñānaṃ ca pradeśa
            eveti taddeśasthāsiddhatvātpūrvagrahaṇenāgrahāt/ evaṃ tadbodhottarameva virodhapratisandhānañceti
            tatratyaparatvena vipratiṣedhasūtrapravṛttau bījam/ ata eva kāryakālapakṣe"ayādibhyaḥ
            paraiva pragṛhya saṃjñā"iti 'adasomāt'
            iti sūtre bhāṣya uktam//</p>
         
         
         <p>ākaḍārādhikārasthabhapadasaṃjñāviśaye tu yathoddeśapakṣa eveti tatratyaparatvenaiva
            bādhyabhādhakabhāvaḥ/ padādisaṃjñanāṃ tatra
            jātaśaktigrahaṇeva tripādyamapi vyavahāraḥ/ ata eva pūrvatrāsiddhamiti sūtre paribhāṣāṇāmevatripādyāmapravṛttimāśaṅkya,
            kāryakālapakṣāśrayeṇa samāhitamityāhuḥ/ yathoddeśapakṣaḥ pragṛhyasaṃjñāprakaraṇe bhāṣye//</p>
         
         
         <p>kāryakālamityasya ca kāryeṇa kālyate svasannidhiṃ prāpyata ityarthaḥ/ kāryeṇa svasaṃskārāya
            svavṛttiliṅgacinhitaparibhāṣāṇāmākṣepa iti yāvat/
            ata eva 'pūrvatrāsiddham' iti sūtre bhāṣye tripādyā asiddhatvāttatra sapādasaptādyāyīstha
            paribhāṣāṇāṃ apravṛttimāśaṅkya yadyapīdaṃ tatrāsiddhaṃ tatviha siddhamityuktvā, tāvatāpyasiddhirityabhiprāyake
            kathamiti praśne-'kāryakālaṃ saṃjñāparibhāṣam' yatra kāryaṃ tatropasthitaṃ draṣṭavyamityuktam/
            na ca kāryakāla pakṣe 'ṅamo hrasvāt' ityadau ' tasmādityuttarasya' 'tasminnitinirdiṣṭe
            pūrvasya' iti paribhāṣādvayopasthitau paratvāt 'ubhayanirdeśe pañcamīnirdeśo balīyān'
            iti tasminniti sūtrasthabhāṣyāsaṅgatiḥ, ubhayorekadeśasthatvena paratvādityasyāsaṅgatyāratteḥ,
            spaṣṭaṃ cedam 'ikoguṇa' ityatra kaiyaṭa iti vācyam ;
            vipratiṣedhasūtre 'ṣṭādhyāyīsthapāṭhakṛtaparatvasya''śrayaṇenādoṣāt/ nahi kāryakālapakṣa
            ityetāvatā tadapaiti/ pakṣadvaye 'pi pradeśeṣu svabuddhijananenāviśeṣāt/ nahi tatpakṣe
            'pyacetanasya śāstrasya svadeśaṃ vihāya taddeśagamanaṃ sambhavati/ nāpyasmadādibuddhijananena
            svadeśatyāgo bhavati/ ata eva bhāṣye tasminniti sūtre kaiyaṭaḥ - sūtra pāṭhāpekṣayā
            paratvasya vyavasathāpakatvamiti/ ikoguṇeti sūtrastha kaiyaṭastu tintya eva ; anyathā
            sarvaśāstrāṇāṃ prayogārthatvena prayogarūpaikadeśastvena kvāpi paratvaṃ nasyāt/ kiñca
            kiṅiti ceti sūtrastha kaiyaṭarītyā vidhisūtrāṇāṃ yathoddeśa pakṣe paribhāṣādeśe sannidhānena
            teṣāṃ paratvaṃ vyāhanyeta/ evañca vṛkṣebhya ityatra supicetyataḥ paratvāt 'bahuvacane
            jhalyet' ityetvamityādyucchidyeta, ityalam//</p>
         
         
         <p>itsaṃjñakā anubandhāḥ, teṣvavayavānavayavatvasandeha āha-</p>
         
         
         
         
         
         <p class="bold">anekāntāḥ anubandhāḥ // Paribh_3 //</p>
         
         
         <p>anekāntā anavayavāḥ ityarthaḥ/ yo hyanavayava sa kadācittatropalabhyata eva, ayaṃ
            tu na tathā, tadarthabhūte vidheye kadāpyadarśanāt/ śitkidityādau samīpe 'vayavatvāropeṇa
            samāso bodhyaḥ/ 'vuṇchaṇkaṭh' ityādau ṇitvaprayuktaṃ kāryaṃ pūrvasayaivetyādi tu vyākhyānate
            nirṇeyam/ 'halantyam' ityatrāntya śabdaḥ parasamīpa bodhakaḥ//</p>
         
         
         <p>vastutasttu-</p>
         
         
         
         
         
         <p class="bold">ekāntāḥ // Paribh_4 //</p>
         
         
         <p>ityeva nyāyyam, śāstre tatropalambhādanyatrānupalambhācca/ anavayavo hi kākādirekajātīyasambandhena
            gṛhavṛkṣādiṣūpalabhyate/ naivamayam/ evaṃ hi bahuvrīhirapi nyāyata evopapannaḥ, antyādi
            śabde lakṣaṇā ca na//</p>
         
         
         <p>kiñca anavayavatve ṇaśakapratyādau ṇāderitvānāpattiḥ, pratyayāditvābhāvāt, dadhnacaścakārasya
            vaiyyarthyāpattiśca/ idañca 'tasyalopaḥ' ityatra bhāṣye spaṣṭam/ tatra hyuktam,"ekāntāḥ
            anubandhāḥ"ityeva nyāyyamiti dik//</p>
         
         
         <p>nanvekāntatve 'nekāltvādeva auśādīnāṃ sarvādeśatva siddhyā 'anekāl' sūtre śidgrahaṇaṃ
            vyarthamata āha -</p>
         
         
         
         
         
         <p class="bold">nānubandhakṛtamanekāltvam // Paribh_5 //</p>
         
         
         <p>śidgrahaṇamevaitadjñāpakam, tena 'arvaṇastṛ' ityāderna sarvādeśatvam/ ḍādi viṣaye
            tu sarvādeśatvaṃ vinānubandhatvasyaivābhāvena''nupūrvyātsiddham//</p>
         
         
         <p>nanvevamapi 'avadātaṃ mukham' ityatra palopottaramātve kṛte 'dābiti ghusaṃjñāpratiṣedho
            na syāt, daipaḥ pakārasatve 'nejantatvāprāptyā palopottaraṃ pakārābhāvenāsya dāptvābhāvādata
            āha -</p>
         
         
         
         
         
         <p class="bold">nānubandhakṛtamanejamtatvam // Paribh_6 //</p>
         
         
         <p>'udīcāmāṅaḥ' iti nirdeśo 'syā jñāpakaḥ/ 'ādeca upajeśe' iti sūtreṇopadiśyamānasyaijantasyātvaṃ
            kriyate, ṅakārasatvetvejantatvābhāvādātvāprāptestasyāsaṅgatiḥ//</p>
         
         
         <p>na cāsyāmavasthāyāṃ tasya dhātutvābhāvātkathamātvam, tatra dhātorityasya nivṛtterityanyatra
            vistaraḥ/ spaṣṭañcedam"dādhāghvadāp"iti sūtre bhāṣye//</p>
         
         
         <p>nanvevamapi 'vāsarūpa' sūtreṇa kaviṣaye 'ṇopyāpattirityata āha-</p>
         
         
         
         
         
         <p class="bold">nānubandhakṛtamasārūpyam // Paribh_7 //</p>
         
         
         <p>'dadātidadhātyorvibhāṣā' iti ṇabādhakaśasya vikalpavidhāyakamasyāṃ jñāpakam, tena
            'godaḥ' ityādau nāṇiti 'vāsarūpa' sūtre bhāṣye spaṣṭam//</p>
         
         
         <p>nanu saṃkhyāgrahaṇe bahvādīnāmeva grahaṇaṃ syāt, prakaraṇasyābhidhāniyāmakatvasiddhāt
            'kṛtrimākṛtrimayoḥ kṛtrime
            kāryasampratyayaḥ' iti nyāyāt/ asti ca prakṛte bahvādīnāṃ saṅkhyāsaṃjñākṛteti jñānarūpaṃ
            prakaraṇam, natu lokaprasiddhaikadvyādīnāmityata āha -</p>
         
         
         
         
         
         <p class="bold">ubhayagatiriha bhavati // Paribh_8 //</p>
         
         <p>ihauśāstre/ 'saṅkhyāyāḥ atiśadantāyāḥ' iti niṣedho 'syā jñāpakaḥ/ na hi kṛtrimā saṅkhyā
            tyantā śadantā vāsti, tena 'kartari kartarikarmavyatihāre' 'kaṇvameghebhyaḥ karaṇe'
            'vipratiṣiddhaṃ cānadhikaraṇe' ityādau laukikakriyādravyādyavagatiḥ/ tatra kvobhaya
            gatiḥ, kvākṛtrimasyaiva, kva kṛtrimasyaivetyatra lakṣyānusāri vyākhyānameva śaraṇam/
            ata eva āmreḍita śabdena kṛtrimasyaiva grahaṇaṃ na tu dvistrirghuṣṭamātrasya/ spaṣṭañcedaṃ
            saṅkhyā saṃjñā sūtre bhāṣye/
            yattu - saṃjñāśāstrāṇāṃ macchāstre 'nena śabdenaita eveti niyamārthatvaṃ kṛtrimākṛtrima
            nyāyabījamiti/ tanna ; teṣāmagṛhītaśaktigrāhakatvena vidhitve sambhavati, niyamatvāyogāt/
            'sarve sarvārtha vācakāḥ' ityabhyupagamo 'pi yogidṛṣṭyā, natvasmaddṛṣṭyā, viśiṣya
            sarvaśabdārthajñanasyāśakyatvāt/ sāmāmyajñānaṃ tubhodhopayogītyanyatra nirūpitam//</p>
         
         
         <p>nanu 'adhyetā' 'śayitā' ityādāviṅśīṅorṅitvād guṇaniṣedhaḥ syādata āha -</p>
         
         
         
         
         
         <p class="bold">kāryamanubhavanhi kāryī nimittatayā nāśrīyate // Paribh_9 //</p>
         
         
         <p>'sthaṇḍilācchayitari' iti nirdeśaścāsyāṃ jñāpakaḥ/ 'ūrṇunaviṣati' ityādi siddhaye
            kāryamanubhavanniti/ atra hi 'dvirvacane 'ci' iti nu śabdasya dvitvam, anyathā 'sanyaṅoḥ'
            ityasya ṣaṣṭyantatvātsannantasya kāryitvena iso dvitvanimittatvābhāvāttatpravṛttirna
            syāt/
            vastutaḥ - samavāyikāraṇa nimittakāraṇayorbhadasya sakalalokatantraprasiddhatayā tasya
            tatvenā'śrayaṇābhāvena naiṣā jñāpakasādhyā/ ata eva haḥ prayuktaḥ/ sa hi tatvenānāśrayaṇe
            hetoḥ prasiddhatvaṃ dyotayatīti tatvam/ 'dvirvacane 'ci' ityatra bhāṣye dhvanitaiṣā//</p>
         
         
         <p>nanu 'praṇidāpayati' ityādau dārūpasya vidhīyamānā ghusaṃjñā dāpernasyādata āha -</p>
         
         
         
         
         
         <p class="bold">yadāgamāstadguṇībhūtāstadgrahaṇena gṛhyante // Paribh_10 //</p>
         
         
         <p>yamuddiśyā'gamo vihitaḥ, sa tadguṇībhūtaḥ śāstreṇa tadavayavatvena bodhito 'tastadgrahaṇena
            tadgrāhakena tadbodhakena śabdhena gṛhyate bodhyata ityarthaḥ/ tatra tadguṇībhūtā
            ityaṃśo bījakathanam/ loke 'pi devadattasyāṅgādhikye tadviśiṣṭasyaiva devadattagrahaṇena
            grahaṇaṃ dṛśyate/
            yamuddiśya vihita ityukteḥ 'pranidārayati' ityādau na dārityasya ghutvam/
            'ānemuk' iti mugvidhānasāmarthyādeṣānityā/ anyathā 'pacamānaḥ' ityādāvakārasya muki-anayā
            paribhāṣayā viśiṣṭasya savarṇadīrge tadvaiyarthyaṃ spaṣṭameva/ tena 'didīye' ityādau
            yaṇādi na, 'jahāra' ityādau 'āta au ṇalaḥ' iti ca na/
            na cākārādervarṇasya varṇāntaramavayavaḥ kathamit vācyam, vacanenāvayavatvabodhanāt/
            tasya cāvayavatvasādṛśye paryavasānaṃ bodhyam/
            na coktajñāpakādvarṇagrahaṇe 'syā apravṛttiriti vācyam ; 'āne muk' iti sūtra bhāṣye
            'kārasyāṅgāvayavasya mugityarthe 'pacamānaḥ' ityatra 'tāsyanudāttet' iti svaro ma
            syādityāśaṅkhyādupadeśabhaktastadgrahaṇena grāhiṣyata ityukterasaṅgatyāpatteḥ/
            kiñca ṅamantapadāvayavasya hrasvātparasya ṅamo ṅamuḍityarthe 'kurvannāste' ityādau
            ṅamo ṅamuḍāgame ṇatvaprāptimāśaṅkya 'yadāgamāḥ' iti nyāyenādyanasyāpi padāntagrahaṇena
            grahaṇāt 'padāntasya' iti niṣedha ityanayā</p>
         
         
         <p>paribhaṣayā 'āgamānāmāgamidharmavaiśiṣṭyamapi hodhyate' ityāśayaka 'ṅamuṭ' sūtrasthabhāṣyāsaṅgateḥ/
            kiñca-guṇāde raparatve rephaviśiṣṭa guṇatvādyeṣṭavyam/ anyathā 'ṛkārasya guṇavṛddhī
            arārāveva' iti niyamo na syāt/ tacca 'varṇagrahaṇe' etadapravṛttau na saṅgaccate/
            ata eva 'radābhyāṃ' iti sūtre bhāṣyam -"guṇo bhavati, vṛddhirbhavati,
            rephaśirā guṇavṛdadhisaṃjñako 'bhinirvartate"iti/ ata eva 'neṭi' 'ṇeraniṭi' ityadi
            caritārtham/
            'anāgamakānāṃ sāgamakāḥ ādeśāḥ' ityasya tvayamarthaḥ - ārdhadhātukasyeḍāgama ityarthe
            jñāte, nityeṣu śabdeṣvāgamavidhānānupatyā arthāpattimūlakavākyāntarakalpaneneḍrahitabuddhiprasaṅge
            seḍbuddhiḥ kartavyeti/ evañcādeśeṣvivātrāpi buddhivipariṇāma iti na nityatvahāniḥ/
            sthānivatsūtre ca nedṛśādeśagrahaṇam/ sākṣādaṣṭādyāyībodhitasthānyādeśabhāve cāritārthyāt/
            kiñcevaṃ sati sthānibuddhyaiva kāryapravṛtyā 'lāvasthāyāmaḍiti' siddhantāsaṅgatiḥ/
            sthānivadbhāvaviṣaye 'nirdiśyamānasya' iti paribhāṣāyāḥ pravṛttau 'tisṛṇām' itiyatira
            paratvāttisrādeśe sthānivadbhāvena trayādeśamāśaṅkhya, 'sakṛdgati' nyāyena samādhānaparabhāṣyāsaṅgatiḥ/
            'eruḥ' ityādau sthānaṣaṣṭīnārdeśāttadantaparatayā paṭhitavākyasyaiva samudāyādeśaparatvenā'deśagrahaṇasāmarthyāttasya
            sthānivatsūtre grahaṇena na doṣaḥ/ ānumānika sathānyādeśabhāvakalpane 'pi śrautasthānyādeśabhāvasya
            na tyāga iti 'acaḥ parasmin' ityādernāsaṅgatiḥ/
            etena - 'yadāgamāḥ' iti paribhāṣā sthānivatsūtreṇa gatārthetyapāstham/ etatsarvam
            'dādhāghvadāp' iti sūtre bhāṣye spaṣṭam//</p>
         
         
         <p>nanvevam udasthādityādau 'udaḥsthāstambhoḥ pūrvasya' iti pūrvasavarṇāpattirata āha
            -</p>
         
         
         
         
         
         <p class="bold">nirdaśyamānasyā'deśā bhavanti// Paribh_11 //</p>
         
         
         <p>'ṣaṣṭīsthāne yogā' iti sūtramāvartate/ tatra dvitīyasyāyamarthaḥ - ṣaṣṭhyantaṃ nirdiśyamānamuccāryamāṇamuccāryamāṇasajātīyameva,
            nirdiśyamānāvayavarūpameva vā sthanena sthānanirūpitasambandhena yujyate, na tu pratīyamānamityarthaḥ/
            tenedaṃ siddham/ na ca 'asyacvau' ityādau dīrgāṇāmādeśānāpattiḥ, teṣāṃ nirdiśyamānatvābhāvāditi
            vācyam, jātipakṣe doṣābhāvāt/ kiṅca 'na bhūsudhiyoḥ' iti niṣedhena grahaṇakaśāstragṛhītānāṃ
            nirdiśyamākāryabodhānna doṣaḥ/
            iyaṅuvaṅorṅitvaṃ tu ivarṇovarṇāntaśnudhātubhruvāmityarthena dhātvādīnāmapi nirdiṣṭatvādantyādeśatvāya/
            rīriṅorṅitvaṃ tu spaṣṭārthameva// etenedaṃ ṅitvaṃ varṇagrahaṇe nirdiśyamāna paribhāṣāyā
            apravṛttijñāpakamityapāstam/ 'hayavaraṭ' sūtrasthena 'ayogavahānāmupadeśe 'lontyavidhiḥ
            prayojanam, vṛkṣasttatra/ naitadasti prayojanam, nirdiśyamānasyetyeva siddham' - iti
            bhāṣyeṇa virodhāt/
            anayā paribhāṣayā 'yenavidhiḥ' iti sūtrabodhitatadantasya sathānivatvābhāva bodhanam,
            yadāgamā iti labdhasya ca/
            tena 'supadaḥ' 'udasthāt' ityādi siddhiḥ/ anayā ca svasvanimittasannidhāpitānām 'alo
            'ntyasya' ityādīnāṃ samāveśa eva, na bādhyabādhaka bhāvaḥ, virodhābhāvāt/ nāpyetayoraṅgāṅgibhavaḥ,
            ubhayorapi parārthatvena tadayoghāt/ 'anekāl śit' iti sūtre sarvaścaitatparibhāṣābodhita
            eva gṛhyate/
            yattu 'ādeḥ parasya' 'alontyasya' ityetāveva tadbādhakāviti tanna ; 'udaḥsthāt' iti
            sūtraviṣaye 'syāḥ 'pādaḥ pat' iti sūtre bhāṣye sañcāritatvāt/ nāpyetayoriyaṃ bādhikā,
            etayorniviṣayatvaprasaṅgāditi 'ti viṃśateḥ' iti sūtre kaiyaṭaḥ/ akajviṣaye nāyaṃ nyāyaḥ,
            sthānivadbhāvena tanmadhyapattanyāyena tadbudhāyaiva kāryajanakatvāt/ iyañca avayavaṣaṣṭīviṣaye
            'pi/ ata eva 'tadoḥ saḥ sāviti' satvam, 'atisyaḥ' ityatropasargatakārasya na/ nirdiśyamānayuṣmadādyavayavamaparyamtasyaiva
            yūyādayaḥ, na tu 'atiyūyam' ityādau sopasargāvayavamaparyantasyeti bodhyam/ 'pādaḥ
            pat' iti sūtre 'ṣaṣṭī sthāne' iti sūtre ca bhāṣye ca spaṣṭaiṣā//</p>
         
         
         <p>nanu 'cetā' ityādau hrasvasyekārasya pramāṇata āntaryādakāro 'pi syādata āha-</p>
         
         
         
         
         
         <p class="bold">yatrānekavidhamāntaryaṃ tatra sthanata āntaryaṃ balīyaḥ // Paribh_12 //</p>
         
         
         <p>anekavidhamusthānaguṇapramāṇakṛtam/ atra mānam 'ṣaṣṭī sthāne' ityata ekadeśānuvṛtyā
            sthāne grahaṇe 'nuvartamāne punaḥ 'sthānentaratamaḥ' iti sūtre sthāne grahaṇameva/
            taddhi tṛtīyayā vipariṇamya vākyabhedena sthāninaḥ prasaṅge jāyamānaḥ sati sambhave
            sthānata evāntaratama ityarthakam/
            tamabgrahaṇamevānekavidhāntarya sattāgamakam/ sthānataḥusthānenetyarthaḥ/ tatra sthānata
            āntaryam 'iko yaṇaci'</p>
         
         
         <p>ityādau prasiddhameva/ arthataḥ 'paddanno' ityādau sthānyarthābhidhāna samarthasyaivā'deśateti
            siddhāntādyadarthābhidhānasamartho yaḥ, sa tasyādeśa iti tatsamānārthatatsamānavarṇapadādīnāṃ
            te, tṛjvatkroṣṭuriti ca/ guṇato 'vāgghariḥ' ityādau/ pramāṇataḥ 'adaso 'seḥ' ityādau/
            'sthāne 'ntaratamaḥ' sūtre bhāṣye spaṣṭaiṣā//</p>
         
         
         <p>nanu 'proḍhavān' ityatra 'prādūhoḍheti' vṛddhiḥ syādata āha-</p>
         
         
         
         
         
         <p class="bold">arthavadgrahaṇe nānarthakasya // Paribh_13 //</p>
         
         
         <p>viśiṣṭarūpopādāne/ upasthitārthasya śabdaṃ prati viśeṣaṇatayānvayasambhave tyāge mānābhāvo
            'syā mūlam/ atrārthaḥ kalpitānvayavyatirekakalpitaḥ śāstrīyo 'pi gṛhyate iti 'saṅkhyāyāḥ'
            iti sūtre bhāṣye spaṣṭam/ iyaṃ varṇa grahaṇeṣu neti 'lasya' ityatra bhāṣye spaṣṭam/
            ata eva eṣā viśiṣṭarūpopādāna viṣayeti-vṛddhāḥ/ etanmūlakameva 'yena vidhiḥ' ityatra
            bhāṣye paṭhyate 'alaivānarthakena tadantavidhiḥ' iti/
            kiñca 'svaṃ rūpam' iti śāstre svaśabdenā'tmīyavācinār'tho gṛhyate, rūpa śabdena svarūpam,
            evañca tadubhayaṃ śabdasya saṃjñīti tadarthaḥ/ tatrārtho na viśeṣyastatra śastrīyopakāryāsambhavāt,
            kintu śabdaviśeṣaṇam/ evañcārthaviśiṣṭaḥ śabdaḥ saṃjñīti phalitam/ tenaiṣā paribhāṣā
            siddheti bhāṣye spaṣṭam//</p>
         
         
         <p>nanvevamapi 'mahadbhataścandramāḥ' ityatra 'ānmahataḥ' ityātvāpattirata āha-</p>
         
         
         
         
         
         <p class="bold">gauṇamukhyayormukhye kārya sampratyayaḥ // Paribh_14 //</p>
         
         
         <p>guṇādāgato gauṇaḥ/ yathā-gośabdasya jāḍyādiguṇanimittor'tho vāhīkaḥ/ aprasiddhaśca
            saṃjñādirapi tadguṇāropādeva buddhyate/ mukhamiva pradhānatvāt mukhyaḥuprathama ityarthaḥ/
            gauṇe hyarthe śabdaḥ prayujyamāno mukhārthāropeṇa pravarthate/ evaṃ cāprasiddhatvaṃ
            gauṇalākṣaṇikatvaṃ cātra gauṇatvam/ tena 'priyatrayāṇām' ityādau trayādeśo bhavatyeva,
            tatra triśabdārthasyetaraviśeṣaṇatve 'pyuktagauṇatvābhāvāt/ kiñcāyaṃ nyāyo na prātipadikakārye,
            kintūpāttaṃ viśiṣyārthopasthāpakaṃ viśiṣṭarūpaṃ yatra tādṛśapadakārya eva/ pariniṣṭitasya
            padāntarasambandhe hi 'gaurvāhīkaḥ' ityādau gauṇatvapratītirnatu prātipadikasamskāravelāyāmityantaraṅgatvājjātasaṃskārabādhāyogaḥ
            prātipadikakārye pravṛtyabhāve bījam/
            śvaśurasadṛśasyāpatyamityarthake 'śvāśuriḥ' ityādāvata iñaḥ siddhaye - upāttamityādi/
            na ca prātipatikapadaṃ tādṛśamiti vācyam, tena hi prātipadikapadavatvenopasthitiriti
            tasya viśiṣyārthopasthāpakatvābhāvāt/ nipātapadaṃ tu cāditvenaiva cādīnāmupasthāpakamiti
            taduddeśyakakāryanidhāyake 'ot' ityādāvetatpravṛt 'gobhavattyā' ityādau doṣo na/
            'agnīṣomau māṇavakau' ityatra prasiddhadevatādvandvavācyagnīṣomapadasya tatsadṛśaparatve
            'pyantaraṅgatvādītvaṣatve bhavata eva/ sadṛśalākṣaṇikāgnisomapadayordvandve tannāmakāvityarthake
            ca netvaṣatve, ādye gauṇalākṣaṇikatvāt, antye 'prasiddhatvāt/ ata eva 'agnisomau māṇavako'
            ityatra gauṇamukhyanyāyena śatvavāraṇaparam,"agneḥ stutstomasomāḥ"iti sūtrasthaṃ bhāṣyaṃ
            saṅgacchate/
            'gāṃ pāṭhaya' ityādau mukhya gopadārthasya pāṭhanakarmatvāsambhavena nibhaktyutpattivelāyāṃ
            prayoktṛbhirgauṇārthatvasya pratītāvapyapadasyāprayogeṇa boddhṛbhiḥ sarvatra padasyaiva
            gauṇārthakatvasya graheṇa 'atvaṃ tvaṃ sampadyate, 'amahān mahānbhūtaḥ, 'tvadbhavatiṭha
            ityādi bhāśyaprayoge tvādyādeśadīrgādīnāṃ karaṇena cāsya nyāyasya padakāryaviṣayatvamevocitam/
            anyathā vākyasaṃskāra pakṣe teṣu tadanāpattiḥ/
            kiñca"śuklām' ityukte karma nirdiṣṭam kartā kriyācānirdiṣṭe"ityādyuktyā 'ihedānīṃ
            gāmabhyāja kṛṣṇāṃ devadattetyādau sarvaṃ nirdiṣṭam, gāmeva karma, devadatta eva karttā,
            abhyājaiva kriyā' ityarthakenārthavatsūtrasthabhāṣyeṇa kārakādimātraprayoge yogyasarvakriyādhyahāre
            prasakte niyamārthaḥ kriyāvācakādiprayoga ityetattātparyakeṇa sāmānyataḥ kriyājanyaphalāśrayatvamātravivakṣāyāṃ
            dvitīyādīnāṃ sādhutvānvākhyānamityarthalābhena pāṭhanakriyānvayakāle padasyaiva gauṇarthatvapratītiḥ
            prayokturapi/
            etanmūlakaḥ"abhivyaktapadārthāḥ ye' iti ślokopi padakāryaviṣayakaḥ/ dhvanitaṃ cedam
            'sarvādīni' iti sūtre saṃjñābhūtānāṃ pratiṣedhamārabhatā vārttikakṛtā,"pūrvaparā"iti
            sūtre 'asaṃjñāyām' iti vadatā sūtrakṛtā, anvarthasaṃjñayā tatpratyākhyānaṃ kurvatā
            bhāṣyakṛtā ca/
            arthāśraya etadevaṃ bhavati, śabdāśraye ca vṛddhyātve-iti 'ot' sūtrastha bhāṣyasya
            laukikārthavatvayogyapadāśraya</p>
         
         
         <p>eṣa nyāyaḥ, tadrahitaśabdāśraye ca te ityarthaḥ/ 'gotaḥ' iti yathāśrutasūtre viśiṣṭarūpopādānasatvenoktarītyaivatasya
            bhāṣyasya vyākhyeyatvādityalam//</p>
         
         
         <p>arthavadgrahaṇe-ityasyāpavādamāha :-</p>
         
         
         
         
         
         <p class="bold">aninasmingrahaṇānyarthavatā cānarthakena ca tadantavidhiṃ prayojayanti // Paribh_15
            //</p>
         
         
         <p>'yena vidhiḥ' ityatra bhāṣye vacana rūpeṇa paṭhitaiṣā/ tena 'rājñā' 'sāmnā' ityādvallopaḥ,
            'daṇḍī' 'vāgmī' ityādau 'inhan' iti niyamaḥ, 'supayāḥ' 'susrotāḥ' ityādau 'atvasantasya'
            iti dīrgaḥ, 'suśarmā' 'suprathimā' ityādau 'manaḥ' iti ṅībniṣedhaśca siddhaḥ/ anye
            tu 'parivīviṣīdhvam' ityatra ḍhatvavyāvṛttaye kriyamāṇāt 'iṇaḥ ṣīdhvam' ityatrāṅgagrahaṇādarthavatparibhāṣānityā,
            tanmūlakamidamityāhuḥ/ 'vibhāṣeṭaḥ' ityatrānarthakasyaiva ṣīdhvamaḥ sambhavādatrāpi
            tasyaiva grahaṇamiti bhramavāraṇāya 'aṅgāt' iti pare//</p>
         
         
         <p>nanu 'uśca' ityatra 'liṅsicau' ityataḥ 'ātmanepadeṣu' ityeva sambadhyeta, anantaratvādata
            āha :-</p>
         
         
         
         
         
         <p class="bold">ekayoganirdiṣṭānāṃ saha vā pravṛttiḥ saha vā nivṛttiḥ // Paribh_16 //</p>
         
         
         <p>vā-śabda evārthe/ parasparānvitārthakapadānām-sahaivānuvṛttinivṛttī ityarthaḥ/ ekakārya
            niyuktānāṃ bahūnāṃ loke tathaiva darśanāditi bhāvaḥ/ yattu-atra jñāpakam 'neḍvaśi'
            ityata iḍityanuvartamāne 'ārdhadhātukasyeḍ' ityatra punariḍgrahaṇam/ taddhi netyasyāsambamdhārthamiti/
            tanna ; 'dīdhīvevīṭām' iti sūtre bhāṣye tatratyeḍgrahaṇapratyākhyānāyeḍ grahaṇe 'nuvartamāne
            punariḍgrahaṇasyeṭo guṇarūpavikārārthakatvasyoktatvena tadvirodhāt/ naño nivṛttistu
            'kvacidekadeśo 'pi anuvartate' iti nyāyena siddhā/ vastu tastu 'dīdhīvevīṭām' iti
            sūtrastha bhāṣyamekadeśyuktiḥ, 'ārdhadhātukasya' iti sūtrastheḍgrahaṇasya 'neḍvaśi'
            iti sūtre bhāṣye pratyākhyānāt, tatkaraṇena gurutarayatnamāśrityaitatpratyākhyānasyāyuktatvāt//</p>
         
         
         <p>nanu-alugadhikraḥ prāganaṅaḥ, uttarapadādhikāraḥ prāgaṅgādhikārādityanupapannam, ekayoganirdiṣṭatvāt/
            tathā 'dāmahāyanāntācca' ityādau 'saṅkhyāvyayādeḥ' ityataḥ saṅkhyāderityanuvartate
            'vyayāderiti nivṛttamiti cānupapannamata āha-</p>
         
         
         
         
         
         <p class="bold">ekayoganirdiṣṭānāmedeśo 'pyanuvartate // Paribh_17 //</p>
         
         
         <p>ekārthe yogaḥusambandhastena nirdiṣṭayoḥ samudāyābhidhāyidvandvanirdiṣṭayorityartha
            iti 'pakṣāttiḥ' iti sūtre kaiyaṭaḥ/ tāvanmātrāṃṣe svaritatvapratijñābalāllabhyamidam/
            spaṣṭā ceyam 'dāmahāyanāntācca' iti sūtre 'auto 'mśasoḥ' iti sūtre ca bhāṣye pūrvā
            ca//</p>
         
         
         <p>nanu 'tyadādīnāmaḥ' itiyādinā 'imam' ityādāvanunāsikaḥ syādata āha-</p>
         
         
         
         
         
         <p class="bold">bhāvyamānena savarṇānāṃ grahaṇaṃ na // Paribh_18 //</p>
         
         
         <p>aṇuditsūtre 'apratyayaḥ' ityanena sāmartyātsūtraprāptam, jātipakṣeṇaprāptam,guṇābhedakatvenaca
            prāptam, netyarthaḥ/ ata evāṇuditsūtre pratyayā'deśā'gameṣu savarṇagrahaṇābhāvaṃ prakārāntareṇoktvā,
            'evaṃ tarhi siddhe yadapratyaya iti pratiṣedhaṃ śāsti, tajjñāpayati bhavatyeṣāparibhāṣā
            'bhāvyamānena savarṇānāṃ grahaṇaṃ na' iti/ kiñca, 'jyāda īyasaḥ' ityevāntaryato dīrghe
            siddhe 'jyādāt' iti dīrgoccāraṇamasyā jñāpakam/ aṇuditsūtre 'jyādāt' iti sūtre ca
            bhāṣye spaṣṭaiṣā/
            'coḥ kuḥ' ityādau bhāvyamānenāpi savarṇagrahaṇam, vidheye udiduccāraṇasāmarthyāt/
            etadevābhipretya 'bhāvyamānāṇ savarṇānna
            gṛṇhāti' iti navyāḥ paṭhanti//</p>
         
         
         <p>nanvevam 'adaso 'seḥ' ityādinā 'amū' ityādau dīrgavidhānaṃ na syādata āha :-</p>
         
         
         
         
         
         <p class="bold">bhāvyamāno 'pyukāraḥ savarṇān gṛṇahāti // Paribh_19 //</p>
         
         
         <p>'diva ut' 'ṛta ut' iti taparakaraṇamasyā jñapakam/ 'titsvaritam' iti sūtre bhāṣye
            spaṣṭaiṣā//</p>
         
         
         <p>nanu 'gave hitaṃ gohitam' ityādau pratyayalakṣaṇenāvādyādeśāpattirata āha :-</p>
         
         
         
         
         
         <p class="bold">varṇāśraye nāsti pratyayalakṣaṇam// Paribh_20//</p>
         
         
         <p>varṇaprādhānyaviṣayametat/ tatvaṃ ca 'pratyayalope' iti sūtre sthānivadityanuvṛtyaiva
            siddhe pratyayalakṣaṇagrahaṇaṃ pratyayetarāviśeṣaṇatvarūpaṃ yatra prādhānyaṃ tatraiva
            pravṛtyarthametatsiddham/ varṇaparādhānyaṃ ca varṇasyetarāviśeṣaṇatvarūpaṃ pratyayanirūpitaniśeṣyatārūpaṃ
            ca/ tena 'gohitam' ityādau avādi na, 'citrāyāṃ jātā citrā' ityādāvaṇyo 'kārastadantān
            ṅīp ca na/ iyamalvidhau sthānivatvāprāptāvapi prāptapratyayalakṣaṇavidherniṣedhiketi
            spaṣṭaṃ bhāṣye//</p>
         
         
         <p>nanu 'ataḥ kṛkami' ityatra kami grahaṇe siddhe, kaṃsagrahaṇaṃ vyartham, ata āha :-</p>
         
         
         
         
         
         <p class="bold">uṇādayo 'vyutpannāni prātipadikāni// Paribh_21//</p>
         
         
         <p>idamevāsyā jñāpakamiti kaiyaṭādayaḥ/ kaṃsestu na, kaṃso 'nabhidhānāt/"pratyayasya
            luk"ityādau bhāṣye spaṣṭā/"ṇvultṛcau"ityādau bhāṣye vyutpannānītyapi/ idaṃ śākaṭāyanarītyā/
            pāṇinestvavyutpattipakṣa eveti śabdendu śekhare nirūpitam/"āyaneyī"iti sūtre bhāṣye
            spuṭametat//</p>
         
         
         <p>nanu 'devadattaccikīrṣati' ityādau devādeḥ sannantatvaprayuktadhātutvādyāpattirata
            āha :-</p>
         
         
         
         
         
         <p class="bold">pratyayagrahaṇe yasmātsa vihitastadādestadantasya grahaṇam// Paribh_22 //</p>
         
         
         <p>"yasmātpratyayavidhiḥ"iti sūtre yasmātpratyayavidhistadādipratyaya iti yogo vibhajyate/
            gṛhyamāṇa upatiṣṭata iti śeṣaḥ/ tena tadādyantāṃśaḥ siddhaḥ/ tadantāṃśastu"yenavidhiḥ"ityanena
            siddhaḥ/ sa ca śabdarūpaṃ viśeṣyamādāya viśeṣyāntarāsatve/ yattu pratyayena svaprakṛtyavayavakasamudāyākṣepāt
            tadviśeṣaṇatvena tadantavidhiriti/ tat, na ; 'iyān' ityādau tasya tādṛśasamudāyena
            vyabhicāreṇākṣepasambhavāt/ yatra pratyayo nimittatvenāśrīyate, tatra tadādītyantāṃśamātropasathitiriti"aṅgasya"iti
            sūtre bhāṣyakaiyaṭayoḥ//</p>
         
         
         <p>evaṃ yatrāpi pañcamyantātparaḥ pratyaya ātrīyate, ratrāpi tadādītyantāṃśopasthitiḥ,
            parantu tatra pañcamyantatā/ ata eva"eṅhrasvāt"iti sūtre eṅantādityarthalābhaḥ/ asyāḥ
            paribhāṣāyāḥ prayojanāntaram, 'yenavidhiḥ' ityatra, bhāṣya uktam, 'paramagārgyāyaṇaḥ'
            iti/ paramagārgyāyaṇasyāpatyamiti vigrahe 'pi gārgyāyaṇaśabdādeva pratyayaḥ, na viśiṣṭāt/
            niṣkṛṣya tāvanmātreṇaikārthībhāvābhāve 'pi vṛttirbhavatyeva/ atra cedaṃ bhāṣyameva
            mānamityanyatra vistaraḥ/ pratyayamātragrahaṇe eṣā, na tu, pratyayāpratyayagrahaṇa
            iti"ugitaśca"iti sūtre bhāṣye/ iyamaṅgasaṃjñā sūtre bhāṣye spaṣṭā//</p>
         
         
         <p>yena vidhiriti sūtre bhāṣya etadghaṭakatadantāṃśasyāpavādaḥ paṭhyate :-</p>
         
         
         
         
         
         <p class="bold">pratyayagrahaṇe cāpañcamyāḥ // Paribh_23 //</p>
         
         <p>yatra pañcamyantātparaḥ pratyayaḥ kāryāntaravidhānāya parigṛhyate, tatra tadantavidhirnetyarthaḥ/
            yathā"radābhyāṃ niṣṭātonaḥ"ityatra/ tena dṛṣattīrṇetyādau dhātutakārasya na natvam/
            tadantetyaṃśānupasthitāvapi tadādītyaṃśasyopasthitau repha-dāntātparasya niṣṭātasyetyartha
            iti na doṣaḥ, tadaṃśānupasthitau mānābhāvāt/ tadantāṃśopasthitau tūbhayorekaniṣayatvameva
            syāditi 'dṛṣattīrṇaḥ' ityādau doṣaḥ syādeva/"syatāsī ḷluṭoḥ"ityādau ḷluṭoḥ parayorityarthe
            niyamenāvadhisākāṅkṣatvenopasthitadhātorityasyāvadhitvena
            anvayānna tadantavijhiḥ/ 'ṅyābhyaḥ' ityādau tu na doṣaḥ, tatra kasmāditi niyatāvadhyākāṅkṣāyā
            abhāvena pañcamyantasya pratyayaviśeṣaṇatvābhāvāt/ aṅga saṃjñā sūtre tu tadādeḥ pratyaye
            para ityarthe pañcamyantasya viśeṣaṇatvaṃ spaṣṭameva/ ata eva"uttamaikābhyām" ityādi
            nirdeśāḥ saṅgacchante//</p>
         
         
         <p>nanvevam 'kumārī brāmhaṇīrūpā' ityādau 'gharūpa' iti hrasvāpattirata āha:-
            </p>
         
         
         
         
         <p class="bold">uttarapadādhikāre pratyayagrahaṇe na tadantagrahaṇam // Paribh_24 //</p>
         
         
         <p>"hṛdayasya hṛllekhayaṇlādeśeṣu"ityatra lekhagrahaṇāt/ tatra lekheti na ghañantam,
            anabhighānāt/ iyaṃ ca 'hṛdayasya' iti sūtra eva bhāṣye spaṣṭā//</p>
         
         
         <p>nanvevam 'paramakārīṣagandhīputraḥ' ityatreva 'atikārīṣagandhyāputraḥ' ityatra"ṣyaṅaḥ
            samprasāraṇaṃ putrapatyoḥ"</p>
         
         
         <p>iti syādata āha:-</p>
         
         
         
         
         
         <p class="bold">strīpratyaye cānupasarjane na // Paribh_25 //</p>
         
         
         <p>viṣayasaptamīyam/ yaḥ strīpratyayaḥ striyaṃ prādhānyenā'ha tatra tadādiniyamo na,
            yastvaprādhānyenā'ha tatra tadādiniyamo 'styevetyarthaḥ/ pratyāsatyā yasya samudāyastrīpratyayāntatvamāneyaṃ
            tadarthaṃ pratyanupasarjanatvamevaitatparibhāṣāpravṛttau nimittam/ tena 'atirājakumāriḥ'
            ityādau rājakumārīśabdārthasyātiśabdārthaṃ pratyupasarjanatve 'pi tadarthaṃ pratyanupasarjanatvāt
            tadādāniyamābhāvena hrasva siddhiḥ/ ata evātra paribhāṣāyāṃ na śāstrīyamupasarjanatvam,
            asambhavāt/ asyāḥ 'pratyayagrahaṇe' ityasyāpavādatvāt tadekavākyatvāpannatvāccātrāpi
            grahaṇapada
            sambandhena strīpratyayasāmānyagrahaṇe tadviśeṣagrahaṇe ca pravṛttiḥ, na tu strīpratyayāstrīpratyayagrahaṇe/
            dhvanitañcedam 'arthavat'
            sūtre bhāṣye/ iyaṃ ca vācanikyeva/ 'ṣyaṅaḥ' iti sūtre bhāṣye spaṣṭā//</p>
         
         
         <p>nanvevam"taraptamapau ghaḥ"ityādinā tarabantādeḥ saṃjñā syādata āha:-</p>
         
         
         
         
         
         <p class="bold">saṃjñāvidhau pratyayagrahaṇe tadantagrahaṇaṃ nāsti // Paribh_26 //</p>
         
         
         <p>"sūptiṅantam"ityantagrahaṇamasyāṃ jñāpakam/ na ca pratyayayoḥ padasaṃjñāyāmapi pratyayagrahaṇaparibhāṣayā
            tadantagrahaṇābhāvāt jñāpite 'pi phalābhāva iti vācyam, padasaṃjñāyāḥ 'svādiṣu' iti
            viṣaye prakṛti niṣṭatayā padagrahaṇasya pratyayamātragrahaṇatvābhāvāt/"suptiṅantam"iti
            sūtre bhāṣye spaṣṭā //</p>
         
         
         <p>nanu 'avatapte nakulasthitam' ityādau nakulasthita śabdasya ktāntatvābhāvāt samāso
            na syādata āha:-</p>
         
         
         
         
         
         <p class="bold">kṛdgrahaṇe gatikārakapūrvasyāpi grahaṇam// Paribh_27 //</p>
         
         
         <p>asyāśca karmaṇi ktānta uttarapade 'nantaro gatiḥ prakṛtisvara ityarthake 'gatiranantaraḥ'
            iti sūtre anantara grahaṇaṃ jñāpakam/ taddhi 'abhyuddhṛtam' ityādāvativyāpti vāraṇārtham/
            'pratyayagrahaṇa' paribhāṣayoddhṛtasya ktāntatvābhāvādeva
            aprāptau tadvyarthaṃ sadasyā jñāpakam/ na ca 'abhyuddhṛtam' ityādau paratvāt 'gatirgatau'
            ityanenābhernighāta eveti vācyam, pādādisthatvena, padātparatvābhāvena ca tadaprāpteḥ/
            anantaragrahaṇe kṛtetu tatsāmartyād gatyākṣiptadhātunirūpitamevenantaryaṃ gṛhyata
            iti na doṣaḥ/ na ca 'abhyuddhṛtam' ityādāvabhinā samāse 'nantarasyodaḥ pūrvapadatvābhāve
            'pi svarārthaṃ taditi vācyam/ 'kārakād datta' iti sūtre 'kārakāt' iti yogaṃ vibhajya
            tatra gati grahaṇamanuvartya kārakādeva paraṃ gatipūrvapadaṃ
            ktāntamantodāttamiti niyamena thāthādisvarāprāptyā kṛtsvareṇoda udāttatvasiddheḥ/
            tasmādanantaragrahaṇaṃ vyavahitanivṛtyarthameveti jñāpakameva/ yatra gatikārakasamabhivyāhṛtaṃ
            kṛdantaṃ tatra kṛdgrahaṇe tadviśiṣṭasyaiva grahaṇam/ 'api'
            śabdāt tadasamabhivyāhṛtasya kevalasyāpīti tadarthaḥ/ anyathānayā kṛdgrahaṇaviṣaye
            paratvāt 'pratyayagrahaṇa' paribhāṣāyā bādha eva syādityapi grahaṇam/ ata eva 'sāṅkūṭinam'
            iti 'gatikārakopapadānām' iti 'kṛdgrahaṇa' iti ca paribhāṣābhyāṃ kṛdantena samāse
            kṛte viśiṣṭādevāṇi siddhyati, na tu 'saṅkauṭinam' iti 'puṃyogāt' iti sūtre bhāṣyoktaṃ
            saṅgacchate anyathā tatra kevalakūṭinnityetasyāpīnuṇantatvāttato 'ṇi pākṣikadoṣo durvāra
            eva syāt/ spaṣṭaṃ cedaṃ sarvam"samāse 'nañpūrve"iti sūtre bhāṣyakaiyaṭayoḥ/ 'gatiranantaraḥ'
            ityatra tu gateḥ pūrvapadasya ktānta uttarapade pare kāryavidhānāttatsamavadhāne 'pi
            kevalasya ktāntatvena grahaṇaṃ bodhyam/ iyaṃ ca kṛdviśeṣagrahaṇe kṛtsāmānyagrahaṇe
            ca, na tu kṛdakṛdgrahaṇa iti/ 'anupasarjanāt' iti sūtre bhāṣye spaṣṭam//</p>
         
         
         
         
         
         <p class="bold">padāṅgādhikāre tasya ca tadantasya ca // Paribh_28 //</p>
         
         
         <p>padamaṅgaṃ ca viśeṣyaṃ viśeṣaṇena ca tadanta vidhiḥ/ tena 'iṣṭakacitam, pakveṣṭakacitam'
            ityādau
            "iṣṭakeṣīkāmālānāṃ cita"iti hrasvaḥ, 'mahān, paramamahān, paramātimahān' ityādau"sāntamahataḥ"iti
            dīrgaśca siddhaḥ/
            ata eva 'taduttarapadasya' iti pāṭho 'yukta iti bhāṣye spaṣṭam/ atra padaśabdenottarapadādhikāraḥ,
            kevalapadādhikāraśca/
            "pādasya padājyāti"ityatra na tadantagrahaṇam, lakṣyānurodhāditi sarvam,"yena vidhiḥ"ityatra
            bhāṣye spaṣṭam//</p>
         
         
         <p>nanvevam 'asyāpatyamiḥ' ityādāvadantaprātipadikābhāvādiñ na syāt, ata āha :-</p>
         
         
         
         
         
         <p class="bold">vyapadeśivadekasmin // Paribh_29 //</p>
         
         
         <p>nimittasadbhāvāt viśiṣṭo 'padeśo mukhyo vyavahāro yasyāsti sa vyapadeśī/ yastu vyapadeśahetvabhāvādavidyamānavyapadeśo
            'sahāyaḥ, sa tena tulyaṃ vartate, kāryaṃ pratītyekasminnasahāye 'pi tatkāryaṃ kartavyamityarthaḥ/
            tenākārasyāpyadantatvānna kṣatiḥ/ ekasminnityukteḥ 'sabhāsannayane' ākārasya nāditvam,
            daridrāghātāvikārasya nāntatvam/ anyathā 'sabhāsannayane bhavaḥ' ityarthe"vṛddhācchaḥ"daridrāghāterivarṇāntalakṣaṇo
            'tta syāt/ ata eva 'hariṣu' ityādau soḥ padatvaṃ na/ loke 'pi bahuputrasatve naikasmin
            jyeṣṭhakaniṣṭhatvādivyavahāro 'yaṃ me jyeṣṭhaḥ, kaniṣṭhaḥ, madhyama iti, kintvekaputrasatva
            eva/ anena aśāstrīyasyāpyatideśaḥ/ ata eva 'iyāya' ityādāvekāctvanibandhana dvitva
            siddhiḥ/ ata eva 'bhavati' ityādau 'bhū' ityasyāṅgatvam, 'iyān' ityādau kāryakālapakṣe
            taddhitāntatvanibandhanaprātipadikatvañca siddhyati/ anyathā yasmādvihitastadāditvābhāvānna
            syāt/
            yastu yor'thavāṃstatrārthasya tyāgopādānābhyāmekājvyapadeśaḥ, yathā 'iyāya' ityādāvarthavato
            dhātorayaṃ varṇarūpa eko 'jiti
            kaiyaṭaḥ, tanna ; tasya 'ekapadā ṛk' ityatra bhāṣyoktarītyā mukhyavyavahāra satvāt/"ekapadā
            ṛk' ityatrārthena yukto
            vyapadeśaḥ"iti bhāṣye uktam/ ṛktvāderarthaśabdobhayavṛttitvena tasyāḥ śabdamātrarūpaṃ
            padameko 'vayava ityartha iti tadāśayaḥ/
            tasmādekasminstattaddharmāropeṇa yugapat yathā jyeṣṭatvādivyavahāraḥ, yathā ca 'śilāputrakasya
            śarūram' ityādevekasminnaropitānekakāvasthābhiḥ samudāyarūpatvādyāropeṇaitasya śarūramityādivyavahāraḥ,
            tathātraikāctvādi vyavahāropapattiriti lokanyāyasiddheyam/
            na cāsahāya evaitatpravṛttau bhavatītyatra 'bhū' ityasyāṅgatvānāpattiḥ, sasahāyatvāditi
            vācyam, śapamādāyāṅgatve kārye yasmādvihitastadāditvetasya sasahāyatvābhāvālloke vijātīyakanyādisatve
            'pyekaputrasya tasminnevayameva jyeṣṭha ityādivyavahāravat/
            na caivam 'nijau catvāra ekācaḥ' iti bhāṣyāsaṅgatiḥ, ikārasyāsahāyatvābhāvena tatraikāctvānupapādanāditi
            vācyam, 'ekasmin' ityasyāparyālocanayā tatpravṛtteḥ/
            arthavatā vyapadeśivadbhāva ityatrārthavatpadenāpyasahāyatvamupalakṣyate/ arthabodhakena
            śabdena vyapadeśisadṛśo bhāvaḥ kāryaṃ labhyata iti tadarthaḥ, prāyo 'sahāya evārthavatvāt/
            'kurute' ityādau taśabdākāro 'cāmantya iti vyavahāre sa
            ādiryasyeti vyavahāre cāsahāya eveti tatra vyapadeśivadbhāvena ṭisaṃjñāsiddhirityanyatra
            vistaraḥ//</p>
         
         
         <p>nanu gargādibhyo vihita yañ tadanta vidhinā paramagargādibhyo 'pi syāt, ata āha:-</p>
         
         
         
         
         
         <p class="bold">grahaṇavatā prātipadikena tadantavidhirnāsti // Paribh_30 //</p>
         
         
         <p>iyaṃ ca 'samāsapratyayavidhau pratiṣedha ugidvarṇagrahaṇavarjam' iti vārtikasthapratyayāṃśānuvādaḥ/
            ata eva
            'yena vidhiḥ' iti sūtra bhāṣye pratyayavidhibhinne"aptṛn"ityādau gṛhyamāṇaprātipadikenāpi
            tadanta vidhipratipādanam 'svasā, paramasvasā' ityādyudāharaṇañca saṅgacchate/ ata
            eva ca tadantavidhisūtre bhāṣye samāsetyādiniṣedhasya kathanavadasya na kathanam/
            so 'pi niṣedho viśiṣya tattadrūpeṇa gṛhītaprātipadikasūtra eva/ dhvanitaṃ cedam,"asamāse
            niṣkādibhyaḥ"iti sūtre bhāṣye/
            atra ca jñāpakam"sapūrvācca"iti sūtram/ anyathā"pūrvādiniḥ"ityatra tadantavidhinaiva
            siddhe kiṃ tena//</p>
         
         
         <p>nanvevam"sūtrāntāṭṭhak" "daśāntāḍḍaḥ" "ekagopūrvāt"ityādeḥ kevala sūtraśabda daśanśabdaikaśabdādiṣvapi
            pravṛttirvyapadeśivadbhāvāt syāt, ata āha :-</p>
         
         
         
         
         
         <p class="bold">vyapadeśivadbhāvo 'prātipadikena // Paribh_31 //</p>
         
         
         <p>"pūrvātsapūrvādiniḥ"ityekayoga eva kartavye pṛthag yogakaraṇamasyā jñāpakam/ na ca"iṣṭādibhyaḥ"iti
            sūtre 'nuvṛtyarthaṃ tathā pāṭhaḥ, ata evāniṣṭītyādisiddhiriti vācyam, jñāpakaparabhāṣyaprāmāṇyenāniṣṭītyādiprarayogāṇāṃ
            aniṣṭatvāt, ekayoge 'pi tāvata uttaratranuvṛttau bādhakābhavācca/
            ata eva"nāntādasaṅkhyādeḥ"iti caritārtham/ anyathā 'pañcamaḥ' ityādāvapi vyapadeśivadbhāvena
            saṅkhyāditvāt tadvaiyarthyaṃ spaṣṭameva/</p>
         
         
         <p>iyaṃ ca prātipadika grahaṇe eva, na tu prātipadikāprātipadikagrahaṇe/ tena"ugitaśca"ityatra
            na doṣa iti tatraiva bhāṣye spaṣṭam/ iyam 'grahaṇavatā' iti ca paribhāṣā prātyayavidhiviṣayaiveti
            'asamāse niṣkādibhyaḥ'iti sūtra bhāṣyakaiyaṭayoḥ/
            tena 'ahan' ityādeḥ paramāhanśabde kevalāhanśabde ca pravṛttirityanyatra vistaraḥ//</p>
         
         
         <p>nanu 'vānto yi' ityādau yādau pratyaya ityarthaḥ katham? ata āha :-</p>
         
         
         
         
         
         <p class="bold">yasminvidhistadādāvalgrahaṇe // Paribh_32 //</p>
         
         
         <p>tadantavidherapavāda iyam/ vācanikyeṣā"yena vidhiḥ"ityatra bhāṣye paṭhitā/ asyāśca
            svarūpasatī saptamī nimittam/ ata eva"neḍvaśi kṛti"ityādau vaśādeḥ kṛta ityādyarthalābhaḥ/
            iyaṃ ca"ārdhadhātukasyeḍ"iti sūtre valāderityādigrahaṇasāmarthyād viśeṣyaviśeṣaṇayorubhayoḥ
            saptamyantatva eva pravartate/ tena"ḍaḥ si dhuṭ"ityādau sādeḥ parasyeti nārthaḥ/"tīṣasaha"
            "se 'sicī"ityādau yathā tāderityādyarthalābhaḥ, tathā śabdenduśakhare nirūpitam//</p>
         
         
         <p>"ghaṭapaṭam, ghaṭapaṭau"ityādi siddhaya āha :-</p>
         
         
         
         
         
         <p class="bold">sarvo dvandvo vibhāṣayaikavadbhavati // Paribh_33 //</p>
         
         
         <p>"dvandvaśca prāṇi"ityādiprakaraṇaviṣayaḥ sarvo dvandva ityarthaḥ/"cārthe dvandvaḥ"iti
            sūtreṇa samāhāretarayogayoraviśeṣeṇa dvandva vidhānāt nyāyasiddheyam/"tiṣyapunarvasvoḥ"iti
            sūtrasthaṃ bahuvacanasyeti grahaṇamasyā jñāpakam/ taddhīdam"tiṣyapunarvasu"ityatra
            tadvyāvṛtyartham/
            na caivamapyatra"jātiraprāṇinām"iti nityaikavadbhāvena bahuvacanābhāvādidaṃ sūtraṃ
            vyarthamiti vācyam, tadvaikalpikatvasyāpyanena jñāpanāt/ na caite prāṇina iti vācyam,"āpomayaḥ
            prāṇaḥ"iti śruteradbhirvinā glāyamānaprāṇānāmeva prāṇitvāta/ spaṣṭam cedam"tiṣyapunarvasvoḥ"iti
            sūtre bhāṣye/
            ata eva"dvandvaśca prāṇī"ityādeḥ prāṇyaṅgādīnāmeva samāhāra iti viparītaniyamo na
            //</p>
         
         
         
         
         
         <p class="bold">sarve vidhayaśchandasi vikalpyante // Paribh_34 //</p>
         
         
         <p>"vyatyayo bahulam"iti sūtre bhāṣye bahulamiti yogavibhāgena"ṣaṣṭhīyuktaśchandasi"iti
            sūtre veti yogavibhāgena caiṣā sādhitā/ tena"pratīpamanya ūrmiryudhyati"ityādi siddham/
            yuddhayata iti prāpnoti//</p>
         
         
         <p>nanu kṣiya ityādāviyaṅ katham? ata āha :-</p>
         
         
         
         
         
         <p class="bold">prakṛtivadanukaraṇaṃ bhavati // Paribh_35 //</p>
         
         
         <p>kṣiya itīyaṅ nirdeśo 'syā jñāpakaḥ/ tatreva prātipadikatva nibandhana vibhaktikaraṇādanityā
            ceyamiti"kṣiyo dīrghāt"ita sūtre bhāṣye spaṣṭam//</p>
         
         
         <p>nanu"rāmau"ityādau vṛddhau kṛtāyāṃ kāryakāla pakṣe kathaṃ padatvam? ubhayata āśrayaṇe
            'ntāditvābhāvāt yasmādvahitastadāditadantatvābhāvādata āha :-</p>
         
         
         
         
         
         <p class="bold">ekadeśavikṛtamananyavat // Paribh_36 //</p>
         
         
         <p>ananyavadityasyānyavannetyarthaḥ/ tatrānyasādṛśyaniṣedhe 'nyatvābhāvaḥ sutarām/ ata
            eva tādṛśādarthabodhaḥ, anyathā śaktatāvacchedakaimupūrvyajñānāt tato bodho na syāt/
            evañca rāniti māntasya yasmād vihitastatvam, au ityasya parādivatvena suptvamiti tadāditadantatvam
            ārthasamājagrastham/
            chinnapucche śuni śvatvavyavacahāravanmānte tatvaṃ lokanyāya siddham/ ata eva"prāgdīvyata"iti
            sūtre bhāṣye
            dīvyatiśabdaikadeśadīvyacśabdānukaraṇamidamityuktvā, kimarthaṃ vikṛtanirdeśaḥ? etadeva
            jñāpayatyācāryo bhavatyeṣā paribhāṣā"ekadeśavikṛtamananyavat"ityuktam/
            etenāyaṃ nyāyaḥ śāstrīyakārya eva śāstrīvikāra evetyapāstam/ vikṛtāvayava nibandhana
            kārye tu nāyam,</p>
         
         
         <p>chinnepucche śuni pucchavatvavyavahāravat vikṛtāvayavavyavahārasya durupapādatvāt/
            evamaktaparimāṇagrahaṇe 'pi nāyam, uktayukteḥ/
            etat"yenavidhiḥ"ityatra bhāṣyakaiyaṭayordhvanitam/
            yatra tvardhaṃ tadadhikaṃ vā vikṛtam, tatra jātivyañjakabhūyo 'vayavadarśanābhāvena
            tatvāpratītau kāryasidhyarthaṃ vikṛtānalrūpāvayavatvapratītyarthaṃ ca"sathānivat"sūtram/
            kvacittu lakṣyānurodhānnyāyānāśrayaṇam/ tena 'ābhīyāt ityādi siddhiḥ/ spaṣṭaṃ ca kvacinnyāyāpravṛttiḥ"prathamayoḥ
            pūrvasavarṇaḥ"ityatra kaiyaṭena darśitetyanyatra vistaraḥ//</p>
         
         
         <p><span class="bold">iti śrīnāgeśabhaṭṭaviracite paribhāṣenduśekhare śāstratvasampādanoddeśanāmakaṃ </span></p>
         
         
         <p class="bold">prathamaṃ prakaraṇam//</p>
         
         
         <p class="bold">atha bādhabījanāmakaṃ dvitīyaṃ prakaraṇam//</p>
         
         
         
         
         
         <p class="bold">pūrvaparanityāntarajṅgāpavādānāmuttarottaraṃ balīyaḥ // Paribh_37 //</p>
         
         
         <p>pūrvātparaṃ balavat, vipratiṣedha śāstrāt, pūrvasyaparaṃ bādhakamiti yāvat//</p>
         
         
         <p>nanvevam 'bhindhi' ityatra paratvāt tātaṅā bādhito dhirna syādata āha :-</p>
         
         
         
         
         
         <p><span class="bold">punaḥ prasaṅga vijñānāt siddham // Paribh_38 //</span></p>
         
         
         <p>nanvevam 'tisṛṇām' ityatra paratvāt tisrādeśe punastrayādeśaḥ syādata āha :-</p>
         
         
         
         
         
         <p class="bold">sakṛdgatau vipratiṣedhe yad bādhitaṃ tad bādhitameva // Paribh_39 //</p>
         
         
         <p>tatra kvaciccaritārthayorekasmin yugapadubhayoḥ kāryayorasambhavena bādhakābhāvāt
            paryāyeṇa tṛjādivacchāstra
            dvayaprasaṅge niyamārtham"vipratiṣedha"sūtramiti sakṛdgatinyāyasiddhiḥ/
            yathā tulyabalayorekaḥ preṣyo bhavati/ sa tayoḥ paryāyeṇa kāryaṃ karoti, yadā tamubhau
            yugapat preṣayato nānādikṣu ca kārye tadobhayorna karoti, yaugapadyāsambhavāt/ tathā
            śāstrayorlakṣyārthayoḥ kvacillakṣye yaugapadyena pravṛtyasambhavādapratipattau praptāyāmidaṃ
            paravidhyartham/ tatra kṛte yadi pūrvaprāptirasti, tarhi tadapi bhavatyeveti 'punaḥ
            prasaṅgavijñāna' siddhiriti"vipratiṣedha"sūtre bhāṣye spaṣṭam/
            yattu kaiyaṭādayo vyaktau padārthe pratilakṣyaṃ lakṣaṇopaplavādubhayorapi śāstrayostattallakṣyayoracaritārthyena
            paryāyeṇa dvayorapi prāptau parameveti niyamārthamidamiti 'sakṛdgati' nyāyasiddhiḥ/
            atra pakṣe etanniyamavaśādetallakṣyaviṣayaka pūrvaśāstrānupaplava eva/
            jātipakṣe tūddeśyatāvacchedakākrānte kvacillakṣye caritārthayordvayoḥ śāstrayoḥ satpratipakṣanyāyena
            yugadubhayāsambhavarūpavirodhasthala ubhayorapyaprāptau paravidhyarthamidamiti punaḥ
            prasaṅgavijñānasiddhirityāhuḥ, tanna ; vyaktipakṣe sarvaṃ lakṣyaṃ śāstraṃ vyāpnoti
            na jātipakṣa ityatra mānābhāvāt/
            'na brāhmaṇaṃ hanyāt' ityādau jātyāśrayasakalavyaktiviṣayatvārthameva jātipakṣāśrayaṇasya
            bhāṣye darśanāt/ ata eva"sarūpa"sūtre bhaṣye jātau padārthe 'navayavena sākalyena
            vidhipravṛtteḥ"gauranubandhyaḥ"ityādau sakala gavānubandhanāsambhavāt karmaṇo vaiguṇyamuktam/
            dravyavāde cāsarvadravyāvagateḥ 'gauranubandhyaḥ' ityādāvekaḥ śāstrokto 'paro 'śāstrokta
            ityuktam/
            kiñca nahi bhāṣyokta tṛjādidṛṣṭāntasya vyaktivakṣa eva sarva viṣayatvam na dātipakṣa
            ityatra mānamasti/
            api ca vyaktipakṣe 'pyanyavyaktirūpa viṣayalābhena caritārthayoriyaṃ vyaktivirodhāt
            svaviṣayakatvaṃ na
            kalpayatīti vaktuṃ śakyam/ jātipakṣe 'pi tajjātyāśrayatadvyaktiviṣayakatvameva ; naitadvyaktiviṣayakatvamityatra</p>
         
         
         <p>niyāmakābhāvaḥ/
            tatra lakṣyānusārāt kvacicchāstrīyadṛṣaṭāntāśrayaṇam, kvacillaukikadṛṣṭāntāśrayaṇamiti
            bhāṣyasammata mārga eva yukta iti bodhyam/
            dvayoḥ kāryayoryaugapadyenāsambhava eva vipratiṣedha śāstropayogī/ idam"iko guṇa"iti
            sūtre kaiyaṭe
            spaṣṭam/
            yathā 'śiṣṭāt' ityādau tātaṅśībhāvayoryugapatpravṛttau svasvanimittanantaryāsambhavaḥ/
            yadyapi tātaṅādeḥ sthānivadbhavenāsthyeva tat, tathāpyādeśapravṛtyuttarameva saḥ,
            na tu tatpravṛttikāle/
            evaṃ numtṛjvatvayoḥ 'priyakroṣṭūni' ityādau yugapadasambhavaḥ, yadāgamā ityasya numpravṛtyuttaraṃ
            pravṛttaḥ/ evam 'bhindhi' ityatra tātaṅdhibhāvayoryugapadekasthānisambandhasyāṅgarūpanimittānantaryasya
            cāsambhavo bodhyaḥ/ numnuṭorapi nuṭyajādivibhaktyānantaryabādhaḥ, numi hrasvantāṅgabādha
            ityasambhavāt vipratiṣedhaḥ/
            kvacidiṣṭānurodhena pūrvaśāstre svaritatvapratijñābalāt svaritenādhikaṃ kāryamityarthāt
            pūrvameva bhavati/ tena sarve pūrva vipratiṣedhāḥ saṅgṛhītā iti"svaritena"iti sūtre
            bhāṣye/ vipratiṣedhasūtrasthaparaśabdhasyeṣṭavācitvāt tatsaṅgraha iti"vipratiṣedha"
            sūtre bhāṣye//</p>
         
         
         <p>nanvevam 'edhate' ityādau paratvāt vikaraṇe"anudāttaṅitaḥ"ityādi niyamānupapattiḥ,
            tena vyavadhānāt,
            ata āha :-</p>
         
         
         
         
         
         <p class="bold">vikaraṇebhyo niyamo balīyān // Paribh_40 //</p>
         
         
         <p>atra"vṛdbhyaḥ syasanoḥ"iti sūtreṇa sye vibhāṣātaṅvidhānaṃ jñāpakam/ anyathā svavyavadhāne
            niyamāpravṛttau sāmānya śāstreṇobhayasiddhau vikalpavidhānaṃ vyarthaṃ syāt/ atrārthe
            jñapite tu 'sya' iti tatra viṣayasaptamī bodyeti"anudāttaṅitaḥ"ityatra bhāṣyakaiyaṭayoḥ
            spaṣṭam/
            vikaraṇavyavadhāne 'pi niyamapravṛtteridaṃ jñapakamiti"śadeḥ śitaḥ"ityatra bhāṣye
            dhvanitam/
            vastuto 'smājjñāpakāt"anudāttaṅitaḥ"ityādiprakaraṇaṃ tibādividhyekavākyatayā vidhāyakam/
            tatra"dhātoḥ"iti vihita pañcamī, tatsāmānādhikaraṇam"anudāttaṅita"ityādi vihitaviśeṣaṇameva/
            evañca lāvasthāyāṃ sye 'pi tadvyavadhāne taṅsiddhiḥ/ śabādibhyastu pūrvameva niyamaḥ/
            yadvā lamātrāpekṣatvādantaraṅgā ādeśāḥ, lakāraviśeṣāpekṣatvāt syādayo bahiraṅgā iti
            digyogalakṣaṇapañcamyāmapi na doṣaḥ/
            atra pakṣe"vṛdbhyaḥ syasanoḥ"iti sūtraṃ syaviṣaya iti vyākhyayam/ ātmane pada śabdādau
            bhavisaṃjñā'śrayaṇīyeti tatvam/
            bhinnavākyatayā sāmānya śāstravihitānāṃ niyame tu lugādineva niyamena jātinivṛttiraṅgīkāryā/"bhuktavantaṃ
            prati mā bhukthā iti brūyāt, kiṃ tena kṛtaṃ syāt"iti nyāyastu nātra śāstra āśrayituṃ
            yuktaḥ, niyamādi śāstrāṇāṃ vaiyarthyāpatteḥ/ dhvanitaṃ cedam"sthane 'ntaratamaḥ"iti
            sūtre bhāṣye/
            śāstrānarthakyaṃ tu vṛddhisaṃjñā sūtre bhāṣyetiraskṛtam/ sāmānyaśāstreṇotpattistu
            sarūpasūtrasttha kaiyaṭa rītyā pradhānānurodhena guṇabhedakalpanā tāvatprakṛti kalpanayā
            kāryā, pratyayanivṛttau ca tatkalpitaprakṛterapi nivṛttiḥ kalpyeti gauravamityanyatra
            vistaraḥ//</p>
         
         
         
         
         
         <p class="bold">parānnityaṃ balavat // Paribh_41 //</p>
         
         
         <p>kṛtākṛtaprasaṅgitvāt/ tatrākḷptābhāvakasyābhāvakalpanāpekṣayā kḷptābhāvakasyaiva tatkalpanamucitamiti,
            nityasya balavatve bījam//</p>
         
         
         <p>tadāha :-</p>
         
         
         
         
         
         <p><span class="bold">kṛtākṛtaprasaṅgi nityam, tadviparītamanityam // Paribh_42 //</span></p>
         
         
         <p>ata eva 'tudati' ityādau parādapi guṇānnityatvāt śapratyayādirbhavati//</p>
         
         
         <p>yadvyaktisambhandhitayā pūrvaṃ pravṛttistadvyaktisambhandhitayaiva punaḥ pravṛttau
            kṛtākṛtaprasaṅgitvamityāśakhayenāha :-</p>
         
         
         
         
         
         <p class="bold">śabdāntarasya prāpnuvanvidhiranityo bhavati // Paribh_43 //</p>
         
         
         <p>idaṃ 'śadeḥ śitaḥ' iti sūtre bhāṣye spaṣṭam/ tatra hi 'nyaviśata' ityatra vikaraṇe
            kṛte tadantasyāḍ, akṛte vikaraṇe dhātumātratasyetyaḍanitya ityuktam//</p>
         
         
         <p>etattulyanyāyenāha :-</p>
         
         
         
         
         
         <p class="bold">śabdāntarāt prāpnuvataḥ śabdāntare prāpnuvataścānityatvam // Paribh_44 //</p>
         
         
         <p>etanmūlakamevāha :-</p>
         
         
         
         
         
         <p class="bold">latraṇāntareṇa prāpnuvan vidhiranityaḥ // Paribh_45 //</p>
         
         
         <p>atideśaviṣaye iyam"asiddhavat"sūtre kaiyaṭenoktā //</p>
         
         
         <p>yadā tu śāstravyatirekeṇa tadvidheyakāryayoreva nityatvādi vicāro yadāpi vyaktiviśeṣāśrayaṇābhāvaḥ,
            tadāha :-</p>
         
         
         
         
         
         <p class="bold">kvacitkṛtākṛtaprasaṅgamātreṇāpi nityatā // Paribh_46 //</p>
         
         
         <p>kṛte dvitīye nityatvenābhimatasya punaḥ prasaṅgamātraṃ nityatvavyavahāre prayojakam,
            na tu bādhakābādhita phalopahita prasaṅgo 'pi tatheti bhāvaḥ//</p>
         
         
         <p>tadāha :-</p>
         
         
         
         
         
         <p class="bold">yasya ca lakṣaṇāntareṇa nimittaṃ vihanyate na tadanityam // Paribh_47 //</p>
         
         
         <p>kvacittu bādhakābādhita phalopahita prasaṅga eva gṛhyate tadāha :-</p>
         
         
         
         
         
         <p class="bold">yasya ca lakṣaṇāntareṇa nimittaṃ vihanyate tadapyanityam // Paribh_48/./</p>
         
         
         <p>saptame kaiyaṭenaitadupaṣṭambhakaṃ lokavyavahāradvayamudāhṛtam/ vālisugrīvayoryudhyamānayorbhagavatā
            vālini hate 'pi sugrīvasya vālitaḥ prābalyaṃ na vyavaharanti, bhagavatsahāyaiḥ pāṇḍavairjaye
            labdhepi pāṇḍavānāṃ prābalyaṃ vyavaharanti ceti
            sarvaṃ cedaṃ lakṣyānurodhād vyavasthitam//</p>
         
         
         <p>"luṭaḥ prathamasya"iti sūtre bhāṣye -</p>
         
         
         
         
         
         <p class="bold">svaribhannasya prāpnuvanvidhiranityo bhavati // Paribh_49 //</p>
         
         
         <p>iti paṭhyate/ yatra tvekasyaiva kāryasya paratvaṃ nityatvaṃ ca, tatrecchayānyatarattadubhayaṃ
            vā tasya balavatve niyāmakamullekhyam/ ata eva tatra paratvānnityatvācceti bhāṣye
            ucyate/
            vastutastatra paratvādityuktirekadeśinaḥ/ spaṣṭaṃ cedaṃ vipratiṣedha sūtre kaiyaṭe/"ṇaucaṅi"iti
            hrasvāpekṣayā nityatvāntaraṅgatvaprayuktadvitvasya prathamataḥ pravṛttau nityatvādityeva
            bhāṣya uktam/ evaṃ nityāntaraṅgayorbalavatvamapi yaugapadyāsambhava eveti bodyam//</p>
         
         
         <p>nityādapyantaraṅgaṃ balīyaḥ ; antaraṅge bahiraṅgasyāsiddhatvāt/ tadāha :-</p>
         
         
         
         
         
         <p class="bold">asiddhaṃ bahiraṅgamantaraṅge // Paribh_50 //</p>
         
         
         <p>antaḥumadhye, bahiraṅga śāstrīya nimittasamudāyamadhye, antarbhūtānyaṅgāni nimittāni
            yasya tadantaraṅgam/ evaṃ tadīyanimittasamudāyād bahirbhatāṅgakaṃ bahiraṅgam/ etacca"kharavasānoḥ"iti
            sūtre"asiddhavat
            sūtre ca bhāṣyakaiyaṭayoḥ spaṣṭam/ atrāṅga śabdena śabdarūpaṃ nimittameva gṛhyate,
            śabdaśāstre tasyaiva pradhānatvāt/ tena arthanimittakasya na bahiraṅgatvam/ ata eva"na
            tisṛcatasṛ"iti niṣedhaścaritārthaḥ/ anyathā
            strītvarūpārthanimittakatisrāpekṣayāntaraṅgatvāt trayādeśe tadasaṅgatiḥ spaṣṭaiva/</p>
         
         
         <p>ata eva 'trayādeśe srantasya pratiṣedhaḥ' iti"sthānivat"sūtrastha bhāṣyavārtikādi
            saṅgacchate/
            etena 'gaudheraḥ, 'paceran' ityādāveyādīnāmaṅgasaṃjñāsāpekṣatvena bahiraṅgatayāsiddhatvād
            valilopo na syāditi parāstam/ eyādeśāderaparanimittakatvenāntaraṅgatvācca/
            nanu"yenavidhistadantasya"iti sūtre bhāṣye"ikoyaṇaci"ityādāvapi tadantavidhau 'syonaḥ'
            ityatra
            antaraṅgatvād yaṇo guṇabādhakatvamiṣyate, tanna sidhyet, ūnaśabdamāśritya yaṇādeśaḥ,
            na śabdhamāśritya guṇa ityantaraṅgatvād guṇa eva syādityuktam/
            atra kaiyaṭaḥ/ siverbāhulakādauṇādike na pratyaye guṇavalopoṭhāṃ prasaṅge ūṭhapavādatvād
            valopaṃ bādhate, guṇaṃ tvantaraṅgatvād bādhate/ guṇohyaṅgasambandhinīmiglakṣaṇāṃ laghvīmupadhāmārdhadhātukaṃ
            cāśrayati/ ūṭh tu vakārāntamaṅgamanunāsikādiñca pratyayamityalpāpekṣatvādantaraṅgaḥ/
            tatra kṛte yaṇ guṇau prapnuta iti/
            evañca saṃjñāpekṣasyāpi bahiraṅgatvaṃ spaṣṭamevoktamiticet, na ; tadantavidhāvapi
            bahupadārthāpekṣatvarūpa bahiraṅgatvasya guṇe satvena tatra doṣakathanaparabhāṣyāsaṅgateḥ/
            bahiraṅgantaraṅgaśabdābhyāṃ bahvapekṣatvālpāpekṣatvayoḥ śabdamaryādayālābhācca/ tathā
            satyasiddhaṃ bahvapekṣamalpāpekṣa ityeva vadet/
            ata eva vipratiṣedhasūtrabhāṣye 'guṇādyaṇādeśo 'ntaraṅgatvāt' ityasya 'syonaḥ' ityudāharaṇam,
            na tu guṇādūṭh antaraṅgatvādityuktam/
            tvadrītyā tadapi vaktumucitam/ prathamyāt tadeva vā vaktumucitam/ mama tvantaraṅgaparibhāṣayā
            tadvāraṇāsambhavt tannoktam/
            kiñca siddhānte nityatvād guṇātpūrvamūṭh, guṇastu yaṇā bādhitatvādanityaḥ/ ūnaśabdamāśrityetyādi
            bhāṣyāsaṅgatyā cintyam/
            vali lope 'ntaraṅgaparibhāṣā na pravartata iti tu na yuktam/ tatsūtre bhāṣya eva vraścādiṣu
            lopātiprasaṅgamāśaṅkyopadeśasāmarthyānna/
            naca 'vṛścati' ityādau cāritārthayam, bahiraṅgatayā samprasāraṇasyāsiddhatvena pūrvameva
            tatprāpteriti bhāṣyokteḥ/
            yattu nalopasya ṣaṭsaṃjñāyāmasiddhatvāt 'pañca' ityatra"na ṣaṭ"iti niṣedha iti, taccincyam/
            na lopasyahi padasaṃjñāsāpekṣatvena bahiraṅgatvaṃ vācyam, tacca, na ; saṃjñākṛta bahiraṅgatvasyānāśrayaṇāt/
            'pañca' ityatra
            niṣedhastu striyāṃ yatprāpnoti, tanneti vyākhyānasāmarthyena bhūtapūrvaṣaṭtvamādāyeti
            bhodhyam/
            ata eva kṛtitugrahaṇaṃ caritārtham/ 'vṛtrahabhyām' ityādau padatvanimittakatve 'pi
            nalopasya bahiraṅgatvābhāvāt/ bhyāmaḥ padasaṃjñānimittatve 'pi nalopasya tannimittakatvābhāvāt/
            paramparayā nimittatvamādāya bahiraṅgatvāśrayaṇaṃ tu na mānam/ dhvanitaṃ cedam"nalopaḥ
            sup"itisūtre bhāṣya iti, tatraiva bhāṣyapradīpodyote nirūpitam/
            antaraṅge kartavye jātaṃ tatkālaprāptikaṃ ca bahiraṅgamasiddhamityarthaḥ/ vraścādiṣu
            padasaṃskāra pakṣe samānakālatvameva dvayoriti bodhyam/
            etena 'antaraṅgaṃ bahiraṅgād balīyaḥ' iti paribhāṣāntaramityapāstam/ enāmāśritya 'vipratiṣedha'
            sūtre bhāṣye tasyāḥ pratyākhyānācca/
            antaraṅga śāstratvamasyāliṅgam/
            iye ca tripādyāṃ na pravartate, tripādyā asiddhatvāt/ asyāñca"vāha ūṭh"sūtrasthamūṭh
            grahaṇaṃ jñāpakamityeṣā sapādasaptādyāyīsthā/ anyathā samprasāraṇamātravidhānena laghūpadhaguṇe"vṛddhi
            reci"iti vṛddhau 'viśvauhaḥ' ityādisiddhestadvaiyarthyaṃ spaṣṭameva/ satyāṃ hyetasyāṃ
            bahiraṅgasamprasāraṇasyāsiddhatvāllaghūpadhahuṇo na syāt/
            na ca"puganta"iti sūtre nimittamiko viśeṣaṇam, ata eva 'bhinatti' ityādau na guṇaḥ/
            evaṃ
            "nājānantarye"iti niṣedhāt kathaṃ paribhāṣāpravṛttiriti vācyam, pratyayasyāṅgāṃśa
            utthitākāṅkṣatvena tatravānvayāt,"puganta"ityādau karmadhārayāśrayaṇena pratyayaparāṅgāvayavalaghūpadhārūpeko
            guṇa iti"ikoguṇavṛddhī"iti sūtra bhāṣya
            sammater'the 'bhinatti' ityādāvadoṣācca/</p>
         
         
         <p>akārāntopasarge 'nakārānte copapade vahervāhervā--ṇvivicāvanabhidhānānnasta eva/
            vāryūherityādi tu 'ūhateḥ' kvipi bodhyam/ dhātūnāmanekārthatvānnārthāsaṅgatiḥ/ 'prauhaḥ'
            ityādyasādhveva,
            vṛddheraprāpteḥ/ asyohasyānarthakyānna"prādūhoṭha"ityasyāpi pravṛttiḥ/
            na ca kāryakālapakṣe tripādyāmetatpravṛttirdurvāreti vācyam, pūrvaṃ prati parasyāsiddhatvādantaraṅgābhāvena
            pūrvasya
            tannirūpitabahiraṅgatvābhāvāt tayā tasyāsiddhatva pratipādanāsambhavāt/
            na cānayā pūrvasyāsiddhatvādabhāvena taṃ prati parāsiddhatvaṃ pūrvatretyanena vaktumaśakyamiti
            vācyam, evaṃ hi vinigamanāvirahādubhayorapyapravṛttyāpatteḥ/
            kiñca pūrvatretyasya pratyakṣatvena tenānumānikyā asyā bādha evocitaḥ/ ataḥ kāryakāla
            pakṣamevopakramyoktayuktīruktvā"ato 'yukto 'yaṃ parihāro na vā bahiraṅgalakṣaṇatvāt"ityuktaṃ
            visarjanīyasūtrabhāṣye siddhāntinā/ tripādīsthe 'ntaraṅge kartavye parihāro na yukta
            iti tadarthaḥ/ kintu vacanamevārabdhavyamiti tadāśayaḥ/
            ata eva"nigālyate"ityādau latvārtham 'tasya doṣaḥ' iti vacanamevārabdham/ anyathāntaraṅgatvāt
            ṇilopāt pūrvaṃ vaikalpikalatve tadvaiyarthyaṃ spaṣṭameva/
            ye 'pi lakṣyānurodhādānumānikyāpyantaraṅgaparibhāṣayā pratyakṣasiddhasya pūrvatretyasya
            bādhaṃ vadanti, te 'pi lakṣaṇaikacakṣurbhirnā'dartavyeti dik/ ata eva"omāṅośca"ityāṅgrahaṇaṃ
            caritārtham/ taddhi"khaṭvā ā ūḍhaḥ"ityatra paramapi savarṇadīrghaṃ bādhitvāntaraṅgatvād
            guṇe kṛte vṛddhiprāptau pararūpārtham/ sādhanabodhakapratyayotpatyanantaraṃ pūrvaṃ
            dhātorupasargayoge paścāt 'khaṭvā' śabdasya samudāyena yogāt guṇasyāntaraṅgatvamiti"samprasāraṇācca"iti
            sūtre bhāṣye
            spaṣṭam/
            'ehi' ityanukaraṇasya śivādiśabdasambandhe tu nāsya pravṛttiḥ, jñāpakapara"samprasāraṇācca"iti
            sūtrasthabhāṣyaprāmāṇyenāmityam, 'prakṛtivadanukaraṇam' ityatideśamādāya labdhāṅgatve
            etadapravṛtteḥ/
            yattu"pūrvaṃ dhāturupasargeṇa yujyate paścāt sādhamema/ upasargeṇa tatsaṃjñakaśabdena,
            sādhanena kārakeṇa tatprayuktakāryeṇa ca/ ata eva 'anubhūyate' ityādau sakarmakatvāt
            karmaṇi lakāra siddhiḥ' iti tanna, kriyāyāḥ sādhyatvena
            bodhāt, sādhyasya ca sādhanākāṅkṣatayā tatsambandhottarameva niścitakriyā bodhena
            sādhanakāryapravṛtyuttarameva kriyāyoganimittopasargasaṃjñakasya sambandhaucityāt/
            ata eva"suṭ kātpūrvaḥ"iti sūtre"pūrvaṃ dhāturupasargeṇa"ityuktvā 'naitat sāram,"pūrvaṃ
            dhātuḥ sādhanena
            yujyate, paścādupasargeṇa"ityuktvoktayuktyāsyaiva yuktatvamuktam, 'sādhanaṃ hi kriyāṃ
            nirvartayati' ityādinā bhāṣye/ upasargadyotyārthāntarbhāveṇa dhātunaivārthābhidhānādukteṣu
            karmaṇi lakārādi siddhiḥ/ paścācchotṛbodhāya dyotakopasarga sambandhaḥ/
            evañcāntaraṅgatarārthatopasarganimittaḥ suṭ sam -- kṛtītyavasthāyāṃ dvitvāditaḥ pūrvaṃ
            pravartate, tato dvitvādi/
            ata eva"praṇidāpayati"ityādau ṇatvam 'yadāgamāḥ' iti nyāyena samāhitaṃ bhāṣye/ ata
            eva 'pratyeti pratyayaḥ' ityādi siddhiḥ/
            yadupasarganimittakaṃ kāryamusargārthāśritaṃ viśiṣṭopasarganimittatvāt tadantaraṅgam/
            yattu na tathā, tatra pūrvāgatasādhananimittakamevāntaraṅgam/ ata eva"na dhātu"iti
            sūtre"preddhaḥ"ityatra"guṇo bahiraṅgaḥ"iti bhāṣye uktam/
            kiñca"pūrvamupasargayoge dhātūpasargayoḥ samāse aikasvaryādyāpattiḥ' iti"upapadamatiṅ"iti
            sūtre bhāṣye spaṣṭam/ bhāvārthapratyayasyāpi pūrvamevotpattiḥ/ ata eva"ṇeradhyayane"iti
            nirdeśaḥ saṅgacchate/ idaṃ ca sāmānyāpekṣaṃ jñāpakam, bhāvatiṅo'pi pūrvamutpatteḥ/
            anyathā tatra samāsāpattiḥ/ tiṅi tu 'atiṅ' iti niṣedhānna tatra doṣaḥ,
            yadi bhāvatiṅyupasargayogo 'stītyalam/
            yattu"viśeṣāpekṣāt sāmānyāpekṣamantaraṅgam"viśeṣāpekṣe viśeṣadharmasyādhikasya nimittatvāt/
            yathā"rudādibhyaḥ sārvadhātuke"ityatra rudāditvaṃ sārvadhātukatvaṃ ca/ tatra sārvadhātukajñanāya
            prakṛterdhātutvajñānaṃ pratyayasya
            pratyayatvajñānaṃ cāvaśyakamiti yāsuḍantaraṅgaḥ/ etena yat"anudāttaṅitaḥ"iti sūtre
            kaiyaṭenoktam</p>
         
         
         <p>"lamātrāpekṣayāntaraṅgastibādayo lakāraviśeṣāpekṣatvādbahiraṅgāḥ syādayaḥ"iti, tatparāstam
            ; viśeṣāpekṣatve 'pi tasya sāmānyadharmanimittakatvābhāvena tatvasya durupapādatvāt,
            paranimittakatvena syādīnāṃ bahiraṅgatvācceti, tanna ; viśeṣasya vyāpyatvena vyāpakasyānumānenopasthitāvapi
            tasya nimittatve mānābhāvenādhikadharmanimittakatvānupapādanāt, bhāṣye evaṃvidha antaraṅga
            bahiraṅgabhāvasya, kvāpyanullekhācca/
            yattu matupsūtre bhāṣye"pañca gāvo yasya santi, sa 'pañcaguḥ' ityatra matuprāptimāśaṅkya
            'pratyekamasāmarthyāt, samudāyādaprātipadikatvāt, samāsāt, samāsenoktatvāt' iti siddhāntinokte
            'naitatsāram, ukte 'pi hi pratyayārthe utpadyate dvigostaddhito yathā 'pāñcanāpitiḥ'
            iti pūrvapakṣyuktirbhāṣye/"dvigorluganapatye"iti lugvidhānāt taddhitārthadvigostaddhito
            bhavati, pañcaguśabdaśca dviguriti tadāśayaṃ kaiyaṭaḥ/ tataḥ 'dvaimāturaḥ' 'pāñcanāpitiḥ'
            'pañcasu kapāleṣu saṃskṛtaḥ' ityādau sāvakāśadvigorbahuvrīhiṇā prakṛte paratvāt bādha
            ityāśayena"naiṣa dviguḥ, kastarhi? bahuvrīhiḥ"iti siddhāntinokte tamavakāśamajānāno
            'pavādatvād dviguḥ prāpnoti pūrvapakṣī/ anyapadārthe subantamātrasya vidhīyamāna bahuvrīheḥ
            saṅkhyāyāstaddhitārthe vidhīyamāno dvigurviśeṣavihitatvād bādhakaḥ prāpnotīti kaiyaṭaḥ/
            tataḥ siddhāntyekadeśeyāha :-"antaraṅgatvād bahuvrīhiḥ/ kāntaraṅgā? anyapadārthe bahuvrīhiḥ,
            viśiṣṭe 'nyapadārthe dviguḥ, tasmiṃścāsya taddhite 'stigrahaṇaṃ kriyate"iti/ adhikāstyarthāpekṣamatvarthanimitto
            dvigurbahiraṅga iti kaiyaṭa iti/
            naiṣā siddhāntyuktiḥ, etāvatāpyapavādatvahāneḥ/ acsāmānyāpekṣayaṇo viśiṣṭasavarṇājapekṣadīrdheṇa
            bādha
            darśanāt/
            kiñcoktarītyā paratvena bādhasiddheḥ/ kiñcātrādhikāpekṣatvenaiva bahiraṅgatvam, na
            kevalaviśeṣāpekṣatveneti natadbhāṣyārūḍhaṃ viśeṣāpekṣasya bahiraṅgatvam/
            ata eva subantasāmānyāpekṣo bahuvrīhiḥ, tadviśeṣāpekṣo dviguriti noktaṃ bhāṣye/
            na cārthakṛtabahiraṅgatvasyānāśrayaṇādidamayuktam, ekadeśyuktitvenādoṣāt/
            ata evāstigrahaṇaṃ nopādyartham, kintvastiśabdānmatubarthamiti tvadabhimataṃ bahiraṅgatvamapi
            dvigornāstīti pratipādya siddhāntinā"matvarthe dvigoḥ pratiṣedho vaktavyaḥ"iti vacanenaitatsiddhamityuktam/
            ata eva"tadoḥ saḥ sāvanantyayoḥ"iti sūtre 'nantyayoriti caritārtham/ anyathā pratyaya
            sāmānyāpekṣatvenāntaraṅgatvādantyasyātve 'nantyasyaiva satve siddhe tadvaiyyarthyaṃ
            spaṣṭameva/"pādaḥ pat"iti sūtre
            bhāṣyakaiyaṭayorapyetadantaraṅgatvābhāva eva sūcita iti sudhiyo vibhāvayantu/
            nanvevaṃ 'asusravat' ityatralaghūpadhaguṇāduvaṅo'lpanimittatvābhāvāduvaṅ na syaditi
            cet,na ;
            tatrāntaḥkāryatvarūpāntaraṅgatvasatvāt/ antaḥkāryatvaṃ ca pūrvopasthitanimittakatvam,
            aṅgaśabdasya nimittaparatvāt/
            idamantaraṅgatvaṃ lokanyāyasiddhamiti"manuṣyo 'yaṃ prātarutthāya śarīrakāryāṇi karoti,
            tataḥ suhṛdāṃ, tataḥ sambandhinām"/ arthānāmapi jātivyaktiliṅgasaṃkhyākārakāṇāṃ bodhakramaḥ
            śāśtrakṛtkalpitaḥ/ tatkrameṇaiva ca tadbodhakaśabdhapradurbhāvaḥ kalpita iti tatkrameṇaiva
            tatkāryāṇīti 'paṭvyā' ityādāvantaraṅgatvāt pūrvaṃ pūrvayaṇādeśaḥ, parayaṇādeśasya
            bahiraṅgatayāsiddhatvādityanena"acaḥ parasmin"iti sūtre bhāṣye spaṣṭam/
            tadapi yugapatprāptau pūrvapravṛttiniyāmakameva/ yathā 'paṭvyā' ityatra padasya vibhajyānvākhyāne,
            na tu jātasya bahiraṅgasya tādṛśe 'ntaraṅge 'siddhatāniyāmakam,"prāgukta lokanyāyena
            tathaiva lābhāt"iti
            "vāha ūṭh"sūtre kaiyaṭe spaṣṭam/
            ata eva vāyvorityādau valilopo yaṇaḥ sthānivatvena vāritaḥ,"acaḥ parasmin"ityatra
            bhāṣyakṛtā/ krameṇānvākhyāne tūktodāharaṇe pūrvapravṛttikatvamantaraṅgatvaṃ bahiraṅgasyāsiddhatvamapi
            nimittabhāvādaprāptirūpaṃ bodhyam/
            yattu evaṃ rītyā pūrvasthānikamapyantaraṅgamiti, taccintyam, 'srajiṣṭhaḥ' ityādau
            vinmatorluki
            ṭilopasyāpavādavinmatorlukpravṛtyā jātipakṣāśrayaṇena vāraṇaprayāsasya"prakṛtyaikāc"iti
            sūtra prayojanakhaṇḍanāvasare
            bhāṣyakṛtkṛtasya naiṣphalyāpatteḥ/ tvadukta rītyā vinmatorluko bahiraṅgāsiddhatvenānāyāsatastadvāraṇāt,
            bhāṣya</p>
         
         
         <p>īdṛśarītyā bahiraṅgāsiddhatvasya kvāpyanāśrayaṇācca, paribhāṣāyāmaṅgaśabdasya nimittaparatvācca/
            iyaṃ cottarapadādhikārasthabahiraṅgasya nāsiddhatvabodhiketi"ica ekāco 'm"iti sūtre
            bhāṣye
            pūrvapakṣyuktiriti sā nādartavyā/"parantapaḥ"ityādāvanusvāre nāsiddhatvaṃ mumastripādyāṃ
            tadapravṛtteḥ/
            navya mate 'pi yathoddeśapakṣāśrayaṇenānyathāsiddhodāharaṇadānena tasya taduktitvamāvaśyakamityāhuḥ/
            ābhīye 'ntaraṅge ābhīyasya bahiraṅgasya samānāśrayasya nānenāsiddhatvam, antaraṅgasyāsiddhatvādityasiddhavat
            sūtre bhāṣye spaṣṭam/
            evam sici vṛddheḥ"yena nāprapti"nyāyenāntaraṅgabādhakatvamūlakam"na sicyantaraṅgamasti"
            iti"ikoguṇa"iti sūtre bhāṣye spaṣṭam//</p>
         
         
         <p>nanvevam 'akṣadyūḥ' ityādau bahiraṅgasyoṭho 'siddhatvādantaraṅgo yaṇ na syāt, ata
            āha :-</p>
         
         
         
         
         
         <p class="bold">nājānantarye bahiṣṭvaprakḷptiḥ // Paribh_51 //</p>
         
         
         <p>atra"ṣatvatukoḥ"iti sūtrasthaṃ tuggrahaṇaṃ jñāpakam/ anyathā 'adhītya 'pretya' ityādau
            samāsottaraṃ lyappravṛtyā pūrvaṃ samāse jāte tatra saṃhitāyā nityatvād lyabutpattiparyantamapyasaṃhitaya'vasthānāsambhavena
            ekādeśe lyapi tugapekṣayā padadvayasambandhivarṇadvayāpekṣaikādeśasya bahiraṅgatayāsiddhatvena
            tadvaiyarthyaṃ spaṣṭameva/
            "padadvayasambandhivarṇadvayāpekṣaṃ bahiraṅgam"iti 'preddhaḥ' ityādau guṇo bahiraṅga
            iti granthena"na dhātu lopa"iti sūtre"saṃyogāntasya lopaḥ"iti sūtre ca bhāṣye spaṣṭam/
            yattu ṣatvagrahaṇamapi jñāpakam, anyathā"ko 'sicat"ityādau padadvayasambandhivarṇadvayāpekṣatvena
            bahiraṅgasyaikādeśasyāsiddhatvena ṣatva pravṛttau kiṃ teneti/ tanna, iṇaḥ pūrvapadasambandhitvena
            ṣatvasyāpi padadvaya sambandhivarṇadvayāpekṣatvenobhayoḥ samatvāt/
            ekādeśasyaparāditvena 'osicat' ityasya padatvena padāditvābhāvānna"sātpadādyoḥ"ityanena
            niṣedhaḥ/ traipādike 'ntaraṅge kāryakālapakṣepi bahiraṅgaparibhāṣāyā apravṛtteḥ pūrvamupapāditatvācca/
            paribhāṣārthastu -- aco 'nyānantaryanimittake 'ntaraṅge kartavye jātasya bahiraṅgasya
            bahiṣṭva prakḷptiḥ/ bahiṣpadena bahiraṅgam, tasya bhāvo bahiraṅgatvam/ tatprayuktāsiddhatvasya
            na prakḷptiḥ, na prāptiriti/
            'asiddhaṃ bahiraṅgam' ityuktvā 'nājānantarya iti vakṣyāmi' iti bhāṣyāktyā tatratyasya
            antaraṅga ityasyānuvṛttisūcanāt/ tena 'pacāvedam' ityādau na doṣaḥ/ antaraṅgasyācsthānika
            kāryasyaitvasya anyanantarya nimittakatvābhāvāt/
            'jātasya bahiraṅgasya' ityuktyā 'ajaye indram' 'dhiyati' ityādau bahiraṅgadīrgha guṇāderasiddhatvaṃ
            siddham/
            ata eva"iṇṅiśīnāmād guṇaḥ, savarṇadīrghatvācchacaṅantasyāntaraṅgalakṣaṇatvāt"ityādi
            saṅgacchate/ ata eva"omāṅośca"ityāṅgrahaṇaṃ caritārtham/ taddhi 'śivaaāaiha' iti sthite
            paramapi savarṇadīrghaṃ bādhitvā dhātūpasargakāryatvenāntaraṅgatvād guṇe vṛddhibādhanārtham/
            nanu"akṣadyūḥ"ityatra yaṇi kṛte ūṭho 'siddhatvād valilopāpattiriti vācyam, aco 'nyānantaryanimittake
            'ntaraṅge kartavye kṛte ca tasminyadantaraṅgaṃ prapnoti, tatra ca kartavye nāsiddhatvamiti
            tadarthāt/ asiddhaparibhāṣāyā anityatvena tadvāraṇe tvasyā vaiyarthyaṃ tenaiva siddheḥ/
            ata eva"na lopaḥ sup"iti sūtre kṛti tuggrahaṇaṃ caritārtham/ anyathā 'vṛtrahabhyām'
            ityādau bahirbhūtabhyāmnimittakapadatvāśrayatvena bahiraṅgatayā nalopasyāsiddhatvena
            siddhestadvaiyarthyaṃ spaṣṭameva/ mama tu
            kyajānantaryasatvānna doṣaḥ/
            na caivaṃ sati"hrasvasyapiti"iti sūtrasya bhāṣyavirodhaḥ/ tatra hi 'grāmaṇi putraḥ'
            ityatra
            "ikohrasvo 'ṅyaḥ"iti hrasve kṛte tukamāśaṅkya hrasvasyabahiraṅgāsiddhatvena samāhitam/"nājānantaryā"ityasya</p>
         
         
         <p>satve tatra tadaprapterasaṅgatiḥ spaṣṭameveti vācyam ; tena bhāṣyeṇāsyā anavakāśatvabodhanāt/
            etajjñāpakena antaraṅgaparibhāṣāyā anityatvabodhanasyaiva nyāyyatvāt/
            ata eva"acaḥ parasmin"iti sūtre bhāṣye 'paṭu ī ā' ityatra parayaṇādeśasya anayāsiddhatvāt
            pūrvayaṇādeśaḥ sādhitaḥ/ ata evaiṣā bhāṣye punaḥ kvāpi nollikhitā/ ata eva antaraṅgaparibhāṣāmupakramya
            vipratiṣedhasūtre 'syā bahūni prayojanāni santi, tadarthameṣā paribhāṣākartavyā, pratividheyaṃ
            ca doṣeṣu' ityuktam,"samprasāraṇācca"iti sūtre bhāṣye/ pratividhānaṃ ca paribhāṣāviṣaye
            'nityatvāśrayaṇameveti
            dhvanitamityalam//</p>
         
         
         <p>nanvevam 'gomatpriyaḥ' ityādau padadvayanimittakasamāśritatvena bahiraṅgaṃ lukaṃ bādhitvāntaraṅgatvāddhalṅyādilope
            numādayaḥ syuḥ, ata āha :-</p>
         
         
         
         
         
         <p class="bold">antaraṅgānapi vidhīn bahiraṅgo lug bādhate // Paribh_52 //</p>
         
         
         <p>atra ca"pratyayottarapadayośca"iti sūtraṃ jñāpakam/ 'tvatkṛtam' ityādau lugapekṣayā
            antaraṅgatvād vibhaktinimittakena"tvamāvekavacane"ityanena siddha idaṃ vyarthaṃ sattajjñāpakam/
            nanu 'tava putraḥ, tvatputraḥ' ityādau tavamamādibādhamārthaṃ tadāvaśyakamiti cet,
            evaṃ tarhyatratya
            maparyantagrahaṇānuvṛttistajjñāpiketi bhāṣyakṛtaḥ/ yuṣmadādibhya ācārakvip tu na,
            sampūrṇa sūtrasya jñapakatāparabhāṣyaprāmāṇayāt,"hrasvanadyāpaḥ"iti nuḍvidhāyakasūtrasthapramāṇyena
            halantebhyaḥ ācārakvipabhāvācca/
            evamevaikārthakābhyāṃ pratipādikābhyāṃ prātipadikaṇico 'pyanabhidhānaṃ bodhyam/ etena
            tatrā'deśārthaṃ pratyayagrahaṇaṃ caritārthamityapāstam/
            nanu maparyantānuvṛttirapi sarvādeśatvavāraṇāya caritrthā/ 'na cotsargasamānādeśā
            apavādāḥ'
            iti nyāyenāsiddhavatsūtrasthabhāṣyasammatena maparyantasyaivādeśe siddhe tadanuvṛttirvyattheti
            vācyam, tasya śnamakajādau vyabhitārāditi cet, na; śnami mitvena, bahuci purastādgrahaṇena,
            akaci prāk ṭegrahaṇena tasya bādhe 'pyatrotsargasya
            tyāge mānābhāvāt/
            ata eva"tasminnaṇi ca"ityanena yuṣmākādyādeśavidhānaṃ caritārtham, anyathā'kaṅādeśameva
            vidadyāt/ ākaṅi tavakādyādeśayoretadapavādayoruktanyāyenāntyādeśatvāpattiḥ, atastadvidhānam,
            idamevaca tajjñapakam/
            yadyapi virodhe bādhakatvamiti vārtikamate 'yaṃ nyāyaḥ, bhāṣyakārastu vināpi virodhaṃ
            satyapi sambhave bādhakatvamicchati, ityanabhihitasūtrasthakaiyaṭarītyā nāyaṃ niyamaḥ,
            tathāpi yuṣmakādyā'deśavidhānajñāpita utsargaḥ svīkriyata eveti prakṛte na doṣaḥ/
            etad bhāṣyamapi tatsvīkāre mānam/
            evañca maparyantānuvṛttiḥ 'tvatkṛtam' ityādau maparyantasyā'deśavidhānārthā/ tatra
            ca antaraṅgatvāt tvamāvityeva siddhe vyarthā saṃtajjñapikā/ jñāpite tvasminnetadviṣaye
            tavādīnāmaprāptyā tadapavādatvābhāvena maparyantasyavā'deśārthaṃ sā caritārtheti tadāśayaḥ/
            yattu haradattenāntaraṅgapravṛttau pratyaya uttarapade ca maparyantāsambhavena tadanuvṛttirvyarthā
            satī jñapiketyuktam, tat, na; antaraṅgāṇāmapyapavādabādhyatvena tadviṣaye tadapravṛtteḥ/
            vastuta idaṃ jñāpakaṃ vārtikarītyaiva, bhāṣyarītyā tu vācanika evāyamartha ityāhuḥ/
            iyam"supo dhātu"iti lugviṣayaiveti kecit/"eṅhrasvātsambuddheḥ" "na yāsayoḥ"iti sūtrasthākaraprāmāṇyena
            lugmātra viṣayā/ ādye 'he trapu' ityādāvanena nyāyena lopaṃ bādhitvā lug bhavatīti
            bhāṣye
            uktam/ antye 'ntaraṅgāṃśca vidhīn sarvo 'pi lugbādhate, na tu sublugeva/ ata eva"sanīsraṃsaḥ"ityādau
            nalopo na bhavati/ 'pañcabhiḥ khaṭvābhiḥ krītaḥ, pañcakhaṭvaḥ' ityādāvekādeśāt prāgeva
            ṭāpo luk/ anyathā
            kṛtaikādeśasya lukyakāraśravaṇaṃ na syāditi kaiyaṭe uktam/</p>
         
         
         <p>etadvirodhād yat"tadrājasya"iti sūtre kaiyaṭenoktam ' aṅgānatikrānto 'tyaṅgaḥ' ityatra
            supoluki bahuvacana paratvābhāvāt "tadrājasya"iti lug na syāditi śaṅkāparabhāṣyavyākhyāvasare
            antaraṅgānapīti nyāyenāyaṃ luk subluko bādhakaḥ syādityāśaṅkya subluka evānena balavatvaṃ
            bodhyata iti tatprauḍhyeti draṣṭavyam/ lugapekṣayā luko balavatvasya vaktumaśakyatvāditi
            tadā śaṅkā samādhānaṃ vaktuṃ yuktam/
            anena nyāyenāntaraṅganimittavināśakalukastatprayojakasamāsādīnāṃ ca prābalyaṃ bodhyata
            ityanyatra vistaraḥ//</p>
         
         
         <p>nanvevam saumendre 'ntaraṅgatvādādguṇe pūrvapadātparendraśabdābhāvena"nendrasyapaparasya"iti
            vṛddhiniṣedho vyarthaḥ/ antādivadbhāvastūbhayata āśrayaṇe niṣiddhaḥ/
            kiñca vṛddhirapyatra na prāpnoti, antādivatvobhayābhāve 'pi pūrvāntavatvenaikādeśaviśiṣṭe
            pūrvapadatvenendraśabdasya 'ekadeśavikṛta' nyāyena 'ubhayata āśrayaṇe nāntādivat'
            ityasyābhāvena tadāśrayaṇena vottarapadatve 'pi tasyānackatvādekasyaikādeśena parasya
            nityena"yasyeti"lopenāpahārāt/
            na ca parādivadbhāvenaikādeśaviśiṣṭasyottarapadatvamevāstviti tatsambhava iti vācyam;
            uttarapadādyacsthānikatvād vṛddhestadabhāvenāprāptestādrūpyānatideśāt/
            anyathā 'khaṭvābhiḥ' ityādāvapi pūrvāntavatvenādantatve bhisa aisāpattiriti bhāṣye
            spaṣṭam/
            ata eva 'pūrveṣukāmaśamaḥ' ityādāvantaraṅgatvād guṇe vṛddhirnasyādityāśaṅkitam/ tadekadeśamātrasya
            vikārābhāvācca/ taduktaṃ bhāṣye 'indredvavacau, ekaḥ"yasyeti"lopenāpahṛto 'para ekādeśena,
            tato 'nacka indra śabdaḥ
            sampannastatra kaḥ prasaṅgo vṛddheriti/
            marudādibhirindrasya dvandve indrasyaiva pūrva nipātaḥ, ata āha :-</p>
         
         
         
         
         
         <p class="bold">pūrvottarapadanimittakāryāt pūrvamantaraṅge 'pyekādeśo na // Paribh_53 //</p>
         
         
         <p>atra ca"nendrasya"iti niṣedha eva jñāpaka iti"antādivacca" "vipratiṣedhe param"iti
            sūtrayorbhāṣye spaṣṭam//</p>
         
         
         <p>nanvevamapi 'pradhāya, prasthāya' ityādāvantaraṅgatvādvitvādiṣu kṛteṣu lyap syādata
            āha :-</p>
         
         
         
         
         
         <p class="bold">antaraṅgānapi vidhīn bahiraṅgo lyabbādhate // Paribh_54 //</p>
         
         
         <p>"ado jagdhiḥ"iti sūtre ti kitītyeva siddhe lyabgrahaṇamasyā jñapakamiti"ado jagdhiḥ"ityatra
            bhāṣye spaṣṭam//</p>
         
         
         <p>nanvevamapi"iyāya"ityādau dvitve kṛte 'ntaraṅgatvāt savarṇadīrghatve tadasiddhirata
            āha :-</p>
         
         
         
         
         
         <p class="bold">vārṇādāṅgaṃ balīyo bhavati // Paribh_55 //</p>
         
         
         <p>tenāntaraṅgamapi savatṇadīrghaṃ bādhitvā vṛddhiriti tatsiddhiḥ/"abhyāsasyāsavarṇe"itīyaṅ
            vidhāyaka sūtrasthamasavarṇagrahaṇamasyā jñāpakam/ taddhi 'īṣatuḥ' ityādāviyaṅādivyāvṛtyartham/
            etatparibhāṣābhāve tu 'īṣatuḥ' ityādāvantaraṅgeṇa savarṇadīrgheṇa bādhāttadvyartham/
            iyaṅuvaṅau hyabhyāsasambandhanimittakatvād bahiraṅgau/
            na ceyaṅādirapavādaḥ, 'yenanāprāpti' nyāyena 'iyati' ityādisakalalakṣya prāpta yaṇapavādatvasyaiva
            nirṇayāditi prāñcaḥ/
            pare tu - etatparibhāṣābhāve"abhyāsasya"iti sūtrameva vyartham/
            na ca 'iyāya' 'iyeṣa' ityādau caritārtham, tayorapi pūrvapravṛttaguṇasya pūrvapravṛttavṛddheśca
            "dvirvacaneci"iti rūpātideśenāpahāre dvitve kṛte punaḥ prāpte guṇavṛddhī bādhitvāntaraṅgatvāt
            savarṇadīrdhāpatteḥ/ na ca 'iyati' ityādau taccaritārtham, tāvanmātraprayojakatve
            'uḥ' ityeva brūyāt/ yvorityanuvartate,"iṇo yaṇ"iti
            sāhacaryād vyākhyānācca ṛdhātoreva grahaṇam/ ataḥ ivarṇasyeyaṅityarthaḥ/ "abhyāsasyātau"iti</p>
         
         
         <p>"abhyāsasyārteḥ"iti vā gurutvānna yuktam/
            na ca"e,ai,o,au"śabdebhya ācārakvibantebhyo liṭīyaṅādyarthaṃ tatsūtranāvaśyakam, tathā"uvoṇakīyiṣati"ityādyarthamāvaśyakamiti
            vācyam, ṣāṣṭhaprathamānhikāntastha bhāṣya prāmāṇyena teṣāmanabhidhānāt/
            antye dvitīyadvirvacanasyaiva satvena tvadukta prayogasyaiva durlabhatvāt/ evañca
            sampūrṇa sūtrasya jñāpakatā yuktā/
            yadyapi bhāṣye 'yadayamabhyāsasyāsavarṇa ityasavarṇagrahaṇaṃ karoti' iti granthenāsavarṇagrahaṇasyaiva
            jñāpakatā labhyate, tathāpi 'na hyantareṇa guṇavṛddhī asavarṇaparābhyāso bhavati'
            iti tadupapādana granthena sampūrṇa sūtrasyaiva jñāpakatā labhyate/
            agre 'pi 'naitadasti jñāpakam, atyarthametat syāt' ityanena sūtra sārthakyameva darśitam/
            asavarṇagrahaṇasyaiva jñāpakatve tu tadvyāvartyapradarśanena tat sārthakyameva darśitaṃ
            syāt/
            na ca 'akṛtavyūha' paribhāṣayā 'iyeṣa' ityādau savarṇadīrdhāprāptiḥ, yadi dīrdhonasyāt,
            tarhi
            guṇaḥ syāditi sambhāvanāyāḥ satvena paribhāṣāpravṛtteḥ sūpapādatvāditi kathaṃ sampūrṇa
            sūtrasya jñāpakateti vācyam, tasyā asatvāt/ satve vaitadbhāṣyaprāmāṇyena yatrāntaraṅgakāryapravṛttiyogyakālottarameva
            tannimittavināśaka bahiraṅgavidheḥ praptiḥ, tatraiva tatparibhāṣāpravṛttisvīkārācca/
            na cāntaraṅgatvād dīrdhopi 'iyāya' ityādau pūrvāntavatvenābhyāsatvādivarṇatvācca ṇalyasavarṇa
            iyaṅvidhānena sūtraṃ caritārtham/
            na ca"aci śnu"ityanena siddhiḥ, vṛddhibādhanārthatvāditi vācyam/ pratyāsatyāsavarṇa
            padena abhyāsottarakhaṇḍasambandhyasavarṇāca eva grahaṇāt, śāstrabādhakalpanāpekṣayā
            paribhāṣājñāpakatvasyaivaucityāccetyāhuḥ/
            sā ceyaṃ dharmigrāhakamānādāṅgavārṇayoḥ samānakāryitva eva/
            yattu samānanimittakatvarūpasamānāśrayatva evaiṣeti, tat, na ; jñāpite 'pi"iyāya""iyeṣa"ityādyasiddheḥ,
            sūtravaiyarthyasya tadavasthātvācca/
            "syonaḥ"ityatra tu vakṣyamāṇarītyāsyā anityatvādapravṛttau guṇādantaraṅgatvād yaṇādeśaḥ/
            na caivamapi 'iyāya' ityādāviyaṅ durlabhaḥ, tatra kartavye vṛddhyādeḥ sthānivatvena
            'asavarṇe' iti pratiṣedhāditi vācyam, sūtrārambhasāmarthyādeva stthānivatvāpravṛtteḥ/
            tacca sāmānyāpekṣam/ abhyāsakārye taduttarakhaṇḍādeśasya tatkāryapratibandhakībhūtaṃ
            sthānivatvaṃ neti/
            ata eva 'ārati' ityādau yaṇādeśasya sthānivatvādabhyāsasya"ḍhralope"iti dīrdho durlabha
            ityapāstam/ dīrghavidhau tanniṣedhācca/
            "ariyiyāt"ityatra sthānivatveneyaṅ bhavatyeva, tasya sthānivatvasyābhyāsakārya pratibandhakatvābhāvāt/
            'iyañcāṅgasambandhinyāṅga eva' iti"svarito vā"iti sūtre bhāṣye/ tatra hi 'kumāryai'
            ityādo yaṇuttaramāḍuktaḥ/
            iyañcānityā 'chvoḥ' iti satugnirdeśāt/ anyathāntaraṅgatvāt pūrvaṃ tukaḥ śādeśe tuko
            'prāptyā tadvaiyarthyaṃ spaṣṭamevetyanyatra vistaraḥ//</p>
         
         
         <p>nanvevam 'seduṣaḥ' ityādau kvasontaraṅgatvādiṭi, tataḥ samprasāraṇe 'pīṭaḥ śravaṇāpattiriti
            cet, atra kecit--</p>
         
         
         
         
         
         <p><span class="bold">akṛtavyūhāḥ pāṇinīyāḥ // Paribh_56 // </span></p>
         
         
         <p>na kṛto viśiṣṭa ūhaḥ -- niścayaḥ, śāstrapravṛttiviṣayo yairityarthaḥ/ bhāvi nimittavināśa
            ityadyāhāraḥ/ bahiraṅgeṇāntaraṅgasya nimittavināśe paścāt sambhāvite 'ntaraṅgaṃ neti
            yāvat/
            atra ca - jñāpakam,"samarthānāṃ prathamāt"iti sūtre samarthānāmiti/ taddhi sūtthitādibhyaḥ</p>
         
         
         <p>kṛtadīrghebhyaḥ pratyayotpatyartham/ anyathāntaraṅgatvād dīrdhe kṛta eva pratyayaprāptyā
            tadvyarthatā spaṣṭa eva/
            na cātraikādeśapravṛtti samaye vṛddhyaprāptyaikādeśe kṛta ādeśe vṛddheḥ praptāvapi
            tannimittavināśābhāva iti vācyam, taddavāraiva tannimittavināśasatvenākṣateḥ/
            na ca sautthitau bahiraṅgatayā vṛddherasiddhatvānna tannimittavināśa iti vācyam, samarthagrahaṇenaitad
            viṣaye tasyā apravṛtterapi jñāpanāt/
            yattu samarthagrahaṇenāntaraṅgaparibhāṣāyā anityatvameva jñāpyata iti/ tanna, asiddha
            paribhāṣāyā samakālaprāpta bahiraṅgasya pūrvaṃ jātabahiraṅgasya cāntaraṅge kartavye
            'siddhatvaṃ bodhyate, na tu jāte 'ntaraṅge tasya tatva bodhyate, mānābhāvāt, phalābhāvācca/
            evañca sūtthitāvekādeśasya paribhāṣāsādhyatvābhāvena tadanityatvajñāpanāsambhavāt/"antaraṅgānapi
            vidhīn"ityāderapyasyāmevāntarbhāvaḥ/
            etat pravṛttau ca nimittavināśasambhāvanāpi nimittam/ ata eva 'gomaddaṇḍī' ityādau
            halṅyādi lopo na/
            anyathā halṅyādi lopa kāle sāmāsika luko 'prāptyā taduttaraṃ cāpahāryābhāvādaprāptyā
            lopasyaivāpatteḥ/ asti cātrāpi 'yadi lopo na syāt, tarhi luk syāt' iti sambhāvanā/
            "alloponaḥ"iti sūtrastha taparakaraṇaṃ tu paribhānityatvajñāpanenacaritārtham/ taddhi
            'āna' ityādo lopavāraṇāya/ anyathā dīrīghābhāve lopasambhāvanayaitatparibhāṣābalāt
            dīrghāprāptau tadvaiyarthyaṃ spaṣṭamevetyāhuḥ/
            "samarthānām"iti sūtre kaiyaṭastu samarthavacaneneyaṃ paribhāṣā jñāpyate"akṛtavyūhāḥ
            pāṇinīyāḥ"iti/ tena 'papuṣaḥ' itiyādāvantaraṅgātpūrvaṃ kṛto 'pīḍāgamo nivartata iti
            vadan 'na kṛto vyūhaḥ viśiṣṭastarko nimittakāraṇavināśe 'pi kāryasthitirūpo yaiḥ'
            ityarthamabhipraiti/ 'nimittāpāye naimittikasyāpyapāyaḥ' iti yāvat/ sūtthitādiñi vṛddhau
            dīrghanivṛttau sāvuttthitirmābhūditi samarthānāmiti/
            lokanyāya siddhaścāyamarthaḥ/ tathā hi loke nimittaṃ dvividhaṃ dṛṣṭam--kāryasthito
            niyāmakaṃ tadaniyāmakaṃ ca/
            ādyaṃ yathā nyāyanaye 'pekṣā buddhiḥ, tannāśe dvitvanāśābhyupagamāt/ vedānti naye
            prārabdhasya vikṣepasthiti niyāmakatvaṃ ca prasiddhameva/
            dvitīyaṃ yathā daṇḍādi, tannāśe 'pi ghaṭanāśadarśanāt/ śāstre lakṣyānurodhād vyavasthā/
            bhāvinimittavināśe pūrvamanutpattau tu na kaścinnyāyaḥnāpi sampratipanno dṛṣṭāntaḥ/
            samarthānāmityasyāpi lokasiddhārthajñāpanena cartārthyasambhave lokasiddhāpūrvatādṛśārthajñapakatve
            mānābhāva iti tadāśaya iti bodhyam/
            pare tu 'seduṣaḥ' ityādau padāvadhike 'nvākhyāne 'sed vas as' iti sthite iṭ samprasāraṇayoḥ
            praptau pratipadavidhitvāt pūrvaṃ samprasāraṇe valāditvābhādiṭaḥ prāptireva neti tatsiddhiriti
            spaṣṭam"samarthānām"iti sūtre kaiyaṭe,"asiddhavat"sūtre kaiyaṭe ca spaṣṭametat/
            yadyapi pratipadavidhitvamanavakāśatve satyeva bādhakatve bījam, tathāpi pūrvapravṛttau
            sāvakāśatve 'pi niyāmakaṃ bhavatyeveti tadāśayaḥ/ nirūpitaṃ caitad bahuśaḥ śabdenduśekharādau/
            "samarthānām"iti sūtrasthasamarthagrahaṇaṃ tu 'viṣuṇaḥ' ityādāvakṛtasandheḥ pratyayadarśanena
            sarvatra tathā bhramavāraṇāya nyāyasiddhārthānuvāda eva/
            dhvanitaṃ cedam"vipratiṣedha"sūtre bhāṣye/ tatra hi 'vaikṣamaṇiḥ' ityantaraṅga
            paribhāṣodāharaṇamuktam/
            kiñca vibhajyānvākhyāne 'su utthita as i' it sthite 'vārṇādāṅgaṃ balīyaḥ' iti prāpta
            vṛddhi
            vāraṇāya samarthagrahaṇamityatraiva kaiyaṭe spaṣṭam/</p>
         
         
         <p>ata eva"asiddhavat"sūtre 'vasusamprasāraṇamajvidhau siddhaṃ vaktavyam' 'papuṣaḥ' ityādau
            vasoḥ
            samprasāraṇe kṛte āto lopo yathā syāt' iti bhāṣye uktam/ padasya vibhajyānvākhyāne
            pūrvoktakaiyaṭarītyā pūrvaṃ samprasāraṇe iṭoprāptāvusnimittaka evā'to lopa iti tadasaṅgatiḥ/
            ata eva 'caupratyaṅgastapratiṣedhaḥ' iti vacanaṃ vārtikakṛtā'rabdham, bhāṣyakṛtā ca
            na pratyākhyātam/ pratyaṅgaṃ antaraṅgam/ asyāṃ paribhāṣāyāṃ satyāṃ tu tadvaiyarthyaṃ
            spaṣṭameva/
            ata eva"chvoḥ"iti sūtre 'avaśyamatra tugabhāvārtho yatnaḥ kāryaḥ' antaraṅgatvāddhi
            tuk prāpnoti' iti bhāṣye uktam/ etatsatve tu tuko 'prāptyā yatnāvaśyakatvakathanamasaṅgatamiti
            spaṣṭameva/
            na caitadanityatvajñāpanārthameva taditi tadāśayaḥ, avaśyamatretyakṣarasvārasyabhaṅgāpatteḥ/
            kiñcānayaiva"pratyayottarapadayośca" "ado jagdhirlyapti kiti"itiyanayoścāritārthyena
            tajjñāpakavaśālluglyaporantaraṅgabādhakatā bhāṣyoktā bhajyeta/
            kiñcaiṣā bhāṣye na dṛśyate/ taduktam"asiddhavat"sūtre kaiyaṭena 'nimittāpāye naimittikasyāpyapāyaḥ'
            iti paribhāṣāyāḥ 'bhaṣyakṛtānāśrayaṇāt' iti/ padasaṃskāra pakṣe 'hariḥ' ityādau visarge
            kṛte
            tato gacchatītyādi sambandhe 'hariḥ gacchati' ityādyeva sādhu/ tadviṣaye padasaṃskārapakṣānāśrayaṇaṃ
            veti dik//</p>
         
         
         <p>"antaraṅgādapyapavādo balīyān"/--- tatra apavāda padārthamāha ---</p>
         
         
         
         
         <p class="bold">yena nāprāpte yo vidhirārabhyate sa tasya bādhako bhavati // Paribh_57 //</p>
         
         <p>prāpta iti bhāve ktaḥ, yena nāprāpta ityasya yatkartṛkāvaśyaprāptāvityarthaḥ/ nañ
            dvayasya prakṛtārthadārḍhyabodhakatvāt/
            evañca viśeṣaśāstroddeśyaviśeṣadharmāvacchinnavṛttisāmānyadharmāvacchinnoddeśyakaśāstrasya
            viśeṣaśāstreṇa
            bādhaḥ/
            tadaprāptiyogye 'cāritārthyaṃ hyetasya bādhakatve bhījam/ ata eva"āyādayaḥ"iti sūtre
            'gopāyiṣyati' ityādāvāyādīn bādhitvā paratvāt syādayaḥ prāpnuvantītyāśaṅkya"anavakāśāḥ
            āyādayaḥ"'gopāyati' ityādāvapi śap syādiḥ prapnoti/
            na ca sati śapyasati vā na viśeṣaḥ/ anyādidānīmidamucyate--nāsti viśeṣa iti/ yaduktam"āyādīnāṃ
            syādibhiravyāpto 'vakāśa iti sa nāstyavakāśa"iti bhāṣye uktam/
            evamatra tatpravṛtyuttaraṃ cāritārthye 'pi tadavyāpto 'vakśo nāstīti samameva/
            kiñca tatpravṛtyuttaramapi cāritārthye tadbādhabodhanam/ anyathānavakāśatvenaiva bādhe
            siddhe etatkathanavaiyarthyāpatteḥ,"takrakauṇḍinya"nyāyapradarśanasyāpi vaiyarthyāpatteśca/
            tathā prathamadvirvacanasya taduttaraṃ sāvakāśenāpi
            dvitīyadvirvacanena bādhaḥ/ yathā vā'derapi pravṛtyā caritārthena 'ādeḥ parasya' ityanena
            'alo 'ntyasya' ityasya bādhaḥ/
            taduktam"midaco 'ntyāt"iti sūtre bhāṣye"satyapi sambhave bādhanaṃ bhavati"iti/ anyathā"brāmhaṇebhyo
            dadhi dīyatām, takraṃ kauṇḍinyāya"ityatra takradānena dadhidānasya bādho na syāt/
            taddanottaraṃ tatpūrvaṃ vā taddanasya cāritārthyasambhavāt/ ata eva viṣayabhede 'pyapavādatvam/
            ata evācirādeśena nuṭo 'pyapavādatvāt bādhamāśaṅkya 'na tisṛ' iti jñāpakena samāhitam"tṛjvat"
            sūtre bhāṣye/ tena viṣayabhede 'pavādatvābhāva eva bodhyata iti kaścit, tanna ; vinmatorlukā
            ṭilopamātrasya bādhānāpatteḥ/</p>
         
         
         
         
         <p>/katipayasaṃskaraṇe yadyapi"antaraṅgādapyapavādo balīyān"ityapi paribhāṣārūpeṇāṅgīkṛtam,
            kintu 'paranityāntaraṅgāpavādānāmuttarottaraṃ balīyaḥ' ityanena gatārthatvāt, nāgeśalekhanasvarasāt,
            paribhāṣāpāṭhe paṭhitatvāt,
            candrikākāreṇa dhṛtatvāt, siddhānta kaunudyāṃ bhaṭṭoji dīkṣitenāpi svīkṛtatvāt, yenanāprāpte
            yovidhirārabhyate sa
            tasya bādhako bhavati ityevātra paribhāṣārūpeṇa paṭhyate//</p>
         
         
         <p>yattu 'dayaterdigi' iti sūtre dvitvottaraṃ digyādeśasya cāritārthyaṃ kaiyaṭenoktam,
            tat prauḍhyā/
            dhvanitañca tenāpi tasya tathātvaṃ taduttaragranthena/
            "asambhava eva bādhakatvam, virodhasya tadbījatvāt"iti vārtikamataṃ tu bhāṣyakṛtā
            dūṣitatvānna lakṣyasiddhyupayogi/
            "takrakauṇḍinya"nyāyopi tadaprāptiyogye 'caritārthaviṣayo vidheyaviṣaya eva ceti"taddhiteṣvacāmādeḥ"
            "dhātorekācaḥ"ityādi sūtreṣu bhāṣye spaṣṭam/
            kvacittu sarvathānavakāśatvādeva bādhakatvam/ yathā ṅerāmo yāḍādibādhakatvam/ na hi
            yāḍādiṣu kṛteṣu ṅerām prapnoti, nirdiśyamānasya vyavadhānāt/ tatra svasya pūrvaṃ pravṛttirityeva
            teṣāṃ bādhaḥ/ tatra bādhake pravṛtte yadyutsargaprāptirbhavati tadā bhavatyeva/ yathā
            tatraiva yāḍāgamaḥ/ aprāptau tu na, yathā 'paceyuḥ' ityādau dīrghavādhake niravakāśa
            iyādeśe dīrghābhāvaḥ//</p>
         
         
         <p>tadetat paṭhyate --</p>
         
         
         
         
         
         <p class="bold">kvacidapavādaviṣaye 'pyutsargo 'bhiniviśata iti // Paribh_58 //</p>
         
         
         <p>apavādaśabdo 'tra bādhakaparaḥ/ taduktam"guṇo yaṅlukoḥ"ityatra bhāṣye/ abhyāsavikāreṣvapavādā
            utsargānna bādhante/ 'ajīgaṇat'/ atra gaṇerītvamapavādatvāddhalādiḥśeṣaṃ bādhate/
            nagaṇerītvamapavādatvāddhalādiḥśeṣaṃ bādhate/ kiṃ tarha? anavakāśatvāditi granthena
            gaṇarūpābhyāsāntyaṇasyetvamityarthe halādiḥśeṣa tannivṛttau tadanavakāśam, ītve tu
            kṛte tasya praptiḥ, antya halo 'bhāvāt/ abhyāsavikāreṣu bādhyabādhakabhāvābhāvena
            ca sādhitam/ tasmiṃśca sati lope kṛte sāmarthyācchiṣṭasyāntyasyetvamiti na doṣaḥ/
            na ca 'yena nāprāpti' nyāyenāpavādatvamapyasya suvacam, tasya caritārthaviṣayatāyā
            uktatvāt/
            "iko jhal"ityatra bhāṣyepi dhvanitametat/ tatra hi 'ajjhana' iti dīrdheṇa guṇottaraṃ
            phalābhāvenānavakāśatvād guṇo bādhite dīrghottaraṃ guṇaḥ syāt, dīrghavidhānaṃ tu minoterdīrdhe
            kṛte"sani mīmā"ityatra mīgrahaṇena grahaṇer'thavattatra paścāt praptaguṇabādhanārtham,"iko
            jhal"iti kitvamityuktam/ anyathāpavādatvena bādhe tadviṣaye utsargāpravṛtterbhāṣyasya
            sūtrasya cāsaṅgatiriti spaṣṭameva/
            yattu kāñcanītyādāvapavādamayaḍviṣaye 'yaṇ bhavati, 'kvacidapavādaviṣaye 'pi' iti
            nyāyāditi tanna ;"aṇaḥ karmaṇica"iti sūtrasthabhāṣyavirodhāt/ tatra hi 'aṇaḥ punarvacanamapavādaviṣaye
            'nivṛtyartham' 'godāyo vrajati' ityādyuktam/
            'kāñcanī' ityādau kāñcanenanirmitetyarthe śaiṣiko 'ṇ bodhyaḥ/
            atredaṃ bodhyam -- 'yenanāprapte' ityatra yenetyasya yadi svetareṇetyarthaḥ, tadā
            sva viṣaye svataradyadyat prāpnoti tad bādhyam, vidhyantarāprāptaviṣayābhāvāt/
            iyameva bādhyasāmānyacinteti vyavahriyate/ anavakāśatvena bādhe 'pyeṣā vaktuṃ śakyā
            yadyudāharaṇamasti, vinigamanāvirahāt/
            yadi tu yenetyasya lakṣaṇenetyarthaḥ, kāryeṇetyartho vā tadā bādhyaviśeṣacintā/ anavakāśatvena
            bādhe 'pyetadbādhena sārthakyam, uta tadbādhenetyevaṃ viśeṣacintā sambhavati, yadyudāharaṇamasti//</p>
         
         
         <p>tatra kāryeṇetyarthe pararūpatvavacchinne kātya ārabhyamāṇāyā vṛddhestadbādhakatve
            na nirṇīte kiṃ śāstravihitasyetyevaṃ tadviśeṣacintāyāmāha --</p>
         
         
         
         
         
         <p class="bold">purastādapavādāḥ anantarān vidhīn bādhante, nottarān // Paribh_59 //</p>
         
         
         <p>avaśyaṃ svaparasmin bādhanīye prathamopasthitānantarabādhena cāritārthye paścādupasthitasya
            tataḥ parasya bādhe mānābhāva ākāṅkṣāyā nivṛttervipratiṣedhaśāstrabādhe mānābhāvāccetyetasya
            bījam//</p>
         
         
         <p>"nāsikodarauṣṭhajaṅghādante"ityauṣṭhādyaṃśe ṅīṣniṣedhatvāvacchinnahādhakatve nirṇīte
            kiṃ
            nihitasyetyākāṅkṣāyāmāha :--</p>
         
         
         
         
         
         <p class="bold">madye 'pavādāḥ pūrvān vidhīn bādhante, nottarān // Paribh_60 //</p>
         
         <p>tenauṣṭhādiṣu pañcasu"asaṃyogopadhāt"iti pratiṣedha eva bādhyate, na tu sahanañvidyamānalakṣaṇa
            iti
            "nāsikodara"itytra bhāṣye spaṣṭam/ pūrvopasthita bādhena nairākāṅkṣyamasyā bījam//</p>
         
         
         <p>nanu"vā chandasi"ityanena"serhyapicca"ityanantarasyāpitvasyeva herapi vikalapaḥ syāt/
            tathā"noṭa"iti niṣedho 'nantarahalantalakṣaṇāyā iva sicivṛddhimṛjivṛddhayorapi syāt,
            ata uktanyāyamūlakamevāha :-</p>
         
         
         
         
         
         <p class="bold">anantarasya vidhirvā bhavati pratiṣedho veti // Paribh_61 //</p>
         
         
         <p>ata eva"saṃkhyāvyayādeḥ"iti ṅībgrahaṇaṃ caritārtham/ taddhyanantasyaṅīṣovidhyabhāvāya/"na
            ktici"iti sūtre dīrghagrahaṇañca -- caritārtham/ taddhyanantarasyānudāttopadeśetyasyaiva
            niṣedhābhāvāya/
            madhye 'pavādanyayāpekṣayānantarasyeti nyāyaḥ prabala iti"aṣṭābhyaḥ"iti sūtre kaiyaṭaḥ/
            pratyāsattimūlako 'yam/ lakṣyānurodhātta vyavasthetyapi pakṣāntaram/ tatra tatra kvacit
            svaritatvapratijñānāt, sāmarthyena vā bādhyate 'yaṃ nyāyaḥ/ yathā"ṭiḍiḍhā"iti sūtreṇa
            ḍāpāvyavahitasyāpi ṅīpo vidhiḥ/"na ṣaṭ"ityādinā dvayorapi ṭābṅīpoḥ pratiṣedhaḥ/ iyañca"śi
            sarvanāmasthānam"ityādau bhāṣye spaṣṭetyanyatra vistaraḥ//</p>
         
         
         <p>nanu dadhatītyādāvantaraṅgatvādantādeśe 'lvidhau, sthānivatvābhāvādādeśo na syāditi
            tadvaiyarthyāpattiḥ, ata āha :-</p>
         
         
         
         
         
         <p class="bold">pūrvaṃ hyapavādā abhiniviśante paścādutsargāḥ // Paribh_62 //</p>
         
         
         <p>lakṣaṇaikacakṣuṣako hyapavādaviṣayaṃ paryālocya tadviṣayatvābhāvaniṣcaya utsargeṇa
            tattallakṣyaṃ saṃskaroti/ anyathā vikalpāpattirityarthaḥ/
            abhiniviśanta ityasya buddhyārūḍhā bhavantītyarthaḥ/ 'apavādo yadyanyatra caritārthaḥ'
            iti nyāyasya tu nātra praptiḥ, antādeśaprāptiviṣaye cāritārthyābhāvāt//</p>
         
         
         <p>lakṣyaikacakṣuṣkastu tacchāstra paryālocanaṃ vināpyapavādaviṣayaṃ parityajyotsargeṇa
            lakṣyaṃ saṃskaroti,
            tasyāpi śāstraprakriyāsmaraṇapūrvakaprayoga eva dharmotpatteḥ, tadāha :-</p>
         
         
         
         
         
         <p class="bold">prakalpya cāpavādaviṣayaṃ tata utsargo 'bhiniviśante // Paribh_63 //</p>
         
         
         <p>tata ityasyāpavādaśāstraparyālocanāt prāgapītyarthaḥ/ prakalpyetyasya parityajyetyarthaḥ/
            ata eva prātipadikārtha sūtre bhāṣye"idaṃ dvayapyuktvā na kadācittāvadutsargo bhavati,
            apavādaṃ tāvatpratīkṣate"ityarthakamuktam//</p>
         
         
         <p>etanmūlakameva navīnāḥ paṭhanti :-</p>
         
         
         
         
         
         <p class="bold">upasañjaniṣyamāṇanimittopyapavāda upasañjātanimittamapyutsargaṃ bādhata iti // Paribh_64
            //</p>
         
         
         <p>yattvabhyastasaṃjñāsūtre kaiyaṭena prakalpya ceti pratīkamupādāya yathā 'na samprasāraṇa
            iti parasya yaṇaḥ pūrvaṃ samprasāraṇam, pūrvasya tu tannimittakaḥ pratiṣedhaḥ' ityuktam,
            tattu tata utsarga ityādyakṣarārthānanuguṇam/ yattvapavādavākyārthaṃ vinā notsargavākyārtha
            iti, tanna, 'abhiniviśate 'pavādaviṣayam' ityādipadasvārasyabhaṅgāpatteḥ/
            padajanyapadārthopasthatau vākyārthabodhābhāve kāraṇabhāvācca/
            yatra tvapavādo niṣiddhaḥ, tatrāpavādaviṣaye 'pyutsargaḥ pravartata eva/ yathā 'vṛkṣau'
            ityatra"nādici"iti pūrvasavarṇadīrghaniṣedhādapravartamānasya vṛddhibādhakatvābhāvāt
            vṛddhiḥ pravartate/ ata eva"tau sat' ityādi saṅgacchate/ ata eva nirdeśād bhraṣṭāvasaranyāyasyātra
            śāstreṇānāśrayaṇam/ dhvanitaṃ cedam"ikoguṇa"iti sūtre bhāṣya iti bhāṣyapradīpodyote
            nirūpitam/
            atra 'devadattasya hantari hate devadattasyonmajjanaṃ na' iti nyāyasya viṣaya eva
            nāsti/ hate
            devadatta unmajjanaṃ na devadattahananodyatasya, hanane tu bhavatyevonmajjanam/ prakṛte
            'pi na pūrvasavarṇadīrgheṇa vṛddherhananam,</p>
         
         
         <p>kintu hananodyamasajātīyaṃ prasakti mātram, prasaktasyaiva niṣedhāt/
            pratipadoktatvamapi niravakāśatve satyeva bādhaprayojakam/ spaṣṭañcadam"śeṣādvibhāṣā"iti
            sūtre bhāṣye/ tatra hi 'śeṣagrahaṇamanarthakam, ye pratipadaṃ vidhīyante te bādhakā
            bhaviṣyanti' ityāśaṅkya, 'anavakāśā hi vidhayo bādhakā bhavanti samāsāntāśca kababhāve
            sāvakāśāḥ' ityuktam/
            kvacidanavakāśatvābhāve 'pi paranityādisamavadhāne śīghropasthitikatvena pūrvapravṛttiprayajakaṃ
            balavatvaṃ pratipadavidhitvenāpi, paranityāntaraṅgapratipadavidhayo virodhisannipāte
            teṣāṃ mithaḥ parabalīyastvamiti"pratyayottarapadayośca"iti sūtre kaiyaṭena pāṭhāt/
            ata eva 'rame' ityādaupratipadoktatvāt pūrvametva ākārapraśleṣāddhalṅyādilopo na prāpnotītyāśaṅkya"eṅhrasvāt"iti
            lopena samāhitam//</p>
         
         
         <p>nanu 'ayaje indiram' ityādāvantaraṅgasyāpi guṇasyāpavādena savarṇa dīrghema bādhaḥ
            syāt, ata āha :-</p>
         
         
         
         
         
         <p class="bold">apavādo yadyanyatra caritārthastarhyantaraṅgeṇa bādhyate // Paribh_65 //</p>
         
         <p>niravakāśatvarūpasya bādhakatvabījasyābhāvāt/ evañca prakṛte 'ntaraṅgeṇa guṇena savarṇadīrghaḥ
            samānāśraye caritārtho yaṇguṇayorapavādo 'pi bādhyate/ pūrvopasthitinimittatvarūpāntaraṅgatvaviṣaya
            idam/
            yattvāgamādeśayorna bādhyabādhakabhāvaḥ, bhinnaphalatvāt, ata eva 'brāmhaṇebhyo dadhi
            dīyatām, kambalaḥ kauṇḍinyāya' ityādau kambaladānena na dadhidānabādha iti"chvoḥ"iti
            sūtre kaiyaṭaḥ/ tanna, 'apavādo nugdīrghatvasya' iti"dīrdho 'kitaḥ"iti sūtrabhāṣyavirodhāt//</p>
         
         
         <p>nanu 'ajīgaṇat' ityādau gaṇerītvaṃ niravakāśatvāddhalādiḥśeṣaṃ bādheta, tatrāha :-</p>
         
         
         
         
         
         <p class="bold">abhyāsavikāreṣu bādhyabādhakabhāvo nāsti // Paribh_66 //</p>
         
         
         <p>"dīrgho 'kitaḥ"ityakidgrahaṇamasyā jñāpakam/ anyathā 'yaṃyayamyate' ityatra nuki kṛte
            'najantatvād dīrghāprāptyā tadvaiyarthyaṃ spaṣṭameva/
            iyaṃ parāntaraṅgādibādhakānāmapyabādhakatvabodhikā/ tena 'acīkarat' 'mīmāṃsate' ityādi
            siddham/
            ādye sanvadbhāvasya paratvaddīrgheṇa bādhaḥ prāpnoti/ antye"mānbadha"iti dīrgheṇāntaraṅgatvādityasya
            bādhaḥ prāptaḥ/
            yattu yatraikaikapravṛtyuttaramapi sarveṣāṃ pravṛttistatraivedamityataḥ"eka"iti sūtre
            kaiyaṭaḥ, tanna ; nuki kṛte itvāprāptyā"guṇo yaṅlukoḥ"iti sūtrasthabhāṣyoktatadudāharaṇāsaṅgateścetyanyatra
            vistaraḥ//</p>
         
         
         <p>nanu taccholāditṛnviṣaye ṇvulapi syāt/ na ca tṛnnapavādaḥ, asarūpāpavādasya vikalpena
            bādhakatvāt/ ata āha :-</p>
         
         
         
         
         
         <p class="bold">tācchīlikeṣu vāsarūpavidhirnāsti // Paribh_67 //</p>
         
         
         <p>ṇvuli siddhe"nindahiṃsa"ādisūtreṇaikājbhyo vuñvidhānamatra jñāpakam/ tatra ṇvulvuñoḥ
            svare viśeṣābhāvāt/
            tācchīlikeṣviti viṣayasaptamī/ tena tācchīlikairatācchīlikaiśca vāsarūpavidhirneti
            bodhyam/
            nanvevam 'kamrā, kamanā' ityādyasiddhiḥ"namikampi"iti reṇa"anudāttetaśca halādeḥ"iti
            yuco bādhāditi cet, na ;"sūdadīpadīkṣaśca"ityanena dīperyujniṣedhenoktārthasyānityatvāt//</p>
         
         
         <p>nanvevam 'hasitaṃ chātrasya hasanam' ityādau ghañ, 'icchati bhoktum' ityatra liṅloṭau,
            'īṣatpānaḥ somo bhavatā' ityatra khal prāpnotītyata āha :-</p>
         
         
         
         
         
         <p class="bold">ktalyuṭtumunkhalartheṣu vāsarūpavidhirnāsti // Paribh_68 //</p>
         
         
         <p>idañca vāsarūpavidheranityatvāt siddham/ tadanityatve jñapakaṃ ca 'arhe kṛtyatṛcaśca'
            iti/
            tatra hi cakārasamuccitaliṅā kṛtyatṛcorbādho mā bhūditi kṛtyatṛjgrahaṇaṃ kriyata ityanyatra
            vistaraḥ/ "vāsarūpa"sūtre bhāṣye spaṣṭā//</p>
         
         
         <p>nanu"śvaḥ paktā"ityatra vāsarūpavidhinā lṝḍapi prāpnoti, kṛte ādeśe vairūpyādata āha
            :-</p>
         
         
         
         
         
         <p class="bold">lādeśeṣu vāsarūpavidhirnāsti // Paribh_69 //</p>
         
         
         <p>ādeśakṛtavairūpyavatsu lakāreṣu sa nāstītyarthaḥ/ atra ca"haśaśvatorlaṅca"iti laṅ
            vidhānaṃ jñāpakam/ anyathā"parokṣe liṭ"iti liṭā laṅaḥ samāveśo 'sārūpyāt siddha iti
            kiṃ laṅvidhānena? śatrādibhistiṅāṃ samāveśārthaṃ śatṛvidhāyake vibhāṣāgrahaṇānuvṛttiḥ"liṭaḥ
            kānajvā"iti vāgrahaṇaṃ ca kṛtam/ tajjñapayati"vāsarūpa"sūtre 'pavāda ādeśatvānākrāntaḥ
            pratyaya eva gṛhyata iti kaiyaṭādau dhvanitam/ tatphalaṃ tu sadādibhyo bhūtasāmānye
            liṭaḥ kvasureva, na tu pakṣe tiṅiti bodhyam//</p>
         
         
         <p>nanu"ṅamo hrasvāt"ityādau ṅamaḥ parasyāco 'ci parato ṅama iti veti sandehaḥ syāt,
            ata āha :-</p>
         
         
         
         
         
         <p class="bold">ubhayanirdeśe pañcamī nirdeśo balīyān // Paribh_70 //</p>
         
         
         <p>acīti saptamīnirdeśasya"mayauño"ityuttaratra cāritārthyāt pañcamīnirdeśo 'navakāśa
            iti"tasmādityuttarasya"ityasyaiva pravṛttiḥ/ yatra tu"ḍaḥ si dhuṭ"ityādāvubhayorapyacāritārthyam,
            tatra"tasmin"iti sūtrāpekṣayā"tasmādityuttarasya"ityasya paratvāt tenaiva vyavasthā/
            evamubhayoścāritārthye 'pi/ yathā"āmi sarvanāmnaḥ suṭ"ityādau/ tatrā'mīti saptamī"trestrayaḥ"ityatra
            caritārthā/ āditi pañacamī"ājjaserasuk"ityatra caritārtheti spaṣṭam"tasminniti"iti
            sūtre bhāṣye kaiyaṭe ca//</p>
         
         
         <p><span class="bold">iti śrī nāgeśabhaṭṭaviracite paribhāṣenduśekhare</span></p>
         
         
         <p class="bold">bādhabījanāmakaṃ dvitīyaṃ prakaraṇam//</p>
         
         
         <p class="bold">// atha śāstraśeṣa nāmakaṃ tṛtīyaṃ prakaraṇam //</p>
         
         
         <p>nanu"ataḥ kṛkami"iti satvam 'ayaskumbhī' ityatra na syāt kumbhaśabdasyaivopādānāt,
            ata āha :-</p>
         
         
         
         
         
         <p class="bold">prātipadikagrahaṇe liṅga viśiṣṭasyāpi grahaṇam // Paribh_71 //</p>
         
         
         <p>sāmānyarūpeṇa viśeṣarūpeṇa vā prātipadikabodhakaśabdagrahaṇe sati liṅgabodhaka pratyaya
            viśiṣṭasyāpi tena grahaṇaṃ bodhyam/ apinā kevalasyāpītyarthaḥ/
            asyāśca jñāpakaṃ sāmānādhikaraṇādhikārasthe"kumāra śramaṇādibhiḥ"iti sūtre strīliṅgaśramaṇādiśabdapāṭhaḥ/
            strīpratyayaviśiṣṭaśramaṇādibhiśca kumārīśabdasyaiva sāmānādhikaraṇyam, na tu kumāraśabdasyeti
            tadetajjñāpakam/
            iyañca"dviṣatparayoḥ"ityādyupapadavidhau, samāsāntavidhau, mahadātve, ñnitsvare, rājasvare
            brāmhaṇakumārayoḥ"bahornañvaduttarapadabhūmni"ityādau, samāsasaṅghātagrahaṇeṣu ca
            na pravartata iti ṅyāp sūtre bhāṣye spaṣṭam/
            vibhaktinimittakakārye ca netyapi tatraiva/</p>
         
         
         <p>tatra samāsāntavidhāvayavagrahaṇa eva na, samāsasaṅghātagrahaṇe tu pravartata eva,
            svaravidhāveva samāsasaṅghātagrahaṇe tatra doṣokteḥ,"bahuvrīherūdhasaḥ"iti sūtrastha
            bhāṣyācca, 'etāvatsvevānityatvādapravṛttiḥ, doṣāḥ khalvapi sākalyena parigaṇitāḥ'
            iti bhāṣyokteḥ/
            nanvevam"bahuvrīherūdhasoṅīṣ"iti sūtrastha bhāṣyāsaṅgatiḥ/ tatra hi 'kuṇḍodhnī' ityatra"nadyṛtaśca"iti
            kabāpādito nadyantabahuvrīherityarthāt, nadyantasya bahuvrīhitvābhāvāt tadasaṅgatiḥ/
            nadyantānāṃ yaḥ samāsa ityarthena ca parihṛtam/
            nadyantaprakṛtikasubantottarapadakaḥ samāsa iti cet, na ; anayā paribhāṣayā strīpratyaya
            samabhivyāhāre tadrahite dṛṣṭānāṃ prātipadikatva tadvyāpya dharmāṇāṃ viśiṣṭe 'pi paryāptatvamatidiśyata
            ityāśayāt//</p>
         
         
         <p>nanvevam 'yūnaḥ paśya' ityatreva 'yuvatiḥ paśya' ityatrāpi"śvayuvonām"iti samprasāraṇaṃ
            syāt,
            ata āha --</p>
         
         
         
         
         
         <p class="bold">vibhaktau liṅgaviśiṣṭāgrahaṇam // Paribh_72 //</p>
         
         
         <p>spaṣṭā ceyam"yuvoranākau"ityatra bhāṣye/ ghaṭaghaṭīgrahaṇena liṅgaviśiṣṭaparibhāṣayā
            anityatvāt tanmūlaiṣetyanye//</p>
         
         
         <p>nanu"tasyāpatyam"ityekavacananapuṃsakābhyāṃ nirdeśāt 'gārgāyo gārgyau' ityādyuktam,
            ata āha-</p>
         
         
         
         
         
         <p class="bold">sūtre liṅgavacanamatantram // Paribh_73 //</p>
         
         
         <p>"arddhaṃ napuṃsakam"iti napuṃsakagrahaṇamsyā jñāpakam/ nityanapuṃsakatvārthaṃ tu na
            tadityanyatra nirūpitam/
            dhānyapalālanyāyena nāntarīyakatayā tayorupādānamiti"tasyāpatyam"ityatra bhāṣye spaṣṭam/
            ata eva"ākaḍāra"sūtre eketi caritārthamityanyatra vistaraḥ//</p>
         
         
         <p>nanu"bhaśādibhyo bhuvyacveḥ"ityādau vidhīyamānaḥ kyaṅ 'kva divā bhṛśā bhavanti' ityatrāpi
            syāt, ata āha --</p>
         
         
         
         
         
         <p class="bold">nañiva yuktamanyasadṛśādhikaraṇe tathā hyarthagatiḥ // Paribh_74 //</p>
         
         
         <p>nañyuktamiva yuktaṃ ca yat kiñcid dṛśyate tatra tasmād bhinne tatsadṛśe 'dhikaraṇe
            dravye kāryaṃ vijñāyate/ hi yataḥ tathārthagatirasti/ na hi 'abrahmaṇamānaya' ityukte
            loṣṭamānīya kṛtī bhavati/ ataścavyantabhinne cvyantasadṛśe 'bhūtatadbhāvaviṣaye kyaṅiti
            nokta doṣaḥ/
            "oṣadheśca vibhaktāvaprathamāyām"ityādau vibhaktigrahaṇametannyāyasididhārthānuvāda
            eva/ etena vibhaktāvityādyasyānityatve jñāpakamiti vadantaḥ parāstāḥ, anityatve bhāṣyasammata
            phalābhāvāt/ ata eva 'akartari ca' iti sūtre kāraka grahaṇaṃ bhāṣye pratyākhyātamiti
            bodhyam/ spaṣṭā ceyam"bhṛśādibhyaḥ"iti sūtre bhāṣye/
            atrānyasadṛśetyuktvā sādṛśyasya bhedāghaṭitatvaṃ sūcayati/ nirūpitaṃ caitanmañjūṣāyām//</p>
         
         
         <p>nanu 'vyāghrī, kaccapī' ityādau subantena samāsāt tato 'pyantaraṅgatvāṭṭāp adantatvābhāvājjāti
            lakṣaṇo ṅīṣ na syāt, ata āha --
            <span class="bold">gatikārakopapadānāṃ kṛdbhiḥ saha samāsavacanaṃ</span></p>
         
         
         
         
         
         <p class="bold">prāk subutpatteḥ // Paribh_75 //</p>
         
         
         <p>"upapadam"iti sūtre 'tiṅgrahaṇena"kugati"ityatra tadapakarṣaṇenātiṅantaśca samāsa
            ityarthāt tayoḥ sūtrayoḥ supsupetyasya nivṛtyaikadeśānumatyā kārakāṃśe ca siddheyam/
            tena 'aśvakrītī' iti siddhā/ anyathā pūrvaṃ ṭāpyadantatvābhāvāt"krītātkaraṇapūrvāt"iti
            ṅīṣ na syāt/
            asyā anityatvāt kvacit subutpatyanantaramapi samāsaḥ/
            yathā sā hi tasya dhanakrīteti/</p>
         
         
         <p>anye tvanityatve na mānam, tatrājāditvāṭṭābityāhuḥ/ ata eva 'kumbhakāraḥ' ityādau
            ṣaṣṭhī samāso 'pi subutpatteḥ pūrvameva/ ṣaṣṭhīsamāsābhāve copapadasamāsakṛta ekārthībhāva
            iti na tatra vākyamiti bhāṣye spaṣṭam/
            tatra hi 'ṣaṣṭhīsamāsādupapadasamāso vipratiṣedhena' iti vārttikam/ athavā 'vibhāṣā
            ṣaṣṭhī samāso yadā na ṣaṣṭhīsamāsastadopapadasamāsaḥ' iti tatpratyākhyānaṃ ca/
            yadyapyupapadasamāsasyāntaraṅgatvābhiprāyakam 'na vā ṣaṣṭhīsamāsābhāvādupapadasamāsaḥ'
            iti vārtikakṛtoktam, tathāpi tadubhayapratyākhyānaparam, 'athavā' ityādi bhāṣyaṃ paribhāṣāyāṃ
            sāmānyataḥ kārakopādānena kārakavibhaktyantena kṛdbhiḥ samāsamātrasya subutpatteḥ
            pūrvameva lābhāt/
            etenaiṣā kārakatadviśeṣayorupādāna eveti parāstam/ asyā vidhyekavākyatvābhāvena vipratiṣedhādi
            śāstravat kāryavyavasthāpakatvenopādāna evetyarthālābhācca//</p>
         
         
         <p>nanu"ugidacām"ityatra dhātoścedugitkāryaṃ tarhyañcatereveti niyamenādhātoreva numi
            siddhe 'dhātugrahaṇaṃ vyartham, ata āha --</p>
         
         
         
         
         
         <p class="bold">sampratikābhāve bhūtapūrvagatiḥ // Paribh_76 //</p>
         
         
         <p>tattad vacanasāmarthya nyāyasiddheyam/ tatsāmarthyādadhātubhūtapūrvasyāpītyarthena
            gomatyateḥ kvipi 'gomān' ityādau num siddhiḥ/"nāmi"ityādisūtreṣu bhāṣye spaṣṭā//</p>
         
         
         
         
         
         <p class="bold">bahuvrīhau tadguṇasaṃvijñānamapi // Paribh_77 //</p>
         
         
         <p>apinā atadguṇasaṃvijñānam/ teṣāṃ guṇānāmavayavapadārthānāṃ saṃvijñānaṃ viśeṣānvayitvamiti
            tadarthaḥ/
            yatra samavāyasambandhena sambandhyanyapadārthaḥ, tatra prāyastadguṇasaṃvijñānam/
            anyatra prāyo 'nyat/ 'lambakarṇacitragū' udāharaṇe/
            'sarvādīni, jakṣatyādayaḥ' iti codāharaṇe/ sarvanāmasaṃjñā sūtre bhāṣye spaṣṭā//</p>
         
         
         <p>nanu"vadaḥ supi kyap ca"iti cenānukṛṣṭasya yataḥ"bhuvo bhāve"ityatrāpyanuvṛttiḥ syāt,
            ata āha --</p>
         
         
         
         
         
         <p class="bold">cānukṛṣṭaṃ nottaratra // Paribh_78 //</p>
         
         
         <p>ṇamulyanuvartamāne"avyaye 'yathābhipreta"iti sūtre punarṇamulgrahaṇanasyā jñāpakam/
            anyathā 'ktvā ca' iti vadet/
            taddhi uttaratrobhayoḥ sambamdhārtham/ udāharaṇāni sphuṭāni/
            idamanityam/ ata eva"tṛtīyā ca hoḥ"ityatra cānukṛṣṭāyā api dvitīyāyā"antarāntareṇa"ityatra
            sambandhaḥ/
            "luṭi ca kṛpaḥ"iti sūtrasthenānuvṛttyarthakasakalacakārapratyākhyānena viruddheyam/
            vyākhyānādevānuvṛtti nivṛttyornirvāha iti tadāśayaḥ/"kulijāllukkhau ca"iti sūtrasthabhāṣyaviruddhā
            ca/ tatra hi"dvigoḥ ṣṭhaṃśca"iti sūtrāt ṣṭhanaḥ, tatra 'cenāpyanukṛṣṭasya kho 'nyatarasyām'
            ityasya cānuvṛttiṃ svīkṛtya lukkhau ceti bhāṣye pratyākhyātam//</p>
         
         
         <p>nanvanudāttāderantodāttācca yaducyate tadvyañjanādervyañjanāntācca na prāpnotītyata
            āha --</p>
         
         
         
         
         
         <p class="bold">svaravidhau vyañjanamavidyamānavat // Paribh_79 //</p>
         
         
         <p>svaroddaśyake vidhāvityarthaḥ/"nottarapade 'nudāttādāvapṛthivīrudrapūṣamanthiṣu"iti
            sūtre pṛthivyādiparyudāsosyājñāpakaḥ/ anyathā pṛthivyādīnāmanudāttāditvābhāvādaprāptau
            tadvaiyarthyaṃ spaṣṭameva/
            dharmigrāhakamānādeva ca svaroddeśyakaviṣayamidam/ ata eva"śaturanumonadyajādī,"acaḥ
            kartturyaki"
            ityādau aca ityādeścāritārthyam/ ata eva"rājavatī"ityādau nalopasyāsiddhatvādanvatīśabdatvāt,"anto
            'vatyāḥ"iti svaro na, 'udaśvitvān' ityatra"hrasvanuḍbhyām"iti matubudāttatvaṃ ca netyākaraḥ/
            spaṣṭaṃ cedam"samāsasya"iti
            sūtre bhāṣye/</p>
         
         
         <p>"uccairudāttaḥ"iti sūtre kaiyaṭastu 'iyamanāvaśyakī, samimavyāhṛtājuparāgeṇa halo
            'pyudāttādivadavabhāsāttadupapatteḥ' ityāha/ tatra bhāṣye 'pi dhvanitametat//</p>
         
         
         <p>nanvevamapi 'rājadṛṣat' itiyādau"samāsasya"ityantodāttatvaṃ ṣakārākārasya na syāt,
            ata āha --
            </p>
         
         
         
         
         <p class="bold">halsvaraprāptai vyañjanamavidyamānavat // Paribh_80 //</p>
         
         
         <p>asyāśca"yatonāvaḥ"iti sūtre 'naupratiṣedho jñāpakaḥ/ 'nāvyam' ityatrādirnakāro na
            svarayogyaḥ, yaścākārastadyogyo nāsāvādiriti sa pratiṣedho 'narthakaḥ/
            na cādireva makāra udāttaguṇaviśiṣṭāntaratamājrūpo 'stviti vācyam, tathā sati nimittabhūtadvayackatvasyavināśādupajīvyavirodhenādyudāttatvāprāpteḥ,
            ityanyatra vistaraḥ/ spaṣṭā ceyam"samāsasya"iti sūtre bhāṣye//</p>
         
         
         <p>nanu"pūraṇa guṇa"iti niṣedhastavyatyapi syāt"diva aut"itiyautvaṃ diveḥ kvipyapi syāt,
            tathā"yato 'nāvaḥ"iti svaro ṇyatyapi syāt"ṛdṛśo 'ṅi guṇaḥ"iti caṅyapi syāt; ata āha
            --</p>
         
         
         
         
         
         <p class="bold">niranubandhaka grahaṇe na sānubandhakasya // Paribh_81 //</p>
         
         
         <p class="bold">tadanubandhaka grahaṇe nātadanubandhakasya // Paribh_82 //</p>
         
         
         <p>"vāmadevāḍḍayaḍḍyau"iti sūtre ḍyaḍḍtorḍitvamanayorajñāpakam/ taddhi"yayatoścātadarthe"
            ityatra tayoragrahaṇārtham/ nañaḥ parasya yayadantasyottarapadasyānta udātta iti tadarthaḥ/
            evaṃ cāvāmadevye 'vyaya
            pūrvapadaprakṛtisvara eva bhavati/
            tanmātrānubandhakagrahaṇe sa cānyaścānubandho yasya tadgrahaṇaṃ netyantyārthaḥ/ ete
            ca pratyayāpratyayasādhāraṇe, diva aut"ityādau sañcāritatvāt/
            varṇagpahaṇe cānayorapravṛttiriti spaṣṭam"auṅa āpaḥ"ityatra bhāṣye/ yenānubandhena
            sānubandhakatvaṃ dvyanubandhakatvādi vā tadanuccāraṇe evaiṣā, dharmigrāhakamānāt/
            tena"jaśśasoḥ"ityatra naiṣeti niranubandhakatvāt taddhitaśata evātra grahaṇaṃ syāditi
            na śaṅkyam/
            evamantyānyatarānubandhoccāraṇe eva/ tena"vano raca"ityādau ṅvanipkvaniporagrahaṇasiddhiḥ/
            ekānubandhakagrahaṇe sambhavatīti tvartho na bhāṣyādisammata ityanyatra vistaraḥ//</p>
         
         
         <p>nanu 'kuṭīraḥ' ityādau svārthikatvāt svārthikānāṃ prakṛtito liṅgavatanānuvṛtternyāyaprāptatvāt
            puṃstvānupapattiḥ, 'apkalpam' ityatra napaṃsakaikavacanayoranupapattiścetyata āha
            --</p>
         
         
         
         
         
         <p class="bold">kvacit svārthikāḥ prakṛtito liṅgavatanānyativartante // Paribh_83 //</p>
         
         
         <p>"ṇacaḥ striyām"iti sūtre striyāmityuktirasyā jñāpikā/ anyathā"karmavyatihāre ṇac striyām"iti
            striyāmeva vidhānāt kiṃ tena? spaṣṭā ceyaṃ bahujvidhāyake bhāṣye//</p>
         
         
         <p>nanu 'supathī nagarī' iti"yuvoranākau"iti sūtrabhāṣyodāhṛte"inaḥ striyām"iti kap syāt
            ata āha --</p>
         
         
         
         
         
         <p class="bold">samāsāntavidhiranityaḥ // Paribh_84 //</p>
         
         
         <p>"prateraṃśvādayastatpuruṣe"ityantodāttatvāyāṃśvādiṣu rājame śabdapāṭho 'syā jñāpakaḥ/
            anyathā ṭacaṃvāntodāttatve siddhe kiṃ tena?"dvitribhyāṃ pāddanmūrddhasu"iti svara
            vidhāyake bhāṣye spaṣṭam//</p>
         
         
         <p>nanu 'śatāni' ityādau numi kṛte ṣaṭsaṃjñā prāpnoti, tataśca luk syāt, tathā 'upādāsta'
            ityatrātve kṛte"sthaghvoricca"itītvaṃ prāpnotītyata āha --</p>
         
         
         
         
         
         <p class="bold">sannipātalakṣaṇo vidhiranimittaṃ tadvighātasya // Paribh_85 //</p>
         
         
         <p>sannipātaḥudvayoḥ sambandhaḥ, tannimitto vidhistaṃ sannipātaṃ yo vihanti, tasyānimittam/
            upajīvyavirodhasyāyuktatvamiti nyāyamūlaiṣā/
            ata evātra sannipātaśabdena na pūrvaparayoḥ sambandha eva, kintu viśeṣyaviśeṣaṇa sannipāto
            'pi gṛhyate/ ata eva 'grāmaṇi kulam' ityādau napuṃsakahrasvatve 'pi"piti kṛti"iti
            tuk na/ prātipadikājantatvasannipātena jātasya hrasvasya tadavidhāyakatvāt/ tukyajantatvavighātaḥ
            spaṣṭa eva/
            na cārthāśrayatvena hrasvasya bahiraṅgatayāsiddhatvam, arthakṛtabahiraṅgatvānāśrayaṇasyoktatvāt/
            kiñca"ṣatvatukorasiddhaḥ"ityetadbalāt kṛtituggrahaṇācca tugvidhau bahiraṅgaparibhāṣāyā
            apravṛtteḥ/</p>
         
         
         <p>sarvavidhasannipātagrahaṇādeva 'varṇāśrayaḥ pratyayo varṇavicālasyānimittaṃ syāt'
            ityetatparibhāṣā
            doṣanirūpaṇāvasare vārtikakṛtoktam, -- 'na hi pratyayaḥ pūrva para sannipāta nimittakaḥ,
            sa eva ca sannipāta śabdena gṛhyata iti matvā na pratyayaḥ sannipātanimittakaḥ iti
            śaṅkāyāṃ tadabhyupetyaivāṅgasaṃjñā tarhyanimittaṃ syādityekadeśinoktam' iti na tadbhāṣyavirodhaḥ/
            kiñcaivaṃ 'śaivaḥ, gārgāyaḥ, vainateyaḥ' ityādāvapyaṅgasaṃjñāyā lopanimittatvānāpatyā
            varṇāśraya ityasya vaiyarthayam/
            'grāmaṇi kulam' 'grāmaṇiputraḥ' ityādāvuttarapadanimittake hrasvatve yathākathañcid
            bahiraṅgaparibhāṣayāpi vāraṇaṃ sambhavatīti"kṛnmejantaḥ"ityatra"hrasvasya piti"iti
            sūtrecaikadeśinā tayā paribhāṣāyā tug
            vārito bhāṣye/
            ata eva paribhāṣāphalatvenedamuktam"kṛnmejantaḥ"iti sūtre vārtikakṛteti kecit/
            sannipātalakṣaṇavidhitvamasyā liṅgam/ svapravṛtteḥ prāk svanimittabhūto yaḥ sannipātaḥ,
            tadvighātasya svātiriktaśāstrasya svayamanimittamiti phalati/
            nanvevam 'rāmāya' ityādau"supi ca"iti dīrghānāpattiḥ, adantāṅgasannipātena jātasya
            yādeśasya tadvighātakatvāt/
            na ca yañāditvasāpekṣadīrghasya bahiraṅgatayāsiddhatvānnātra sannipātavighāta iti
            vācyam, āropitāsiddhatve 'pi vastutastadvighātasya jāyamānatvenaitatpravṛtteḥ/
            kiñcāntaraṅge kartavye bahiraṅgasyāsiddhatve 'pi tatra kṛte tasyāsiddhatve mānābhāḥ/
            kiñcātideśikasannipātavighātābhāvamādāyaitadapravṛttau 'gauri' ityādau sambuddhilope
            'pi sthānivatvena hrasvanimittasannipātavighātābhāvāt, tatraitasyātivyāptipara"kṛnmejantaḥ"iti
            sūtrasthabhāṣyāsaṅgatiḥ/
            sannipātasyāśāstrīyatvānnātra sthānivatvamiti cet, tarhyatrāsiddhatvamapi kathamiti
            vibhāvya, 'aśāstrīye 'siddhatvāpravṛtteḥ'"īdūdet"iti sūtre kaiyaṭena spaṣṭamuktatvāt/
            evañca pūrvatrāsiddhīye 'pi kārya etatparibhāṣāpravṛttirbhavatyeveti cet, na; 'kaṣṭāya'
            iti nirdeśenaitasyā anityatvāt/
            yayoḥ sannipātasya vighātakaṃ śāstram, tayoḥ sannipātanimittakavidhāvupādānamapekṣitamiti
            tu nāgrahaḥ/ ata eva 'dākṣiḥ' ityatrākārāntaprakṛtīñsannipātanimittāṅgasaṃjñānayā
            paribhāṣayāllopasya nimittaṃ na syādityāśaṅkyānityatvena samāhitam,"kṛnmejantaḥ"iti
            sūtre bhāṣye; 'na hyaṅgasaṃjñāyāmadantasyāṅgasaṃjñā' ityuktamasti/
            na ca 'kumbhakārebhyaḥ, ādhaye' ityādāvavyayasaṃjñāyā anayā paribhāṣayā vāraṇaparabhāṣyāsaṅga
            tiḥ/ anayā paribhāṣayā lug mābhūt, avyayatvaṃ tu syādeva/ lukā hi tadīyasannipātasya
            vighātaḥ, nāvyayasaṃjñayā/ saṃjñāphalaṃ tvakac syāditi vācyam, etadudāharaṇaparabhāṣyaprāmāṇyena
            sākṣātparamparayā vā svanimittasannipātavighātakasya svayamanimityamityarthenādoṣāt/
            etenātrākac syādityapāstam/
            na ca kāryakālapakṣe lugekavākyatāpannasaṃjñābādhe 'pyakajekavākyatāpannāsyāditi vācyam,
            antaraṅgāyāṃ tadekavākyatāpannasaṃjñāyāṃ bahiraṅgaguṇāderasiddhatvāt, lugekavākyatāpannā
            tu na guṇādito 'ntaraṅgā, ubhayorapi śabdataḥ subāśrayatvāt/
            "nayāsayoḥ"iti nirdeśāścaiṣānityā/ tena nātiprasaṅgaḥ/ spaṣṭā ceyaṃ"kṛnmejantaḥ"iti
            sūtre bhāṣye/ asyā anityatve phalāni bhāṣye parigaṇitāni - varṇāśrayaḥ, pratyayaḥ
            varṇavicālasyānimittam,
            'dākṣiḥ'/ ātvaṃ pugvidheḥ - krāpayati/ pughrasvasya - adītapat/ tyadādyakāraṣṭābvidheḥ
            - yā seti/ iḍvidhirākāralopasya - papivān/"hrasvanuḍbhyāṃ matup" "antodāttāduttarapadāt"iti
            matubvibhaktyudāttatvaṃ pūrvanighātasya - agnimān, paramavācā/ nadīhrasvatvaṃ sambuddhilopasya
            - 'nadi, kumāri' ityādi/ yādeśo dīrghatvasya -</p>
         
         
         <p>kaṣṭāya/ ito 'nyatra pravṛttireva, 'doṣāḥ khalvapi sākalyena parigaṇtāḥ' iti bhāṣyokteranyatravistaraḥ//</p>
         
         
         <p>nanu 'pañcendrāṇyo devatā asya pañcendraḥ' ityādau"dvigorluk"ityaṇo luki"lukstaddhita"
            iti strīpratyayalukyānukaḥ śravaṇāpattiḥ, ata āha -</p>
         
         
         
         
         
         <p class="bold">sanniyogaśiṣṭānāmanyatarāpāya ubhayorapyapāyaḥ // Paribh_86 //</p>
         
         
         <p>atra ca"bilvakādibhyaśchasya luk"iti sūtrasthaṃ chagrahaṇaṃ jñāpakam/ taddhi chamātrasya
            lugbodhana dvārā kuko 'nivṛttiryathā syādityartham/ kṛta kugāgamānaḍādyantargatā bilvādaya
            eva tatra nirdiṣṭā bilvakādiśabdena/
            nacaivamapi chagrahaṇaṃ vyartham, kṛta kugāgamānuvādasāmarthyādeva tadanivṛttisiddheḥ,
            anyathā"bilvādibhyaḥ"ityeva vadet/ lakṣaṇapratipadoktaparibhāṣayā bilvādipuraskāreṇa
            vihitapratyayasyaiva lugvidhānānnātiprasaṅga iti vācyam, tato 'pi pratipadoktatvena"bilvādibhyoṇ"iti
            vikārādyarthasya lugāpattivāraṇārthaṃ kuganuvādacāritārthyāt/ samuccayārthakacaśabdayoge
            tu vidheyayorekakālikatvaikadeśatvaniyamānnyāyasiddhapīyam/
            yattu"ṇāviṣṭavat"ityanena puṃvatvavidhānametadanityatvajñāpanārtham/ anyathā 'etayati'
            ityādau
            ṭilopenaiva ṅīpi nivṛtte 'sanniyogaśiṣṭa' paribhāṣayā tasyāpi nivṛtyā 'etayati' ityādisiddhau
            puṃvatvavaiyarthyaṃ spaṣṭameveti"ṭeḥ"iti sūtre kaiyaṭaḥ, tat, na; 'iḍabiḍamācaṣṭa
            aiḍabiḍayati' ityādau puṃvatvasyāvaśyakatvāt/ 'aineyaḥ śyaineyaḥ' ityādi tu sthānivatvena
            siddhamityanyatra vistaraḥ//</p>
         
         
         <p>nanu 'curā śīlamasyāḥ sā caurī'ityādau śīlam"chatrādibhyo ṇaḥ"iti ṇe ṅīp na prāpnotītyata
            āha --</p>
         
         
         
         
         
         <p class="bold">tācchīlike ṇe 'ṇkṛtāni bhavanti // Paribh_87 //</p>
         
         
         <p>"an"ityaṇi vihitaprakṛtibhāvabādhanārtham"kārmastācchīlye"iti nipātanamasyā jñāpakam/
            tācchīlikaṇāntāt"aṇodvyacaḥ"iti phiñsiddhirapyasyāḥ prayojanamiti navyāḥ/ tācchīlika
            ityukteḥ"tadasyāṃ
            praharaṇam"iti ṇe 'dāṇḍā' ityeva/"kārmaḥ"iti sūtre bhāṣye spaṣṭā//</p>
         
         
         <p>nanu"kasaparimṛḍbhyām"ityādau"mṛjervṛddhiḥ"durivārā, ityata āha --</p>
         
         
         
         
         
         <p class="bold">dhātoḥ kāryamucyamānaṃ tatpratyaye bhavati // Paribh_88 //</p>
         
         <p>bhrauṇahatye tatvanipātanamasyā jñāpakam/
            'dhātoḥ svarūpagrahaṇe tatpratyaye kāryavijñānam' iti pāṭhastu 'prasṛḍbhiḥ' ityādau"anudāttasya
            cardupadhasya"ityāmāpādanena bhāṣye dūṣitaḥ/
            yatkāryaṃ pratyayanimittaṃ tatreyaṃ vyavasthāpikā/ tena padāntatvanibandhanam"naśervā"iti
            kutvam 'praṇagbhyām' ityādau bhavatyeva/ iyaṅādividhau tu naiṣā,"na bhūsudhiyoḥ"iti
            niṣedhenānityatvāt/ "mṛjervṛddhiḥ"ityatra bhāṣye spaṣṭā//</p>
         
         
         <p>nanu 'sarvake, iccakaiḥ' ityādau sarvanāvyayasaṃjñe na syātām, ata āha --</p>
         
         
         
         
         
         <p class="bold">tanmadhyapatitastadgrahaṇena gṛhyate // Paribh_89 //</p>
         
         
         <p>"nedamadasorakoḥ"iti sūtre 'akoḥ' iti niṣedho 'syā jñāpakaḥ/ 'tadekadeśabhūtaṃ tadgrahaṇena
            gṛhyate' iti"yena vidhiḥ"iti sūtre bhāṣye pāṭhaḥ//</p>
         
         
         <p>nanu"gātisthāghupābhūbhyaḥ"iti sico luk 'apāsīta' ityādau pāterapi syāt, ata āha --</p>
         
         
         
         
         
         <p class="bold">lugvikaraṇālugvikaraṇayoralugvikaraṇasya // Paribh_90 //</p>
         
         
         <p>asyāñca jñāpakaḥ"svarati sūti"iti sūtre sūṅiti vaktavye sūtisūyatyoḥ pṛthaṅnirdeśa
            iti</p>
         
         
         <p>kaiyaṭaḥ/ tanna, sāhacaryādalugvikaraṇasyaiva grahaṇe prāpte pṛthaṅnirdeśasya tajjñāpakatvāsambhavāt/
            dhvanitā ceyaṃ paribhāṣā"yasya vibhāṣā"ityatra bhāṣye/ tatra hi 'viditaḥ' iti prayoge
            niṣedhamāśaṅkya 'yadupādervibhāṣā, tadupāderniṣedhaḥ"vibhāṣā gamahanavidaviśām"iti
            sūtre 'śavikaraṇasya gpahaṇaṃ lugvikaraṇaścāyam' ityuktam/ tatra co hetau, yato 'yaṃlugvikaraṇaḥ,
            ato viśisāhacaryācchavikaraṇasya grahaṇam, na tu hanisāhacaryādasyāpi, etatparibhāṣāvirodhāditi
            tadāśayaḥ/
            ata eva paribhāṣāyāṃ lugvikaraṇasyaiveti noktam/ kaṇṭhatastu bhāṣye eṣā kvāpi na paṭhitā/
            'gātisthā' iti sūtre 'pibatergrahaṇam kartavyam' iti vārtikakṛtā 'sarvatraiva pāgrahaṇe
            'lugvikaraṇasya gpahaṇam' iti bhāṣyakṛtā coktam/ "svarati sūti"iti sūtre kaiyaṭena
            ca spaṣṭamuktā//</p>
         
         
         <p>nanu 'prajighāyayiṣati' ityādau"heracaṅi"iti vidhīyamānaṃ kutvaṃ na syāt ata āha --</p>
         
         
         
         
         
         <p class="bold">prakṛtigrahaṇe ṇyadhikasyāpi grahaṇam // Paribh_91 //</p>
         
         
         <p>acaṅīti pratiṣedha evāsyā jñāpakaḥ/ iyaṃ ca kutva viṣayaiva/"heracaṅi"iti sūtre bhāṣye
            spaṣṭeyam//</p>
         
         
         <p>nanu 'yuṣmabhyam' ityādau 'bhyasaḥ' ityatra bhyamiti cchede bhyaso bhyami kṛte 'ntyalope
            etvaṃ syāt, ata āha --</p>
         
         
         
         
         
         <p class="bold">aṅga vṛtte punarvṛttāvavidhiḥ // Paribh_92 //</p>
         
         
         <p>aṅge 'ṅgādhikāre vṛttamuniṣpannaṃ yatkāryam, tasmin sati punaranyasyāṅgakāryasya vṛttau
            pravṛttāvavidhānaṃ bhavatītyarthaḥ/
            eṣā ca"jyādādīyasaḥ"ityādvidhānena jñāpitā/ anyathekāralopena"akṛsārva"iti dīrgheṇa
            ca siddhe tadvaiyarthyaṃ spaṣṭameva/ ata eva"jñājanorjā" "jyādādīyasaḥ"iti sūtrayorenāṃ
            jñāpayitvā kiṃ prayojanamiti praśne pibaterguṇapratiṣedha uktaḥ, sa na vaktavyaḥ,
            ityeva prayojanamuktam, na tu lakṣyasiddhirūpam/ taduktam"bhyaso bhyam"ityatra 'abhyam'
            iti cchedaḥ,"śeṣe lopaḥ"cāntyalopa eva"ato guṇe"iti pararūpeṇa siddham 'yuṣmabhyam'
            ityanyatra nirūpitam/
            evañca sūtradvayasthametajjñāpanaparaṃ bhāṣyam"bhyaso bhyam"iti sūtrasthaṃ ca bhāṣyamekadeśyuktirityāhuḥ//</p>
         
         
         <p>yattu 'orot' iti vācye"orguṇaḥ"iti guṇagrahaṇāt --</p>
         
         
         
         
         
         <p class="bold">saṃjñāpūrvakavidheranityatvam // Paribh_93 //</p>
         
         
         <p>idañca vidheyakoṭau saṃjñāpūrvakatva eva/ 'tena svāyambhuvam' ityādi siddham//</p>
         
         
         <p>tathā niloḍityeva siddhe ānigrahaṇāt --</p>
         
         
         
         
         <p class="bold">āgamaśāstramanityam // Paribh_94 //</p>
         
         
         <p>tena sāgaraṃ tarttukāmasyetyādi siddham//</p>
         
         
         <p>tathā tanādipāṭhādeva siddhe"tanādikṛñbhyaḥ"iti sūtre kṛñ grahaṇāt --</p>
         
         
         
         
         
         <p class="bold">gaṇakāryamanityam // Paribh_95 //</p>
         
         
         <p>tena 'na viśvasedaviśvastam' ityādi siddham//</p>
         
         
         <p>tathā cakṣiṅo ṅitkaraṇāt --</p>
         
         
         
         
         
         <p class="bold">anudāttettvalakṣaṇamātmanepadamanityam // Paribh_96 //</p>
         
         
         <p>tena 'sphāyannirmokaḥ' ityādi siddham//</p>
         
         
         <p>tathā vinārtha nañā samāsena"anudāttam padamanekam"ityeva siddhe varjagrahaṇāt --</p>
         
         
         
         
         
         <p class="bold">nañghaṭitamanityam // Paribh_97 //</p>
         
         
         <p>tena"neyaṅuvaṅ"ityasyānityatvāt 'he subhru' iti siddhamiti, tat, na; bhāṣye 'darśanāt,
            bhāṣyānuktajñāpitārthasya sādhutāniyāmakatve mānābhāvāt, bhāṣyāvicāritaprayojanānāṃ
            sautrākṣarāṇāṃ pārāyaṇādāvadṛṣṭamātrārthakatvakalpanāyā evaucityāt/
            kiñca jñāpite 'pyānītyasya na sārthakyam, āḍāgamaśūnyaprayogasyāprasiddheḥ/
            āḍgrahaṇaṃ tu loḍgrahaṇavaditi bodhyam/ ata eva"ghorlopo liṭi vā"it sūtre veti pratyākhyātam/
            lope 'pyāṭpakṣe āṭaḥ śravaṇaṃ bhaviṣyati -- 'dadhāt' iti, aṭi 'dadhat' iti/ āgamaśāstrasyānityatve
            tvāṭyasati 'dadhāt' ityasiddhyā vāgrahaṇasyāvaśyakatvena tatpratyākhyānāsaṅgatiḥ spaṣṭaiva/
            etena yatkaiyaṭena kecidityādināsyaiva vāgrahaṇasya tadanityatvatrāpakatoktā, sāpi
            cintyā,pratyākhyānaparabhāṣyavirodhāt, tanādi sūtre kṛñgrahaṇasya bhāṣye pratyākhyānācca/
            cakṣiṅo ṅakārasyānteditvābhāvasampādanena cāritārthyācca//</p>
         
         
         <p>evameva --</p>
         
         
         
         
         
         <p class="bold">ātideśikamanityam // Paribh_98 //</p>
         
         
         <p class="bold">sarvavidhibhyo lopavidhiriḍvidhiśca balavān // Paribh_99 //</p>
         
         
         <p>ityādi bhāṣyānuktaṃ bodhyam/ 'svāyamabhuvam' ityādi loke 'sādhveva, ityanyatra vistaraḥ//</p>
         
         
         <p>yadapi -- nanu hanterayaṅlukyāśīrliṅi vadhādeśo na syāt, ata āha --</p>
         
         
         
         
         
         <p class="bold">prakṛtigrahaṇe yaṅlugantasyāpi grahaṇam // Paribh_100 //</p>
         
         
         <p>ṣāṣṭadvitvasya dviḥprayogasiddhāntena prayogadvayarūpe samudāye prakṛtirūpatvabodhanenedaṃ
            nyāyasiddham/
            ata eva juhudhītyadau dvitve kṛte dhitvasiddhiriti/ tadapi na, bhāṣye 'darśanāt/ kiñca
            tena siddhantena pratyekaṃ dvayostatvabodhane 'pi samudāyasya tatvabodhane mānābhāvaḥ/
            ata eva"dayaderdigi"iti sūtre 'steḥ paratvād dvitve kṛte parasyāsterbhūbhāve pūrvasya
            śravaṇaṃ prāpnotītyāśaṅkya viṣayasapmyāśrayaṇena parihṛtaṃ bhāṣye/
            anyathā tvaduktarītyā 'ekājdvirvacana' nyāyena samudāyasyaivādeśāpattau tadasaṅgatiḥ
            spaṣṭaiva/
            tasmāduttarakhaṇḍamādāyaiva yathāyogaṃ tattatkāryapravṛttirbodhyā/
            "bhūsuvoḥ"ityasya tadantāṅgasyetyarthāt prāptasya guṇaniṣedhasya bobhūtviti niyama
            iti na tadvirodhaḥ/ tasmāddhanteryaṅluki 'vadhyāt' ityādi mādhavādyudāhṛtaṃ cintyamevetyanyatra
            vistaraḥ//</p>
         
         
         <p>yadapi nanu"vṛddhiryasyācāmādiḥ"ityatrekparibhāṣopasthitau śālīyādyasiddhiḥ, ata āha
            --</p>
         
         
         
         
         
         <p class="bold">vidhau paribhāṣopatiṣṭate nānuvāde // Paribh_101 //</p>
         
         
         <p>anūdyamāna viśeṣaṇeṣu tanniyāmikā paribhāṣā nopatiṣṭata ati tadarthaḥ/
            vidhyaṅgabhūtānāṃ paribhāṣāṇāṃ vidheyenāsiddhatayā sambandhāsambhave 'pi tadviśeṣeṇavyavasthāpakatvena
            caritārthānāṃ tadviśeṣeṇavyavasthāpakatve mānābhāva iti tarkamūleyam/
            kiñca"udīcāmātaḥ sthāne"iti sūtre sthāne grahaṇamasyā liṅgam/ anyathā"ṣaṣṭī sthāne"
            iti paribhāṣayaiva tallābhe tadvaiyarthyaṃ spaṣṭameveti, tat, na;"udāttasvaritayoryaṇaḥ"ityādau"ṣyaṅaḥ
            samprasāraṇam"iti sūtrabhāṣyoktarītyā"allopo 'naḥ"ityādau caitasyā vyabhicaritatvāt,
            bhāṣyānuktatvācca/ sthāna sambandho na</p>
         
         
         <p>paribhāṣālabhya ityarthasya"ṣaṣṭī sthāne"iti sūtre bhāṣye spaṣṭamuktatvena tvaduktajñapakāvambhavācca/
            tatra sthānegrahaṇaṃ tu spaṣṭārthameva/
            kiñca"vidhauparibhāṣā"iti pravādaḥ"ikoguṇavṛddhī""acaśca"ityanayorvidhīyata ityadhyāhāramūlakaḥ,
            anyatra tu nāsyā phalamityanyatra vistaraḥ//</p>
         
         
         <p>nanu 'namaskaroti devān' 'namasyati devān' ityādau"namaḥ svasti"it caturthī durvārā,
            ityata āha --</p>
         
         
         
         
         
         <p class="bold">upapadavibhakteḥ kārakavibhaktirbalīyasī // Paribh_102 //</p>
         
         
         <p>kārakavibhaktitvañca kriyājanakārthakavibhaktitvam/ tacca prathamāyā apyastīti sāpi
            kārakavibhaktiriti"sahayukte"ityādisūtreṣu bhāṣye dhvanitam/
            iyaṃ ca vācanikyeva/ ata eva"yasyaca bhāvena"iti saptamyapekṣayādhikaraṇasaptamyā
            balavatvamanena nyāyena,"tatra ca dīyate"iti sūtre bhāṣye dhvanitam, kaiyaṭena ca
            spaṣṭamuktam/ etena 'kriyānvayitvaṃ kārakatvam' ityapāstam, "yasyaca bhāvena"iti saptamyā
            api kriyānvayitvāt/
            ye tu pradhānībhūtakriyāsambandhanimittakāryatvena kārakavibhaktīnāṃ balavatvaṃ vadanti;
            teṣāmubhayorapi kriyāsambandhanimittakatvena tadasaṅgatiḥ spaṣṭaiva/"namo variva"itisūtre
            'namasyati devān' ityādau caturthī vāraṇāya bhāṣye upanyāsasyāsaṅgateśca//</p>
         
         
         <p>etena 'kriyākārakasambandhontaraṅgaḥ' iti tannimittā vibhaktirantaraṅgā, upapadārthena
            tu yatkiñcit ktiyākārakamūlakaḥ sambandha iti tannimittā vibhaktirbahiraṅgetyapāstam,
            'namasyati' ityatra namaḥ padārthe 'pi kriyākārakābhāve naivānvayāt/ atra ca namaḥ
            padārthasyāpi kriyātvaṃ muṇḍayatau muṇḍasyeva/
            "sahayukte"ityādau ca pradhāne prathamā sādhanārthamiyaṃ bhāṣya upanyastetyanyatra
            vistaraḥ//</p>
         
         
         <p>nanu 'adamuyaṅ' ityādau pūrvasyāpi muktvāpattiḥ, ata āha --</p>
         
         
         
         
         
         <p class="bold">anantyavikāro 'ntyasadeśasya // Paribh_103 //</p>
         
         
         <p>anantyasadeśānanyasadeśayorekaprayoge yugapatprāptavantyasadeśasyaveti tadarthaḥ/
            anyathā dhātvādernatvasatve'netā' 'sotā' ityādāveva syātām, na tu 'namati' 'siñcati'
            ityādau/
            antyavikāra iti ca liṅgam/
            antyena samāno deśo yasya so 'ntyasadeśaḥ/ tatvaṃ cāntyavarṇatadvarṇayoritarāvyavadhānena
            bodhyam/
            ata eva vidhdha ityādyartham"na samprasāraṇe"iti caritārtham/
            "allopo 'naḥ"ityādeḥ 'anastakṣṇā'ityādāvādakārādāvapravṛttirapyasyāḥ phalam, yajādi
            svādiparānnantāṅgasyākārasya lopa ityarthasyaivāṅgāṃśe pratyayasyottthitākāṅkṣatayaucityādaṅgāvayava
            yajādisvādiparasyān ityādikrameṇānekatrānekakliṣṭakalpanāpekṣayāsyā ucitatvāt/
            na caiṣā"ṣyaṅaḥ samprasāraṇam"iti sūtre bhāṣye pratyākhyāteti bhramitavyam, vārtikoktaphalānāmanekakliṣṭakalpanābhiranyathāsiddhiṃ
            pradarśyāpi yānyetasyāḥ paribhāṣāyāḥ prayojanāni, tadarthameṣā kartavyā pratividheyaṃ
            doṣeṣu, pratividhānaṃ codattanirdeśāt siddhamityupasaṃhārāt/ 'mimārjiṣati' ityarthaṃ
            caiṣā/ tatra vṛddheḥ pūrvamantaraṅgatvāt dvitve paratvādabhyāsakārye tato 'bhyāsekārasya
            vṛddhivāraṇāyāvaśyakī/ na ca vṛddhau punarabhyāsahrasvatvena
            siddhiḥ, 'lakṣye lakṣaṇasya' iti nyāyena punarapravṛtteḥ/
            yattu"na samprasāraṇe"iti sūtre bhāṣye 'naitasyāḥ paribhāṣāyāḥ prayojanāni' ityuktam/
            tasyāyamarthaḥ --
            etatsūtre prayojanānyetasyāḥ paribhāṣāyā na bhavanti, vyadhādāvanatyasamānādeśayaṇo
            'bhāvāditi/ 'naitāni
            etasyāḥ prayojanāni' iti pāṭho 'pi kvacid dṛśyate/</p>
         
         
         <p>vācanikyevaiṣā/ spaṣṭā ca"ṣyaṅaḥ"iti sūtre"adaso 'seḥ"iti sūtre ca 'kecidantyasadeśasya'
            ityanena bhāṣya ityanyatra vistaraḥ//</p>
         
         
         <p>nanu"avyaktānukaraṇasyātaḥ"iti pararūpam, 'paṭat' iti 'paṭiti' ityadau"alontyasya"
            ityantyasya prāpnotītyata āha --</p>
         
         
         
         
         <p class="bold">nānarthake 'lo 'ntyavidhiranabhyāsavikāre // Paribh_104 //</p>
         
         
         <p>anabhyāsetyukte 'vibharti' ityādau"bhṛñāmit"ityādyantyasyaiva/ abhyāso 'narthakaḥ,
            arthavṛtyabhāvāt, kintūttarakhaṇḍa evārthavānityanyatra nirūpitam/
            eṣā"alontyāt"sūtre bhāṣye spaṣṭā/ phalānāmanyathāsiddhikaraṇepratyākhyātā ceti tata
            evāvadhāryatām//</p>
         
         
         <p>nanu 'brāhmaṇavatsā ca brāhnaṇīvatsaśca' ityādau"pumān striyā"ityekaśeṣāpattiḥ, strītvapuṃstvātiriktakṛtaviśeṣābhāvāt,
            ata āha --</p>
         
         
         
         
         
         <p class="bold">pradhānāpradhānayoḥ pradhāne kāryasampratyayaḥ // Paribh_105 //</p>
         
         
         <p>tena pradhānastrītvapuṃstvātiriktāpradhānastrītvapuṃstvakṛtaviśeṣasyāpi satvena na
            doṣaḥ/ spaṣṭā ceyam"napuṃsakamanapuṃsakena"ityanayorbhāṣye/
            "antaraṅgopajīvyādapi pradhānaṃ prabalam' iti"hetumati ca"ityatra bhāṣyakaiyaṭayoḥ//</p>
         
         
         <p>nanu svasrāditvaprayukto mātṛ śabdasya ṅībniṣedhaḥ paricchettṛvācakamātṛśabde 'pi
            syāt,</p>
         
         
         <p>ata āha --</p>
         
         
         
         
         
         <p class="bold">avayavaprasiddheḥ samudāyaprasiddhirbalīyasī // Paribh_106 //</p>
         
         
         <p>tena śuddha rūḍhasya jananīvācakasyaiva grahaṇam, na paricchattṛvācakasya/ 'yogajabodhe
            tadanāliṅgitaśuddharūḍhajopasthitiḥ pratibandhikā' iti vyutpattireva tadbījam/ rathakārādhikaraṇanyāyasiddho
            'yamarthaḥ/
            kaścittu"dīdhīvevīṭām"ityatrānayā paribhāṣayā dīdhīvevīṅoreva grahaṇam, na dīṅdhīṅveñ
            vīnāmiti, tat, na; tathā sati 'dīvedhīvīṭām' ityeva vadediteyanye//</p>
         
         
         <p>nanu vātāyanārthe gavākṣe 'vaṅo vaikalpikatvāt 'gokṣaḥ' ityādyapi syāt, ata āha --</p>
         
         
         
         
         
         <p class="bold">vyavasthitavibhāṣayāpi kāryāṇi kriyante // Paribh_107 //</p>
         
         
         <p>lakṣyānusārād vyavasthā bodhyā/"śācchoḥ"iti sūtre"laṭaḥ śatṛ"ityādi sūtreṣu ca bhāṣye
            spaṣṭā//</p>
         
         
         
         
         
         <p class="bold">vidhiniyamasambhave vidhireva jyāyān // Paribh_108 //</p>
         
         
         <p>niyame hyaśrutāyā anyanivṛtteḥ sāmarthyāt parikalpanamuktānuvādadoṣaśceti lāghavād
            vidhireveti bodhyam/"yasya halaḥ"ityatra"ijādeḥ sanumaḥ"ityādau ca bhāṣye spaṣṭeyam//</p>
         
         
         <p>nanu"āśaṃsāyāṃ bhūtavacca"ityanena luṅa iva laṅliṭorapyatideśaḥ syāt, ata āha --</p>
         
         
         
         
         
         <p class="bold">sāmānyātideśe viśeṣānatideśaḥ // Paribh_109 //</p>
         
         
         <p>sāmānyopasthitikāle niyamena viśeṣopasthāpakasāmagryabhāvo 'syā bījam/ tenānadyatanabhūtarūpe
            viśeṣe vihitayostayornātideśaḥ/ iyamanityā,"na lyapi"iti liṅgāt/ tena sthānivatsūtreṇa
            viśeṣātideśo 'pi/ spaṣṭaṃ caitatsarvaṃ"sthānivat"sūtre bhāṣye//</p>
         
         
         <p>nanu"titsvaritam"iti svaritatvam 'cikīrṣati' ityādau syāt, ata āha --</p>
         
         
         
         
         
         <p class="bold">pratyayāpratyayayoḥ pratyayasya grahaṇam // Paribh_110 //</p>
         
         
         <p>iyaṃ ca"aṅgasya"iti sūtr bhāṣye paṭhitā/ varṇagrahaṇe ca na pravartata iti tatraiva
            kaiyaṭe spaṣṭam/ ata eva"sanāṃśabhikṣa uḥ""vale"ityatra sanvalayoḥ pratyayayorgrahaṇam/
            pare tu"titsvaritam"iti sūtra eṣā paribhāṣā lakṣyasaṃskārāya bhāṣye kvāpi nāśriteti
            kaiyaṭenoktam/"aṅgasya"iti sūtre tatpratyākhyānāyaiṣā bhāṣya ekadeśinoktā/ ata eva"titi
            pratyayagrahaṇaṃ
            kartavyam"iti vārtikakṛtoktam uktasūtrayorvyākhyānāt pratyayoreva grahaṇamityāhuḥ//</p>
         
         
         <p>nanu"viparābhyāṃ jeḥ"ityātmanepadaṃ 'parāsenā jayati' ityarthake 'parājayati senā'
            ityatra
            prapnotītyata āha --</p>
         
         
         
         
         
         <p class="bold">sahacaritāsahacaritayoḥ sahacaritasyaiva grahaṇam // Paribh_111 //</p>
         
         
         <p>tena viśabdasāhacaryādupasargasyaiva parāśabdasya grahaṇamiti tatraiva bhāṣye spaṣṭam/
            sahacaraṇaṃ sadṛśayoreveti sahacaritaśabdena sādṛśyavānucyate/ 'rāmalakṣmaṇau' ityādāvapi
            sādṛśyameva niyāmakam/ sadṛśayoreva sahavivakṣā, tayoreva sahaprayoga ityutsargācca/
            dhvanitaṃ cedam"karmapravacanīyayukterdvitīyā"iti sūtre bhāṣye/
            tatra hi"pañcamyapāṅparibhiḥ"iti sūtreṇa lakṣaṇādidyotakapariyoge pañcamīmāśaṅkya
            'yadyapyayaṃ parirdṛṣṭāpacāro varjane cāvarjane ca, ayaṃ khalvapaśabdo 'dṛṣṭāpacāro
            varjanārtha eva karmapravacanīyaḥ, tasya ko 'nyaḥ sahāyo bhavitumarhatyanyo varjanārthāt,
            yathāsya goḥ sahāyenārtha iti gaurevānīyate, nāśvaḥ, na gardabhaḥ' ityuktam/ tena
            hi sadṛśānāmeva prayoge sahāyabhāvo bādhitaḥ/
            "dvistriścatuḥ"iti sūtre sāhacaryeṇaiva kṛtvor'thasya grahaṇe siddhe kṛtvorthagrahaṇādeṣānityā/
            tena"dīdhīvevīṭām"ityatra dhātusāhacarye 'pyāgamasyeṭo grahaṇamityanyatra vistaraḥ//</p>
         
         
         <p>nanu"asthi"ityanaṅ 'priyasakthanā brāhmaṇena' ityatra na syāt, aṅgasya napuṃsakatvābhāvāt,
            ata āha --</p>
         
         
         
         
         
         <p class="bold">śrutānumitayoḥ śrutasambandho balavān // Paribh_112 //</p>
         
         
         <p>śrutenaiva sambandhaḥ, nānumitena prakaraṇādiprāptenetyarthaḥ/ prakaraṇāditaḥ śruterbalavatvāditi
            bhāvaḥ/
            evaṃ ca tatra liṅgamasthyādīnāmeva viśeṣaṇam, nāṅgasya śiśīlugnumvidhiṣu tu gṛhyamāṇasyābhāvāt
            prakaraṇaprāptaṅgasyaiva viśeṣaṇam/
            ata eva"vā napuṃsakasya"iti sūtre"vā śau"iti na kṛtam/ tatra napuṃsakagrahaṇaṃ hi
            gṛhyamāṇasya śatrantasyaiva napuṃsakatve yathā syāt, 'bahavo dadato yeṣu tāni kulāni
            bahudadati' ityatra mā bhūt; 'bahūni dadanti yeṣu te bahudadantaḥ' ityatra yathā syādityevamartham/
            spaṣṭaṃ cedam"svamornapuṃsakāt"ityatra bhāṣye/
            kecittu"aco rahābhyaṃ dve"ityatra śrutena rephasya nimittatvena yarantarbhāvādanumitena
            kāryitvaṃ bādhyata ityetadudāharaṇamāhuḥ, tat, na; takrakauṇḍinyanyāyena siddherityanyatra
            vistaraḥ//</p>
         
         
         <p>nanu"tatpuruṣe tulyārthaḥ"iti svaraḥ 'parameṇa, kārakeṇa, paramakārakeṇa' ityādau
            syāt, tathā"gātisthāghupābhūbhyaḥ"iti luk 'pai ovai śeṣaṇe' ityataḥ kṛtātvāt parasyāpi
            syāt, ata āha --</p>
         
         
         
         
         
         <p class="bold">lakṣaṇa pratipadoktayoḥ pratipadoktasyaiva grahaṇam // Paribh_113 //</p>
         
         
         <p>tattadvibhaktiviśeṣādyanuvādena vihito hi samāsādiḥ pratipadoktaḥ, tasyaiva grahaṇam,
            śīgropasthitikatvāt/ dvitīyo hi vilambopasthitikaḥ/ 'pai' ityasya 'pā' iti rūpaṃ lakṣaṇānusandhānapūrvakaṃ</p>
         
         
         <p>vilambopasthitikam/ pibatestu tacchīghropasthitikam/ idameva hyetat paribhāṣābījam/
            iyaṃ varṇagrahaṇe 'pi"ot"sūtre bhāṣye sañcāritatvāt/
            yattu varṇagrahaṇe naiṣā"ādecaḥ"ityatropadeśagrahaṇāditi, tattu tasminneva sūtre śabdenduśekhare
            dūṣitamiti tata eva draṣṭavyam/
            anityā ceyam"bhuvaśca mahāvyāhṛteḥ"iti mahāvyahṛtigrahaṇādityanyatra vistaraḥ//</p>
         
         
         <p>nanvevaṃ deṅo dodhātośca kṛtātvasya ghusaṃjñā na syāt, tathā meṅa ātve 'praṇimātā'
            ityādau"nergadanada"iti ṇatvaṃ na syāt, tathā 'gai' ityasyātve"ghumāsthā"itītvaṃ na
            syāt, ata āha --</p>
         
         
         
         
         
         <p class="bold">gāmādāgrahaṇeṣvaviśeṣaḥ // Paribh_114 //</p>
         
         
         <p>atra ca jñāpakaṃ daipaḥ pitvam/ taddhi 'adāp' iti sāmānyagrahaṇārtham/ anyathā lākṣaṇikatvādeva
            vidhau tadgrahaṇe siddhe kiṃ niṣedhe sāmānyagrahaṇārthena pitvena? tena caikadeśānumatidvārā
            sampūrṇā paribhāṣā jñāpyate/ iyaṃ ca lakṣaṇapratipadoktaparibhāṣāniranubandhakaparibhāṣālugvikaraṇaparibhāṣāṇāṃ
            bādhikā/"dādhā ghu"iti sūtre bhāṣye spaṣṭā/
            "gātisthā"iti sūtre iṇādeśagāgrahaṇameveṣyata iti na doṣa ityanyatra vistaraḥ//</p>
         
         
         
         
         
         <p class="bold">pratyekaṃ vākyaparisamāptiḥ // Paribh_115 //</p>
         
         
         <p>'devadattādayo bhojyantām' ityatra bhujivat//</p>
         
         
         <p>nanvevaṃ saṃyogasaṃjñāsamāsasaṃjñābhyastasaṃjñā api pratyekaṃ syuḥ, ā āha --</p>
         
         
         
         
         
         <p class="bold">kvacitsamudāye 'pi // Paribh_116 //</p>
         
         
         <p>'gargāḥ śataṃ daṇḍyantām, arthinaśca rājāno hiraṇyāna bhavanti' ityādau daṇḍanavat/
            lakṣyānurodhena ca vyavasthā//</p>
         
         
         <p>nanu"yūstriyākhyau"ityatra vyaktipakṣe dīrghanirdeśādanaṇtvena grāhakasūtrāprāptyodāttādyanyatamoccāraṇe
            'nyasvarakasya saṃjñā na syāt, ata āha --</p>
         
         
         
         
         
         <p class="bold">abhedakāḥ guṇāḥ // Paribh_117 //</p>
         
         
         <p>asati yatne svarūpeṇoccārito guṇo na bhedakaḥ, na vivakṣita ityarthaḥ/
            jātipakṣe tu nāsyopayoga iti bodhyam/ 'yū' ityādau dīrghamātravṛttijātinirdeśānna
            kṣatirityanyatra vistaraḥ//</p>
         
         
         <p>nanu 'sarvanāmāni' ityatra ṇatvābhāvanipātane 'pi loke saṇatvaprayogasya sādhutvaṃ
            syāt, ata āha --</p>
         
         
         
         
         
         <p class="bold">bādhakānyeva nipātanāni // Paribh_118 //</p>
         
         
         <p>tattatkārye nāprāpte nipātanārambhāt/"purāṇaprokteṣu"iti nipātitapurāṇaśabdena purātana
            śabdasya bādhaḥ prāpto 'pi pṛṣodarāditvānneti bodhyam/
            purāṇeti pṛṣotarādiḥ purātaneti cetyanye/ iyam"sarvādi"sūtra bhāṣye spaṣṭā/
            na caivamasthayādīnāṃ"nabviṣayasya"ityādyudāttatayāntyādeśasyānaṅaḥ sthānyanurūpe
            'nudātta evoccāraṇīya udāttoccāraṇaṃ vivakṣārthaṃ bhaviṣyatīti kathamasya jñāpatvamiti
            vācyam, paramāsthiśabdādābantodātta udāttaguṇakasyāpi sthānivatvena vivakṣāyāṃ mānābhāvāt/
            "catasaryādyudāttanipātanaṃ kariṣayate, vadhādeśe ādyudāttanipātanaṃ kariṣayate, padādayo
            'ntādāttā nipātyante, sahasya sa udātto nipātyate"ityādi bhāṣyaṃ tvekaśrutyāṣṭādhyāyīpāṭhe
            kvacidudāttādyu</p>
         
         
         <p>ccāraṇaṃ vivakṣārthamityāśayena/
            "traisvaryeṇa pāṭhaḥ"iti pakṣe tu jñāpakaparaṃ bhāṣyāmiti kaiyaṭādayaḥ/
            pare tu, nipātanaṃ nāmānyādṛśe prayoge prāpte 'nyādṛśaprayogakaraṇam, tattadrūpād
            yatnāt tatra tatrodāttādivivakṣā/"tisṛcatasṛ"ityatra dvandvaprayukte 'ntodātte uccāraṇīye
            ādyudāttoccāraṇam - anyatra
            sthānyarūpe svara uccāraṇīye tattaduccāraṇaṃ vivakṣārtham/
            atra vikārakṛto lakṣyabhedo neti"sici vṛddhiḥ"iti bhāṣyāt pratīyate/
            atra ca"asthidadhi"ityādāvanaṅāderudāttasyaivoccāraṇena siddhe udāttagrahaṇaṃ jñāpakam/
            svarūpeṇoccārita ityukteranudāttāderantodāttādityudāttādiśabdoccāraṇe vivakṣaiva/
            "uña oṃ"ityatrānanunāsika evoccāraṇīye yatnādhkyenānunāsikoccāraṇād vivakṣā bodhyā/"pathimathyṛbhukṣām"ityādau
            sthānyanurūpatayānunāsika evoccāraṇīye niranunāsikoccāraṇāt tadvivakṣā/ etadarthamevāsati
            yatna ityuktam/
            'abādhakānyapi nipātanāni' iti tu bhāṣyaviruddham//</p>
         
         
         <p>nanūkhadhātordvitve svata eva hrasvatvāt pūrvamabhyāsahrasvāprāptau halādiḥ śeṣe savarṇa
            dīrghe hrasvāpattiḥ, ata āha --</p>
         
         
         
         
         
         <p class="bold">parjanyavallakṣaṇapravṛttiḥ // Paribh_119 //</p>
         
         
         <p>evaṃ ca hrasvasyāpi hrasve kṛte 'lakṣye lakṣaṇasya' iti nyāyena na punarhrasvaḥ/ taduktam
            "iko jhal"iti sūtre bhāṣye -- 'kṛtakāri khalvapi śāstraṃ parjanyavat' iti/ siddhe
            'pi hrasvādhikārītyarthaḥ/
            na ca 'lakṣye lakṣaṇasya sakṛdeva pravṛttiḥ' ityatra na mānamiti vācyam,"samovālopameke"iti
            lopenaikasakārasya dvitvena dvisakārasya punardvitvena ca trisakārasya siddhau"samaḥ
            suṭi"iti sūtrasyaiva mānatvāt,"samprasāraṇācca" "sici vṛddhiḥ"ityadau bhāṣye spaṣṭamuktatvācca/
            sampūrṇāṣṭādhyāyyācāryeṇaikaśrutyā paṭhitetyatra na mānam/ kvacitpadasyaikaśrutyāpi
            pāṭhaḥ, yathā dāṇḍināyanādisūtre aikṣvāketi/ yadyapyadhyetāra ekaśrutyaivāṅgāni paṭhanti
            brahmaṇavat, tathāpi vyākhyānato 'nunāsikatvādivadudāttanipātanādijñānamityāhuḥ/
            vidheyāṇ viṣaye tu"apratyayaḥ"iti niṣedhānna guṇābhedakatvena savarṇagrahaṇam, ata
            eva 'ghaṭavat' ityādau matormasya nānunāsiko vakāraḥ/ ata eva"tadvānāsām"iti sūtranirdeśaḥ/
            anyathā"pratyaye bhāṣāyām"iti nityamanunāsikaḥ syāt, ityanyatra vistaraḥ//</p>
         
         
         <p>nanu syandūdhātoḥ 'syantsyati' ityādāvātmanepadanimittatvābhāvanimittatvāt"na vṛdbhyaścaturbhyaḥ"iti
            niṣedhasya bahiraṅgatvenāntaraṅgatvādūdillakṣaṇasyeḍvikalpasyāpattiḥ, ata āha --</p>
         
         
         
         
         
         <p class="bold">niṣedhāśca balīyāṃsaḥ // Paribh_120 //</p>
         
         
         <p>antaraṅgādupajīvyādapi balīyāṃsa ityarthaḥ/
            'caturbhyaḥ' iti tu spaṣṭārthameva/ ata eva tatpratyakhyānaṃ bhāṣyoktaṃ saṅgacchate/
            ata eva savarṇasaṃjñāderniṣedhaviṣaye na vikalpaḥ/ anyathā mīmāṃsakarītyā vidherupajīvyatvena
            prabalyāt tasya sarvathā bādhānupapatyā durvāraḥ sa iti mañjūṣāyāṃ vistaraḥ/ ata eva"dvandve
            ca" "vibhāṣā jasi"iti caritārtham/
            vidhyunmūlanāya pravṛttirasyā bījam/"na lumatā'"kamerṇiṅ"ityanayorbhāṣye spaṣṭaiṣā//</p>
         
         
         <p>nanvatyantasvārthikānāmarthapratyāyakatvarūpapratyayatvānupapattiḥ, ata āha --</p>
         
         
         
         
         
         <p class="bold">anirdiṣṭārthāḥ pratyayāḥ svārthe // Paribh_121 //</p>
         
         
         <p>yasyārthaḥ prakṛtyā pratyāyyate, so 'pi pratyaya ityasyāpyaṅgīkārāt tasya pratyayatvamiti
            na doṣaḥ/
            svārtha ityasya svīyaprakṛtyartha ityarthaḥ/ mahāsaṃjñābalādarthākāṅkṣāyāmanyānupasthitirasyā
            bījam/"supi sthaḥ"ityādi sūtreṣu bhāṣye spaṣṭaiṣā//</p>
         
         
         
         
         
         <p class="bold">yogavibhāgādiṣṭa siddhiḥ // Paribh_122 //</p>
         
         
         <p>iṣṭasiddhireva, na tvaniṣaṭāpādanaṃ kāryamityarthaḥ/ tattatsamānavidhikadvitīyayogena
            vibhaktasyānityatvajñāpanametadbījam//</p>
         
         
         
         
         
         <p class="bold">paryāyaśabdānāṃ lāghavagauravacarcā nā'driyate // Paribh_123 //</p>
         
         
         <p>tatra tatrānyatarasyām"vibhāṣā vā"iti sūtranirdeśajñāpitamidam //</p>
         
         
         
         
         
         <p class="bold">jñāpakasiddhaṃ na sarvatra // Paribh_124 //</p>
         
         
         <p>spaṣṭameva paṭhitavye 'numānād bodhanamasārvatrikatvārthamityarthaḥ/ tena jñāpakasiddhaparibhāṣāyāniṣṭaṃ
            nāpādanīyamiti tātparyam/ bhāṣye 'pi dhvanitametat"ṅyāp"sūtrādau/
            jñāpaketi nyāyasyāpyupalakṣaṇam/ nyāyajñāpakasiddhānāmapi keṣāñcit kathanamanyāṣāmanityatvabodhanāyeti
            bhāvaḥ/ yathā 'tatsthānāpanne taddharnalābhaḥ' iti nyāyasiddhaṃ sthānivatsūtram, jñāpakasiddhaṃ
            ca tatra"analvidhau"iti//</p>
         
         
         <p>nanu 'drogdhā drogdhā, droḍhā droḍhā' ityādau ghatvādīnāmasiddhatvāt pūrvaṃ dvitve
            ekatra ghatvam, aparatra ḍhatvamityasyāpyāpattirata āga --</p>
         
         
         
         <p class="bold">pūrvatrāsiddhamadvitve // Paribh_125 //</p>
         
         
         <p>dvitvabhinne pūrvatra kartavye paramasiddhamityarthaḥ/"pūrivatrāsiddham"ityadhikārabhavaṃ
            śāstramasyā liṅgam/
            yatra ca siddhatvāsiddhatvayoḥ phale viśeṣaḥ, tatraiveyam/ 'kṛṣṇarddhiḥ' ityādau jaśtvātpūrvamanantaraṃ
            vā dvitve rūpe viśeṣābhāvena nāsyāḥ pravṛttirityanyatra vistaraḥ/"sarvasya dve"iti
            sūtre bhāṣye spaṣṭeyam//</p>
         
         
         <p>nanu 'goṣvaśveṣu ca svāmī' ityādivat 'goṣvaśvānāṃ ca svāmī' ityapi syāt"svāmīśvara"iti
            sūtreṇa ṣaṣṭhīsapmyorvidhānāt, ata āha --</p>
         
         
         
         
         
         <p class="bold">ekasyā ākṛteścaritaḥ prayoge dvitīyasyāstṛtīyasyāśca na bhaviṣyati // Paribh_126 //</p>
         
         
         <p>yatrānyākṛtikaraṇe bhinnārthatvasambhāvanā tadviṣayo 'yaṃ nyāya ityantra vistaraḥ/"kṛñcānuprayujyate"iti
            sūtre bhāṣye spaṣṭeyam//</p>
         
         
         <p>nanu 'vivyādha' ityādau paratvāddhalādiḥśeṣe vasya samprasāraṇaṃ syāt, ata āha --</p>
         
         
         
         
         
         <p class="bold">samprasāraṇaṃ tadāśrayaṃ ca kāryaṃ balavat // Paribh_127 //</p>
         
         
         <p>tadāśrayam"samprasāraṇācca"iti pūrvarūpam/ vastutaḥ"liṭyabhyāsasya"iti sūtre 'ubhayeṣāṃ
            grahaṇasyobhayeṣāṃ samprasāraṇameva yathā syādityarthakatvenedaṃ siddhamityeṣā vyarthā,"liṭyabhyāsasya"iti
            sūtre bhāṣye spaṣṭam/ phalāntarānyathāsiddhirapi tatraiva bhāṣye spaṣṭā/"ṇau ca saṃścaṅoḥ"ityādau
            saṃścaṅoḥ ityādi viṣayasaptamīti tatrāpi na doṣa ityanyatra vistaraḥ//</p>
         
         
         <p>yattu --</p>
         
         
         
         
         
         <p class="bold">kvacid vikṛtiḥ prakṛtiṃ gṛhṇāti // Paribh_128 //</p>
         
         
         <p>tena"nisamupavibhyo hvaḥ"ityatra hvāgrahaṇena hveño grahaṇasiddhiḥ//</p>
         
         
         <p>tathā --</p>
         
         
         
         
         
         <p class="bold">aupadeśikaprāyogikayoraupadeśikasya grahaṇam // Paribh_129 //</p>
         
         
         <p>tena"dāderdhātoḥ"ityatraupadeśikadhātoreva grahaṇamiti, tat, na; tayornirmūlatvāt,
            bhāṣyāvyavahṛtatvācca, 'na ca vikṛtiḥ prakṛtiṃ gṛhṇāti' iti"grahijyā"iti sūtrasthabhāṣyeṇādyāyāstiraskārācca/
            "nisamupavibhyo hvaḥ"ityādau hveño/ṭanukaraṇe sautraḥ prayogaḥ/
            ātvaviṣaya evātmanepadam, prayogasthānāmevānukaraṇasya ghusaṃjñā sūtre bhāṣye spaṣṭamuktatvādityanye/
            antyāpi tatra tatropadeśagrahaṇaṃ kurvataḥ sūtrakṛtovārtikakṛtaścāsammatā/
            'iha hi vyākaraṇe sarveṣveva sānubandhakagrahaṇeṣu rūpamāśrīyate -- yatrāsyaitadrūpamiti,
            rūpanirgrahaśca śabdasya nāntareṇa laukikaṃ prayogam, tasmiṃśca laukike prayoge sānubandhakānāṃ
            prayogo nāstīti kṛtvā dvitīyaḥ prayoga upāsyate, 'ka upadeśo nāma' iti ghusaṃjñāsūtrastha
            bhāṣyeṇa prāyogikāsambhave tadgrahaṇamityarthasya lābhena bhāṣyāsammatā ca /
            bhāṣye sānubandhaketyādi prakṛtābhiprayeṇa/"dādeḥ"iti sūtre dādipadasyaupadeśikadāditvavati
            lakṣaṇeti na doṣa ityanyatra vistaraḥ//</p>
         
         
         <p>yadapi nanu 'ajarghā bebhidīti' ityādau tattadiguṇaprayuktā vikaraṇā yaṅluki syuḥ,
            tathā yaṅluki 'bebhiditā' ityādau"ekācaḥ"itoṇ niṣedhaḥ syāt, ata āha --</p>
         
         
         
         
         <p class="bold">śtipā śapānubandhena nirdiṣṭaṃ yad gaṇena ca /</p>
         
         <p class="bold">yatraikājgrahaṇaṃ caiva pañcaitāni na yaṅluki // Paribh_130 //</p>
         
         
         <p>anubandhanirdeśo dvidhā -- svarūpeṇa, 'ṅitaḥ'ityādipadena ca/ 'hanti, yāti, vāti,"sanīvanta"iti
            sūtre bhareti,"dīṅo yuḍaci" "anudātta ṅitaḥ" "divādibhyaḥ śyan""ekāca upadeśe"ityudāharaṇāni/
            dvitvam"sanādyantāḥ"iti"bhūvādayaḥ"iti dhātutvaṃ ca bhavatyeva,"guṇoyaṅlukoḥ"itiyīdibhirnuṣedhānityatvakalpanāt/
            tena bhaṣbhāvo 'pi 'ajarghāḥ' ityādau bhavati/ ata eva"śvoditaḥ"iti sūtre kaiyaṭe
            -- 'yatraikāj grahaṇaṃ kiñcit' iti pāṭhaḥ/"ekāca upadeśe/ṭanudāttāt"iti sūtra ekājgrahaṇenaikadeśānumatyaiṣā
            jñāpyate/ anyathopadeśe 'nkācānudāttatvasyaiva satvena tadvaiyarthyaṃ spaṣṭameveti/
            tadapi na, bhāṣyānuktatvāt/ ekājgrahaṇasya vadhivyāvṛtyarthamāvaśyakatvācca/
            na ca vadhissthānyupadeśa ekājeveti vācyam, sākṣādupadeśasambhavenaitadviṣaye sthānyupadeśāgrahaṇāt,
            upadeśātvāvacchedenaikājityarthācca/
            kiñca uttarārthamekājgrahaṇam/ ata eva 'jāgaritavān' ityādāvupadeśa ugantatvamādāya"śruyukaḥ
            kiti"itīṇ niṣedho na/ tatropadeśe ityanuvṛttiśya 'stīrṇam' ityādāviṇ niṣedhāyetyākare
            spaṣṭam/
            na ca bhāṣye yaṅ lopo 'bebhiditā' ityādāviṭpravṛtyarthamupadeśe 'nudāttādekācaḥ śrūyamāṇādaṅgādityarthe
            sanīṭpratiṣedho vaktavyaḥ, 'bibhitsati' iti doṣopanyāsavad yaṅluki doṣāṇāmupanyāsena
            tatreḍiṣṭaḥ/
            yaṅlopetyādi bhāṣyaṃ tūpakramopasaṃhārabalena na yaṅlugviṣayam/</p>
         
         
         <p>kiñca, tasya tadviṣayakatve yaṅlope sthānivatvasyevayaṅlukyupāyāpradarśanena nyūnatpattiriti
            vācyam, iḍviṣaye yaṅluko loke 'nabhidhānena chandasi sarvavidhīnāṃ vaikalpikatvena
            ca tatra doṣānupanyāsenādoṣāt/ anyathā 'ekājgrahaṇaṃ kimartham' iti praśnasya 'uttaratra
            jāgartyarthamiha vadhyartham' ityuttarasya ca bhāṣye nirālambhanatvapatteḥ/
            na cārdhadhātukākṣiptadhātorekāca iti viśeṣaṇam/ evaṃ ca 'bibhitsati' ityādāvuttarakhaṇḍasya
            dhātorekāctvamastyeva, uttarakhaṇḍe 'stitvavat/ etacca 'dayateḥ' iti sūtre bhāṣye
            spaṣṭam/ evaṃ ca prakṛtabhāṣyāsaṅgatiriti vācyam ; ākṣepe ākṣiptasyānvaye ca mānābhāvāt/
            aṅgatvaṃ tu viśiṣṭa eveti"ekāco dve"iti sūtre bhāṣye spaṣṭam/ nirūpitaṃ ca tanādiśeṣe
            śabdenduśekhare/ dhātutvaṃ tūttarakhaṇḍa eva/ ata eva"ekāco baśo bhaṣ"iti sūtre dhātoravayavasyaikāca
            iti vaiyadhikaraṇyenānvaye gardhapsiddhiḥ prayojanamuktaṃ bhāṣye, na tu prasiddham
            'ajarghāḥ' iti/
            'ajarghāḥ, bebhidīti' ityādau śnam śyanādayastu"carkarītaṃ ca"ityasyādādau pāṭhena
            yaṅlugante gaṇāntaraprayuktavikaraṇasyāprāptyā na bhavanti/
            chāndasatvādeva kāryāntarāṇāmapi chandasi dṛṣṭaprayogeṣvadṛṣṭānāmabhāvo bodhyaḥ/
            bhāṣāyāṃ tu tādṛśānāmabhāva eva/ śtipśabādinirdeśāstu 'bhavateraḥ' ityādi sūtrasthatannirdeśavannārthasādhakā
            ityanyatra vistaraḥ//</p>
         
         
         <p>nanu 'jabho 'ci, radheśca, neṭyaliṭi' ityeva sūtryatām, kiṃ dvīradhigrahaṇenetyāha
            --</p>
         
         
         
         
         
         <p class="bold">padagauravād yogavibhāgo garīyān // Paribh_131 //</p>
         
         
         <p>prativākyaṃ bhinnavākyārthabodhakalpanena gauravaṃ spaṣṭameva/ parantu bhāṣyāsammateyam/"ṭāṅasi"iti
            sūtrastha bhāṣya viruddhā ca/ tatra ca inādeśe ikārapratyākhyānaṃ yogavibhāgenaiva
            kṛtamiti bahavaḥ//</p>
         
         
         
         
         
         <p class="bold">ardhamātrālāghavena putrotsavaṃ manyante vaiyākaraṇāḥ // Paribh_132 //</p>
         
         
         <p>"eoṅ" "aiauc"sūtrayordhvanitaiṣā bhāṣye/
            tatrānekapadaghaṭitasūtre prāyaḥ padalāghavavicāra eva, na tu mātrālāghavavicāra iti"ūkāloc,"apṛkta
            ekāl"ityādisūtreṣu bhāṣye dhvanitam/
            tatra hi sūtre algrahaṇahalgrahaṇayorviśeṣavicāre saṃjñāyāṃ halgrahaṇam"ṇyakṣatriya"iti
            sūtre aṇiñoriti vācyamiti trīṇi padānyalgrahaṇe, tadekaṃ svādilope halgrahaṇam"ṇya"iti
            sūtre aṇiñoriti na vācyam, apṛktasyeti vācyamiti trīṇyeva padānīti nāsti lāghavakṛto
            viśeṣa ityuktam/
            "aci śnu"iti sūtre iṇa ityeva siddhe yvoriti saṃmṛdya grahaṇānna pūrveṇeṇgrahaṇam/
            tatra
            vibhakti nirdeśe saṃmṛdya grahaṇe ca sārdhāstrisro mātrā iṇ grahaṇe tisro mātrā iti
            laṇsūtre bhāṣyokteḥ, tathā"otaḥ śyani"iti
            sūtre śitīti na vaktavyam/
            tatrāyamarthaḥ --"ṣṭhivuklamu"iti sūtre 'śitīti na karttavyaṃ bhavati' iti bhāṣye
            na kevalaṃ mātrālāghavaṃ yāvadayamapyartha iti kaiyaṭokteḥ prāyeṇeti śivam//</p>
         
         
         <p class="bold">iti śāstraśeṣanāmakaṃ tṛtīyaṃ prakaraṇam//</p>
         
         
         <p class="bold">iti śrīmanmahopādhyāyaśivabhaṭṭasutasatīgarbhajanāgojībhaṭṭakṛtaḥ paribhāṣenduśekharaḥ
            samāptaḥ//</p>
         
         
         </div>
   </body>
</html>