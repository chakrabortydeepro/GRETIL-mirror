<!DOCTYPE html><html xmlns="http://www.w3.org/1999/xhtml">
   <head>
      <meta http-equiv="Content-Type" content="text/html; charset=UTF-8" />
      <meta name="viewport" content="width=device-width, initial-scale=1.0" />
      <title>Nārāyaṇabhaṭṭa: Nārāyaṇīya (GRETIL)
	</title>
      <style>@font-face {
    font-family: LinuxLibertineDisplay0Regular, times, serif;
    src: url(fonts/LinLibertine_DR.woff);
}
* {box-sizing: border-box;}
body {background-color: #FFFFFF; font-family: 'LinuxLibertineDisplayORegular'; font-weight: normal; font-style: normal; font-size: 18px; padding: 20px 100px 20px; width: 1600px;}

ul {list-style: circle;}

ul.dash {list-style: none; margin-left: .5em; padding-left: .5em;}
ul.dash > li:before {display: inline-block; content: "–"; width: 1em; margin-left: 0em;}

a:link {color: black; text-decoration: underline;}
a:visited {color: black; text-decoration: underline;}
a:hover {color: black; text-decoration: none;}
a:active {color: black; text-decoration: underline;}

p {padding-left: .5em; padding-right: .5em;}

h4 {margin-bottom: 0px;}
mark {background-color: #FFFFCC;}
q:before {content: "»";}
q:after {content: "«";}

.noindent {padding: 0px;}
.comm {padding-left: 1em; padding-right: 1em;}
.app {width: 80%; text-align: right; font-size: 14px; padding-left: 1em;}
.lem {display:inline-block;}
.ref {font-size: 14px; padding: inherit;}
.lb {font-weight: bold; font-size: 14px;}
.lb:before {content: "["}
.lb:after {content: "]"}
.pb {font-weight: bold; font-size: 14px;}
.pb:before {content: " ["}
.pb:after {content: "] "}
.note {font-weight: bold; font-size: 14px;}
.note:before {content: " ["}
.note:after {content: "] "}
.subhead {font-weight: bold; font-size: 14px;}
.appnote {font-size: 14px;}
.appnote:before {content: " ["}
.appnote:after {content: "] "}
.hi {font-style: italic}
.sic:before {content: "†"}
.sic:after {content: "†"}
.corr {color: #008000;}
.supplied {color: #1E90FF;}
.surplus {color: #ff3333;}
.unclear {color: #D2B48C;}

/* custom renditions */
.b, .bf, .textbf, .bold {font-weight: bold}
.i, .it, .textit, .italic {font-style: italic}
.u, .underline {text-decoration: underline}
.blue {color: #0000e6;}
.red {color: #b30000;}

.row:after {content: ""; display: table; clear: both;}
.column {float: left; width: 50%; padding-left: .5em; padding-right: .5em;}
.analysis {font-size: 14px; color: #0066ff; padding-left: .5em; padding-right: .5em; padding-top: .1em;}
.analysis:before {content: "["}
.analysis:after {content: "]"}

div.wapp:hover  span.lem {background-color: #FFFFCC;}

@media screen and (max-width: 800px) {
    body {font-size: 16px;}
    .column {width: 100%;}
    .analysis {width: 100%;}
}

@media screen and (max-width: 1200px) {
    body {padding: 10px;}
    .app {width: 90%;}
}

@media only screen and (max-width: 1600px) {
    body {width: auto; padding: 20px;}
}

#toc_container {background: #f9f9f9 none repeat scroll 0 0; border: 1px solid #aaa; display: table; font-size: 95%; margin-bottom: 1em; padding: 1em; width: auto;}
.toc_title {font-weight: 700; text-align: center;}	  
#toc_container li, #toc_container ul, #toc_container ul li{list-style: outside none none !important; padding-left: .5em;}
</style>
   </head>
   <body>
      <h1>Nārāyaṇabhaṭṭa: Nārāyaṇīya</h1>
      <h2>Header</h2>
      <p>
         This file is an html transformation of <a href="http://gretil.sub.uni-goettingen.de/gretil/corpustei/sa_nArAyaNabhaTTa-nArAyaNIya.xml">sa_nArAyaNabhaTTa-nArAyaNIya.xml</a> with a rudimentary header. For a more extensive header please refer to the source
         file.
         </p>
      <p class="noindent"><b>Data entry: </b>n.n.</p>
      <p class="noindent"><b>Contribution: </b>n.n.</p>
      <p class="noindent"><b>Date of this version: </b>2020-07-31</p>
      <h4>
         <if test="fileDesc/sourceDesc/@xml:id" id=""></if>
         	  Source:
         	</h4>
      <ul class="dash">
         <li>.</li>
      </ul>
      <p class="noindent"><b>Publisher: </b>Göttingen Register of Electronic Texts in Indian Languages (GRETIL), SUB Göttingen</p>
      <h4>Licence:</h4>
      <p>This e-text was provided to GRETIL in good faith that no copyright rights have been
         infringed.
         	 If anyone wishes to assert copyright over this file, please contact the GRETIL management
         at gretil(at)sub(dot)uni-goettingen(dot)de.
         	 The file will be immediately removed pending resolution of the claim.</p>
      <p><a href="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International
            License.</a></p>
      <p class="noindent"><b>Interpretive markup: </b>none</p>
      <h4>Notes:</h4>
      <notesStmt xmlns="http://www.tei-c.org/ns/1.0">
         	
         <p xmlns="http://www.w3.org/1999/xhtml">This file has been created by mass conversion of GRETIL's Sanskrit corpus from <a href="http://gretil.sub.uni-goettingen.de/gretil/1_sanskr/5_poetry/2_kavya/narayniu.htm">narayniu.htm</a>. Due to the heterogeneity of the sources the header markup might be suboptimal. For
            the sake of transparency the header of the legacy file is documented in the &lt;note&gt; element below:</p>
         	
         <p xmlns="http://www.w3.org/1999/xhtml">
            	 Narayanabhatta: Narayaniya
            <br />
            <br />Reference system:
            <br />Nar_skanda#(1-12).dashaka# (continous!).verse#-line/pada#
            	</p>
         </notesStmt>
      <h4>Revisions:</h4>
      <ul class="dash">
         <li>2020-07-31: TEI encoding by mass conversion of GRETIL's Sanskrit corpus</li>
      </ul>
      <hr />
      <h2>Text</h2>
      <div xml:lang="sa-Latn">
         
         
         <p id="Nar_1.1.1">
            sāndrānandāvabodhātmakamanupamitaṃ kāladeśāvadhibhyāṃ<br />
            nirmuktaṃ nityamuktaṃ nigamaśatasahasreṇa nirbhāsyamānam /<br />
            aspaṣṭaṃ dṛṣṭamātre punarurupuruṣārthātmakaṃ brahma tattvaṃ<br />
            tattāvad bhāti sākṣād gurupavanapure hanta bhāgyaṃ janānām //
             <span class="ref">Nar_1,1.1</span></p>
         
         <p id="Nar_1.1.2">
            evaṃ durlabhyavastunyapi sulabhatayā hastalabdhe yadanyat<br />
            tanvā vācā dhiyā vā bhajati bata janaḥ kṣudrataiva sphuṭeyam /<br />
            ete tāvad vayaṃ tu sthirataramanasā viśvapīḍāpahatyai<br />
            niśśeṣātmānamenaṃ gurupavanapurādhīśamevāśrayāmaḥ //
             <span class="ref">Nar_1,1.2</span></p>
         
         <p id="Nar_1.1.3">
            sattvaṃ yattat purābhyāmaparikalanato mirmalaṃ tena tāvad<br />
            bhūtairbhūtenidrayaiste vapuriti bahuśaḥ śrūyate vyāsavākyam /<br />
            tat svacchatvād yadacchāditaparasukhacidjarbhanirbhāsarūpaṃ<br />
            tasmin dhanyā ramante śrutimatimadhure sugrahe vigrahe te //
             <span class="ref">Nar_1,1.3</span></p>
         
         <p id="Nar_1.1.4">
            niṣkampe nityapūrṇe niravadhi paramānandapīyūṣarūpe<br />
            nirlīnānekamuktāvalisubhagatame nirmalabrahmasindhau /<br />
            kallolollāsatulyaṃ khalu vimalataraṃ sattvamāhustadātmā<br />
            kasmānno niṣkalastvaṃ sakala iti vacastvatkalāsveva bhūman! //
             <span class="ref">Nar_1,1.4</span></p>
         
         <p id="Nar_1.1.5">
            nirvyāpāro'pi niṣkāraṇamaja! bhajase yat kriyāmīkṣaṇākhyāṃ<br />
            tenaivodeti līnā prakṛtirasatikalpāpi kalpādikāle /<br />
            tasyāḥ saṃśuddhamaṃśaṃ kamapi tamatirodhāyakaṃ sattvarūpaṃ<br />
            sa tvaṃ dhṛtvā dadhāsi svamahimavibhavākuṇṭha! vaikuṇṭḥa! rūpam //
             <span class="ref">Nar_1,1.5</span></p>
         
         <p id="Nar_1.1.6">
            tatte pratyagradhārādharalalitakalāyāvalīkelikāraṃ<br />
            lāvaṇyasyaikasāraṃ sukṛtijanadṛśāṃ pūrṇapuṇyāvatāram /<br />
            lakṣmīniśśaṅkalīlānilayanamamṛtasyandohamantaḥ<br />
            siñcat sañcintakānāṃ vapuranukalaye mārutāgāranātha! //
             <span class="ref">Nar_1,1.6</span></p>
         
         <p id="Nar_1.1.7">
            kaṣtā te sṛṣṭiceṣṭā bahutarabhavakhedāvahā jīvabhājāmityevaṃ<br />
            pūrvamālocitamajita! mayā naivamadyābhijāne /<br />
            no cejjīvāḥ kathaṃ vā sadhurataramidaṃ tvadvapuścidrasārdraṃ<br />
            netraiḥ śrotraiśca pītvā paramarasasudhāmbhodhipūre rameran //
             <span class="ref">Nar_1,1.7</span></p>
         
         <p id="Nar_1.1.8">
            namrāṇāṃ sannidhatte satatamapi purastairanabhyārthitānapyarthān<br />
            kāmānajasraṃ vitarati paramānandasāndrāṃ gatiṃ ca /<br />
            itthaṃ niśśeṣalabhyo niravadhikaphalaḥ pārijāto hare! tvaṃ<br />
            kṣudraṃ taṃ śakravāṭīdrumamabhilaṣati vyarthamarthivrajo'yam //
             <span class="ref">Nar_1,1.8</span></p>
         
         <p id="Nar_1.1.9">
            kāruṇyāt kāmamanyaṃ dadati khalu pare svātmadastvaṃ viśeṣā-<br />
            daiśvaryādīśate'nye jagati parajane svātmano'pīśvarastvam /<br />
            tvayyuccairāramanti pratipadamadhure cetanāḥ sphītabhāgyāstvaṃ<br />
            cātmārām evetyatulaguṇagaṇādhāra! śaure! namaste //
             <span class="ref">Nar_1,1.9</span></p>
         
         <p id="Nar_1.1.10">
            eśvaryaṃ śaṅkarādīśvaraviniyamanaṃ viśvatejoharāṇāṃ<br />
            tejassaṃhāri vīryaṃ vimalamapi yaśo nispṛhaiścopagītam /<br />
            aṅgāsaṅgā sadā śrīrakhilavidasi na kvāpi te saṅgavārtā<br />
            tad vātāgāravāsin! murahara! bhagavacchabdamukhyāśrayo'si //
             <span class="ref">Nar_1,1.10</span></p>
         
         <p id="Nar_1.2.1">
            sūryaspardhikirīṭamūrdhvatilakaprodbhāsiphālāntaraṃ<br />
            kāruṇyākulanetramārdrahasitollāsaṃ sunāsāpuṭam /<br />
            gaṇḍodyanmakarābhakuṇḍalayugaṃ kaṇṭhojjvalatkaustubhaṃ<br />
            tvadrūpaṃ vanamālyahīrapaṭalaśrīvatsadīpraṃ bhaje //
             <span class="ref">Nar_1,2.1</span></p>
         
         <p id="Nar_1.2.2">
            keyūrāṅgadakaṅkaṇottamamahāratnāṅgulīyāṅkitaśrīmadbāhucatuṣkasaṅgatagadāśaṅkhāripaṅkeruhām
            /<br />
            kāñcit kāñcinakāñcilācchitalasatpītāmbarālambinīmālambe vimalāmbujadyutipadāṃ mūrtiṃ
            tavārticchidam //
             <span class="ref">Nar_1,2.2</span></p>
         
         <p id="Nar_1.2.3">
            yat trailokyamahīyaso'pi mahitaṃ sammohanaṃ mohanāt<br />
            kāntaṃ kāntinidhānato'pi madhuraṃ mādhuryadhuryādapi /<br />
            saundaryottarato'pi sundarataraṃ tvadrūpamāścaryato'pyāścaryaṃ<br />
            bhuvane na kasya kutukaṃ puṣṇāti viṣṇo! vibho! //
             <span class="ref">Nar_1,2.3</span></p>
         
         <p id="Nar_1.2.4">
            tattādṛṅmadhurātmakaṃ tava vapuḥ samprāpya sampanmayī<br />
            sā devī paramotsukā cirataraṃ nāste svabhakteṣvapi /<br />
            tenāsyā bata kaṣṭamacyut! vibho! tvadrūpamānojñakapremasthairyamayādacāpalabalāccāpalyavārtodabhūt
            //
             <span class="ref">Nar_1,2.4</span></p>
         
         <p id="Nar_1.2.5">
            lakṣmīstāvakarāmaṇīyakahṛtaiveyaṃ pareṣvasthiret<br />
            yasminnanyadapi pramāṇamadhunā vakṣyāmi lakṣmīpate! /<br />
            ye tvaddhynaguṇānukīrtanarasāsaktā hi bhaktā janās<br />
            teṣveṣā vasati sthiraiva dayitaprastāvadattādarā //
             <span class="ref">Nar_1,2.5</span></p>
         
         <p id="Nar_1.2.6">
            evambhūtamanojñatānavasudhāniṣyandasandohanaṃ<br />
            tvadrūpaṃ paracidrasāyanamayaṃ cetoharaṃ śṛṇvatām /<br />
            sadyaḥ prerayate matiṃ madayate romāñcayatyṅgakaṃ<br />
            vyāsiñcatyapi śītabāṣpavisarairānandamūrcchodbhavaiḥ //
             <span class="ref">Nar_1,2.6</span></p>
         
         <p id="Nar_1.2.7">
            evambhūtatayā hi bhaktyabhihito yogaḥ sa yogadvayat<br />
            karmajñānamayād bhṛśottamataro yogīśvarairgīyate /<br />
            saundaryaikarasātmake tvayi khalu premaprakarṣātmikā<br />
            bhaktirniḥśramameva viśvapuruṣairlabhyā ramāvallam! //
             <span class="ref">Nar_1,2.7</span></p>
         
         <p id="Nar_1.2.8">
            niṣkāmaṃ niyatasvadharmacaraṇaṃ yat karmayogābhidhaṃ<br />
            tad dūretyaphalaṃ yadaupaniṣadajñānopalabhyaṃ punaḥ /<br />
            tat tvavyaktatayā sudurgamataraṃ cittasya tasmād vibho!<br />
            tvatpremātmakabhaktireva satataṃ svadīyasī śreyasī //
             <span class="ref">Nar_1,2.8</span></p>
         
         <p id="Nar_1.2.9">
            atyāyāsakarāṇi karmapaṭalānyācarya niryanmalā<br />
            bodhe bhaktipathe'thavāpyuvitatāmāyānti kiṃ tāvatā /<br />
            kliṣṭvā tarkapathe paraṃ tava vapurbrahmākhyamanye punaś<br />
            cittārdratvamṛte vicintya bahubhiḥ sidhyanti janmāntaraiḥ //
             <span class="ref">Nar_1,2.9</span></p>
         
         <p id="Nar_1.2.10">
            tvadbhaktistu kathārasāmṛtajñarīnirmajjanena svayaṃ<br />
            sidhyanti vimalapraṣodhapadavīmakleśatastanvatī /<br />
            sadyaḥ siddhikarī jayatyayi vibho! saivāstu me tvatpada-<br />
            premaprauḍhirasārdratā drutataraṃ vātālayādhīśvara! //
             <span class="ref">Nar_1,2.10</span></p>
         
         <p id="Nar_1.3.1">
            paṭhanto nāmāni pramadabharasindhau nipatitāḥ<br />
            smaranto rūpaṃ te varada! kaṭhayanto guṇakaṭhāḥ /<br />
            caranto ye bhaktāstvapi khalu ramante paramamu-<br />
            nahaṃ dhanyān manye samadhigatasarvābhilaṣitān //
             <span class="ref">Nar_1,3.1</span></p>
         
         <p id="Nar_1.3.2">
            gadakliṣṭaṃ kaṣṭaṃ tava caraṇasevārasabhare-<br />
            'pyanāsaktaṃ cittaṃ bhavati bata viṣṇo! kuru dayām /<br />
            bhavatpādāmbhojasmaraṇarasiko nāmanivahā-<br />
            nahaṃ gāyaṃgāyaṃ kuhacana vivatsyāmi vijane //
             <span class="ref">Nar_1,3.2</span></p>
         
         <p id="Nar_1.3.3">
            kṛpā te jātā cet kimiva na hi labhyaṃ tanubhṛtāṃ<br />
            madīyakleśaughapraśamanadaśā nāma kiyatī /<br />
            na ke ke loke'sminnaniśamayi śokābhirahitā<br />
            bhavadbhaktā muktāḥ sukhagatimasaktā vidadhate //
             <span class="ref">Nar_1,3.3</span></p>
         
         <p id="Nar_1.3.4">
            muniprauḍhā rūḍhā jagati khalu gūḍhātmagatayo<br />
            bhavatpādāmbhojasmaraṇavirujo nāradmukhāḥ /<br />
            carantīś! svairaṃ satataparinirbhātaparacit-<br />
            sadānandādvaitaprasaraparimagnāḥ kimaparam //
             <span class="ref">Nar_1,3.4</span></p>
         
         <p id="Nar_1.3.5">
            bhavadbhaktiḥ sphītā bhavatu mama saiva praśamaye-<br />
            daśeṣakleśaughaṃ na khalu hṛdi sandehakaṇikā /<br />
            na ced vyāsasyoktistava ca vacanaṃ naigamavaco<br />
            bhavenmithyā rathyāpuruṣavacanaprāyamakhilam //
             <span class="ref">Nar_1,3.5</span></p>
         
         <p id="Nar_1.3.6">
            bhavadbhaktistāvat pramukhamadhurā tvādguṇarasāt<br />
            mimapyārūḍhā cedakhilaparitāpapraśamanī /<br />
            pūnaścānte svānte vimalapari bodhodayamilan<br />
            mahānandādvaitaṃ diśati kimataḥ prārthyamaparam //
             <span class="ref">Nar_1,3.6</span></p>
         
         <p id="Nar_1.3.7">
            vidhūya kleśān me kuru caraṇayugmaṃ dhṛtarasaṃ<br />
            bhavatkṣetraprāptau karamapi ca te pūjanavidhau /<br />
            bhavanmūrtyāloke nayanamatha te pādatulasī-<br />
            parighrāṇe ghrāṇaṃ śravaṇamapi te cārucarite //
             <span class="ref">Nar_1,3.7</span></p>
         
         <p id="Nar_1.3.8">
            prabhūtādhivyādhiprasabhavalite māmakahṛdi<br />
            tvadīyaṃ tad rūpaṃ paramarasacidrūpamudiyāt /<br />
            udañcadromāñco galitabahuharṣāśrūnivaho<br />
            yathā vismaryāsaṃ durupaśamapīḍāparibhavan //
             <span class="ref">Nar_1,3.8</span></p>
         
         <p id="Nar_1.3.9">
            marudgehādhīś! tvayi khalu parāñco'pi sukhino<br />
            bhavatsnehī so'haṃ subahu paritapye ca kimidam /<br />
            akīrtiste mā bhūd varada! gadabhāraṃ praśamayan<br />
            bhavatbhaktottaṃsaṃ jhaṭiti kuru māṃ kaṃsadamana! //
             <span class="ref">Nar_1,3.9</span></p>
         
         <p id="Nar_1.3.10">
            kimuktairbhūyobhistava hi karuṇā yāvadudiyādahaṃ<br />
            tāvad deva! prahitavividhārtapralapitaḥ /<br />
            puraḥ klṛpte pāde varada! tava neṣyāmi divasān<br />
            yathāśakti vyaktaṃ natinutiniṣevā viracayan //
             <span class="ref">Nar_1,3.10</span></p>
         
         
         <p id="Nar_2.4.1">
            kalyatāṃ mama kuruṣva tāvatīṃ kalyate bhavadupāsanaṃ yayā /<br />
            spaṣṭamaṣṭavidhayogacaryayā puṣṭayāśu tava tuṣṭimāpnuyām //
             <span class="ref">Nar_2,4.1</span></p>
         
         <p id="Nar_2.4.2">
            bhrahmacaryadṛḍhatādibhiryamairāplvādiniyamaiśca pāvitāḥ /<br />
            kurmahe dṛḍhamamī sukhāsanaṃ paṅkajādyamapi vā bhavatparāḥ //
             <span class="ref">Nar_2,4.2</span></p>
         
         <p id="Nar_2.4.3">
            tāramantaranucintya santataṃ prāṇavāyumabhiyamya nirmalāḥ /<br />
            indriyāṇi viṣayādathāpahṛtyāsmahe bhavadupāsanonmukhāḥ //
             <span class="ref">Nar_2,4.3</span></p>
         
         <p id="Nar_2.4.4">
            asphuṭe vapuṣi prayatnato dhārayema dhiṣaṇāṃ muhurmuhuḥ /<br />
            tena bhaktirasamantarādratāmudvahema bhavadaṅghricintakāḥ //
             <span class="ref">Nar_2,4.4</span></p>
         
         <p id="Nar_2.4.5">
            visphuṭāvayavabhedasundaraṃ tvadvapuḥ suciraśīlanāvaśāt /<br />
            aśramaṃ manasi cintayāmahe dhyānayoganiratāstvadāśrayāḥ //
             <span class="ref">Nar_2,4.5</span></p>
         
         <p id="Nar_2.4.6">
            dhyāyatāṃ sakalamūrtimīdṛśīmunmiṣanmadhuratāhṛtātmanām /<br />
            sāndramodarasarūpamāntaraṃ brahma rūpamayi! te'vibhāsate //
             <span class="ref">Nar_2,4.6</span></p>
         
         <p id="Nar_2.4.7">
            tatsamāsvadanarūpiṇīṃ sthitiṃ tvatsamādhimayi viśvanāyaka! /<br />
            āśritāḥ punarataḥ paricyutāvārabhemahi ca dhāraṇādikam //
             <span class="ref">Nar_2,4.7</span></p>
         
         <p id="Nar_2.4.8">
            itthamabhyasananirbharollasattvatparātmasukhakalpitotsavāḥ /<br />
            muktabhaktakulamaulitāṃ gatāḥ sañcarema śukanāradādivat //
             <span class="ref">Nar_2,4.8</span></p>
         
         <p id="Nar_2.4.9">
            tvatsamādhivijaye tu yaḥ punarmaṅkṣu mokṣarasikaḥ krameṇa vā /Ṇ<br />
            yogavaśyamanilaṃ ṣaḍāśrayairunnayatyaja! suṣumṇayā śanaiḥ //
             <span class="ref">Nar_2,4.9</span></p>
         
         <p id="Nar_2.4.10">
            liṅgadehamapi santyajannatho līyate tvayi pare nirāgrahaḥ /<br />
            ūrdhvalokakutukī tu mūrdhataḥ sārdhameva karaṇairnirīyate //
             <span class="ref">Nar_2,4.10</span></p>
         
         <p id="Nar_2.4.11">
            agnivāsaravalarkṣapakṣagairuttarāyaṇajuṣā ca daivataiḥ /<br />
            prāpito ravipadaṃ bhavatparo modavān dhruvapadāntamīyate //
             <span class="ref">Nar_2,4.11</span></p>
         
         <p id="Nar_2.4.12">
            āsthito'tha maharālaye yadā śeṣavaktradahanoṣmaṇārdyate /<br />
            īyate bhavadupāśrayastadā vedhasaḥ padamataḥ puraiva vā //
             <span class="ref">Nar_2,4.12</span></p>
         
         <p id="Nar_2.4.13">
            tatra vā tava pade'thavā vasan prākṛtapralaya eti muktatām /<br />
            svecchayā khalu purāpi mucyate saṃcibhidya jagadaṇḍamojasā //
             <span class="ref">Nar_2,4.13</span></p>
         
         <p id="Nar_2.4.14">
            tasya ca kṣitipayomahoniladyomahatprakṛtisaptakāvṛtī /<br />
            tattadātmakatayā viśan sukhī yāti te padamanāvṛtaṃ vibho! //
             <span class="ref">Nar_2,4.14</span></p>
         
         <p id="Nar_2.4.15">
            arcirādigatimīdṛśīṃ vrajan vicyutiṃ na bhajate jagatpate! /<br />
            saccidītmaka! bhavadguṇodayānuccarantamanileśa! pāhi mām //
             <span class="ref">Nar_2,4.15</span></p>
         
         <p id="Nar_2.5.1">
            vyaktāvyaktamidaṃ na kiñcidabhavat prāk prākṛtaprakṣaye<br />
            māyāyāṃ guṇasāmyaruddhavikṛtau tvayyāgatāyāṃ layam /<br />
            no mṛtyuśca tadāmṛtaṃ ca samabhūnnāhno na rātreḥ sthiti-<br />
            statraikastvamaśiṣyathāḥ kila parānandaprakāśātmanā //
             <span class="ref">Nar_2,5.1</span></p>
         
         <p id="Nar_2.5.2">
            kālaḥ karma guṇāśca jīvanivahā viśvaṃ ca kāryaṃ vibho!<br />
            cillīlāratimeyuṣi tvayi tadā nirlīnatāmāyayuḥ /<br />
            teṣāṃ naiva vadantyasattvamayi bhoḥ! śaktyātmanā tiṣṭhatām<br />
            no cet kiṃ gaganaprasunasadṛśāṃ bhūyo bhavet sambhavaḥ //
             <span class="ref">Nar_2,5.2</span></p>
         
         <p id="Nar_2.5.3">
            evañca dviparārdhakālavigatāvīkṣāṃ sisṛkṣātmikāṃ<br />
            bibhrāṇe tvayi cukṣume tribhuvanībhāvāya māyā svayam /<br />
            māyātaḥ khalu kālaśaktirakhilādṛṣṭaṃ svabhāvo'pi ca<br />
            prādurbhūya guṇān vikāsya vidadhustasyāḥ sahāyakriyām //
             <span class="ref">Nar_2,5.3</span></p>
         
         <p id="Nar_2.5.4">
            māyāsannihito'praviṣṭavapuṣā sākṣīti gīto bhavān<br />
            bhedaistāṃ pratibimbato viviśivān jīvo'pi naivāparaḥ /<br />
            kālādipratibodhitātha bhavatā sañcoditā ca svayaṃ<br />
            māyā sā khalu buddhitattvamasṛjad yo'sau mahānucyate //
             <span class="ref">Nar_2,5.4</span></p>
         
         <p id="Nar_2.5.5">
            tatrāsau triguṇātmako'pi ca mahān sattvapradhānaḥ svayaṃ<br />
            jīve'smin khalu nirvikalpamahamityudbodhaniṣpādakaḥ /<br />
            cakre' smin savikalpabodhakamahantattvaṃ mahān khalvasu<br />
            saṃpuṣṭaṃ triguṇaistamotibahulaṃ viṣṇo! bhavatpreraṇāt //
             <span class="ref">Nar_2,5.5</span></p>
         
         <p id="Nar_2.5.6">
            so'haṃ ca triguṇakramāt trividhatāmāsādyavaikāriko<br />
            bhūyastaijasatāmasāviti bhavannādyena sattvātmanā /<br />
            devānidriyamānino'kṛta diśāvātārkapāśyaśvino<br />
            vahnīndrācyutamitrakān vidhuvidhiśrīrudraśārīrakān //
             <span class="ref">Nar_2,5.6</span></p>
         
         <p id="Nar_2.5.7">
            bhūman! mānasabuddhyahaṅkṛtimilaccittākhyavṛttyanvitaṃ<br />
            taccāntaḥ karaṇaṃ vibho! tava balāt sattvāṃś evāsṛjat /<br />
            jātastaijasato daśendriyagaṇastattāmasāṃśāt puna-<br />
            stanmātraṃ nabhaso marutpurapate! śabdo'jani tvadbalāt //
             <span class="ref">Nar_2,5.7</span></p>
         
         <p id="Nar_2.5.8">
            śabdād vyāma tataḥ sasarjitha vibho! sparśaṃ tato mārutaṃ<br />
            tasmād rūpamato maho'thaca rasaṃ toyaṃ gandhaṃ mahīm /<br />
            evaṃ mādhava! pūrvapūrvakalanādādyādyadharmānvitaṃ<br />
            bhūtagrāmamimaṃ tvameva bhagavan! prākāśayastāmasāt //
             <span class="ref">Nar_2,5.8</span></p>
         
         <p id="Nar_2.5.9">
            ete bhūtagaṇāstathendriyagaṇā devāśca jātāḥ pṛthaṅ<br />
            no śekurbhuvanāṇḍanirmitividhādevairamībhistadā /<br />
            tvaṃ nānāvidhasūktibhirnutaguṇastattvānyamūnyāviśaṃ-<br />
            śceṣṭāśaktimudīrya tāni baṭayan hairaṇyamaṇḍaṃ vyadhāḥ //
             <span class="ref">Nar_2,5.9</span></p>
         
         <p id="Nar_2.5.10">
            aṇḍaṃ tat khalu pūrvasṛṣṭasalile'tiṣṭhat sahasraṃ samā<br />
            nirbindannakṛthāścaturdaśajagadrūpaṃ virāḍāhvayam /<br />
            sāhasraiḥ karapādamūrdhanīvahairniśśeṣajīvātmako<br />
            nirbhāto'si marutpurādhipa! sa māṃ trāyasva sarvāmayāt //
             <span class="ref">Nar_2,5.10</span></p>
         
         <p id="Nar_2.6.1">
            evaṃ caturdaśajaganmayatāṃ gatasya<br />
            pātālamīśa! tava pādatalaṃ vadanti /<br />
            pādordhvadeśamapi deva! rasātalaṃ ta<br />
            gulphadvayam khalu mahātalamadbhutātman //
             <span class="ref">Nar_2,6.1</span></p>
         
         <p id="Nar_2.6.2">
            jaṅghe talātalamatho sutalaṃ ca jān<br />
            kiñcorubhāgayugalaṃ vitalātele dve /<br />
            kṣoṇītalaṃ jaghanamambaramaṅga! nābhir-<br />
            vakṣaśca śakranilayastava cakrepāṇe! //
             <span class="ref">Nar_2,6.2</span></p>
         
         <p id="Nar_2.6.3">
            grīvā mahastava mukhaṃ ca janastapastu<br />
            phālaṃ śirastava samastamayasya satyam /<br />
            evaṃ jaganmayantayo! jagadāśrītaira-<br />
            pyanyairnibaddhavapuṣe bhagavan! namaste //
             <span class="ref">Nar_2,6.3</span></p>
         
         <p id="Nar_2.6.4">
            tvadbrahmarandhrapadamīśvara! viśvakanda-<br />
            cchandāṃsi keśaṣ! dhanāstava keśapāśāḥ /<br />
            ullāsicilliyugalaṃ druhiṇasya gehaṃ<br />
            pakṣmāṇi rātridivasau savitā ca netre //
             <span class="ref">Nar_2,6.4</span></p>
         
         <p id="Nar_2.6.5">
            niśśeṣaviśvaracanā ca kaṭākṣamokṣaḥ<br />
            karṇau diśo'śviyugalaṃ tava nāsike dve /<br />
            lobhatrape ca bhagavannadharottaroṣṭhau<br />
            tārāgaṇāśca radanāḥ śamanaśca daṃṣṭrā //
             <span class="ref">Nar_2,6.5</span></p>
         
         <p id="Nar_2.6.6">
            māyā vilāsahasitaṃ śvasitaṃ samīro<br />
            jihvā jalaṃ vacanamīś! śakuntapaṅktiḥ /<br />
            siddhādayaḥ svaragaṇā mukharandhramagnir<br />
            devā bhujāḥ stanayugaṃ tava dharmadevaḥ //
             <span class="ref">Nar_2,6.6</span></p>
         
         <p id="Nar_2.6.7">
            pṛṣṭhaṃ tvadharmaiha deva! manaḥ sudhāṃśu-<br />
            ravyaktameva hṛdayāmbujamamnujākṣa! /<br />
            kukṣiḥ samudranivahā vasanaṃ tu sandhye<br />
            śephaḥ prajāpatirasau vṛṣṇau ca mitraḥ //
             <span class="ref">Nar_2,6.7</span></p>
         
         <p id="Nar_2.6.8">
            śroṇīsthalaṃ mṛgagaṇāḥ padayornakhāste<br />
            hastyṣṭrasaindhavamukhā gamanaṃ tu kālaḥ /<br />
            viprādivarṇabhavanaṃ vadanābjabāhu-<br />
            cārūruyugmacaraṇaṃkaruṇāmbudhe! te //
             <span class="ref">Nar_2,6.8</span></p>
         
         <p id="Nar_2.6.9">
            saṃsāracakramāyi cakradhara! kriyāste<br />
            vīryaṃ mahāsuragaṇo'sthikulāni śailāḥ /<br />
            nāḍyaḥ saritsamudayāstaravaśca roma<br />
            jīyādidaṃ vapuranirvacanīyamīś! //
             <span class="ref">Nar_2,6.9</span></p>
         
         <p id="Nar_2.6.10">
            īdṛg jaganmayavapustava karmabhājāṃ<br />
            karmāvasānasamaye smaraṇīyamāhuḥ /<br />
            tasyāntarātmavapuṣe vimalāt mane te<br />
            vātālayādhipa! namo'stu nirundhi rogān //<br />
            evaṃ deva! caturdaśātmakajagadrūpeṇa jātaḥ punas<br />
            tasyodharvaṃ khalu satyalokanikalaye jāto'si dhātā svayam /<br />
            yaṃ śaṃsanti hiraṇyagarbhamakhilatrailokyajīvātmakaṃ<br />
            yo'bhūt sphītarajovikāravikasannānāsisṛkṣārasaḥ //
             <span class="ref">Nar_2,6.10</span></p>
         
         <p id="Nar_2.7.2">
            so'yaṃ viśvavisargadattahṛdayaḥ saṃpaśyamānaḥ svayaṃ<br />
            bodhaṃ khalvanavāpya viśvaviṣayaṃ hi cintākulastasthivān /<br />
            tāvat tvaṃ jagatāṃ pate! tapa tapetyevaṃ hi vaihāyasīṃ<br />
            vāṇīmenamaśiśravaḥ śrutisukhāṃ kurvaṃstapaḥpreraṇām //
             <span class="ref">Nar_2,7.2</span></p>
         
         <p id="Nar_2.7.3">
            ko'sau māmavadat pumāniti jalāpūrṇe jaganmaṇḍale<br />
            dikṣūdvīkṣya kimapyanīkṣitavatā vākyārthamutpaśyatā /<br />
            divyaṃ varṣasahasramāttatapasā tena tvamārādhitas<br />
            tasmai darśitavānasi svanilayaṃ vaikuṇṭhamekādbhutam //
             <span class="ref">Nar_2,7.3</span></p>
         
         <p id="Nar_2.7.4">
            māyā yatra kadāpi no vikurute bhāte jagadbhyate bahiḥ<br />
            śokakrodhavimohasādhvasamukhā bhāvāstu dūraṃ gatāḥ /<br />
            sāndrānandajharī ca yatra paramajyotiḥ prakāśātmake<br />
            tat te dhāma vibhāvitaṃ vijayate vaikuṇṭharūpaṃ vibho! //
             <span class="ref">Nar_2,7.4</span></p>
         
         <p id="Nar_2.7.5">
            yasmin nāma caturbhujā harimaṇiśyāmāvadātatviṣo<br />
            nānābhūṣaṇaratnadīpitadiśo rājadvimānālayāḥ /<br />
            bhaktiprāptatathāvidhonnatapadā dīvyanti divyo janās<br />
            tat te dhāma nirastasarvaśamalaṃ vaikuṇṭharūpaṃ jayet //
             <span class="ref">Nar_2,7.5</span></p>
         
         <p id="Nar_2.7.6">
            nānādivyavadhūjanairabhivṛtā vidyullatātulyayā<br />
            viśvonmādanahṛdyagātralatayā vidyotitāśāntarā /<br />
            tvatpādāmbujasauramaikakutukāllakṣmīḥ svayaṃ lakṣyate<br />
            yasmin vismayanīyadivyavibhavā tat te oadaṃ dehi me //
             <span class="ref">Nar_2,7.6</span></p>
         
         <p id="Nar_2.7.7">
            tatraivaṃ pratidarśite nijapade ratnāsanādhyāsitaṃ<br />
            bhāsvatkoṭilasatkirīṭakaṭakādyākalpadīprākṛti /<br />
            śrīvatsāṅkitamāttakaustubhaṇicchāyāruṇaṃ kāraṇaṃ<br />
            viśveṣāṃ tava rūpamaikṣata vidhistat te vibho! bhātu me //
             <span class="ref">Nar_2,7.7</span></p>
         
         <p id="Nar_2.7.8">
            kālāmbhodakalāyakomalarucī cakreṇa cakraṃ diśā-<br />
            māvṛṇvānamudāramandahasitasyandaprasannānanam /<br />
            rājatkambugadāripaṅkajadharaśrīmadbhujāmaṇḍalaṃ<br />
            sraṣṭustuṣṭikaraṃ vapustava vibho! madrogamudvāsayet //
             <span class="ref">Nar_2,7.8</span></p>
         
         <p id="Nar_2.7.9">
            dṛṣṭvā sambhṛtasambhramaḥ kamalabhūstvatpādapāthoruhe<br />
            harṣāveśavaśaṃvado nipatitaḥ prītyā kṛtārthībhavan /<br />
            jānāsyeva manīṣitaṃ mama vibho! jñānaṃ tadāpādaya<br />
            dvaitādvaitabhavatsvarūpaparamityācaṣṭa taṃ tvāṃ bhaje //
             <span class="ref">Nar_2,7.9</span></p>
         
         <p id="Nar_2.7.10">
            ātāmre caraṇe vinamramatha taṃ hastena haste spṛśan<br />
            bodhaste bhavitā na sargavidhibhirbando'pi sañjāyate /<br />
            ityābhāṣya giraṃ pratoṣyta nitarāṃ taccittagūḍhaḥ svayaṃ<br />
            sṛṣṭau taṃ samudairayaḥ sa bhagavannullāsayollāghatām //
             <span class="ref">Nar_2,7.10</span></p>
         
         
         <p id="Nar_3.8.1">
            evaṃ tāvat prākṛtaprakṣayānte brāhme kalpe hyādime labdhajanmā /<br />
            brahmā bhūyastvatta evāpya vedān sṛṣṭiṃ cakre pūrvakalpopamānām //
             <span class="ref">Nar_3,8.1</span></p>
         
         <p id="Nar_3.8.2">
            so'yaṃ caturyugasahasramitānyahāni<br />
            tāvanmitāśca rajanīrbahuśo nināya /<br />
            nidrātyasau tvayi nilīya samaṃ svasṛṣṭair<br />
            naimittikapralayamāhurato'sya rātrim //
             <span class="ref">Nar_3,8.2</span></p>
         
         <p id="Nar_3.8.3">
            asmādṛśāṃ punaraharmukhakṛtyatulyāṃ<br />
            sṛṣṭiṃ karotyanudinaṃ sa bhavatprasādāt /<br />
            prāg brāhmakalpajanuṣāṃ ca parāyuṣāṃ tu<br />
            suptaprabodhanasamāsti tadā visṛṣṭiḥ //
             <span class="ref">Nar_3,8.3</span></p>
         
         <p id="Nar_3.8.4">
            pañcāśadabdamadhunā svavayordharūpam<br />
            ekaṃ parārdhamativṛtya hi vartate'sau /<br />
            tatrāntyarātrijanitān kathayāmi bhūman!<br />
            paścād dināvataraṇe ca bhavadvilāsān //
             <span class="ref">Nar_3,8.4</span></p>
         
         <p id="Nar_3.8.5">
            dināvasāne'tha sarojayoniḥ suṣuptikāmastvayi sannililye /<br />
            jaganti ca tvajjaṭharaṃ samīyustadedamekārṇavamāsa viśvam //
             <span class="ref">Nar_3,8.5</span></p>
         
         <p id="Nar_3.8.6">
            tavaiva veṣe phaṇirāji śeṣe jalaikaśeṣe bhuvane sma śeṣe /<br />
            ānandasāndrānubhavasvarūpaḥ svayoganidrāparimudritātmā //
             <span class="ref">Nar_3,8.6</span></p>
         
         <p id="Nar_3.8.7">
            kālākhyaśaktiṃ pralayāvasāne prabodhayetyādiśatā kilādau /<br />
            tvayā prasuptaṃ parisuptaśaktivrajena tatrākhilajīvadhāmnā //
             <span class="ref">Nar_3,8.7</span></p>
         
         <p id="Nar_3.8.8">
            caturyugāṇāṃ ca sahasramevaṃ tvayi prasupte punaradvitīye /<br />
            kālākhyaśaktiḥ prathamaprabuddhā prāvodhayat tvāṃ kila viśvanātha //
             <span class="ref">Nar_3,8.8</span></p>
         
         <p id="Nar_3.8.9">
            vibudhya ca tvaṃ jalagarbhaśāyin! vilokya lokānakhilān pralīnān /<br />
            teṣveva sūkṣmātmatayā nijāntaḥ sthiteṣu viśveṣu dadātha dṛṣṭim //
             <span class="ref">Nar_3,8.9</span></p>
         
         <p id="Nar_3.8.10">
            tatastvadīyādayi! nābhirandhrādudañcitaṃ kiñcana divyapadmam /<br />
            nilīnaniśśeṣapadārthamālāsaṅkṣeparūpaṃ mukulāyamānam //
             <span class="ref">Nar_3,8.10</span></p>
         
         <p id="Nar_3.8.11">
            tadetadambhoruhakuḍmalaṃ te kalebarāt toyapathe prarūḍḥam /<br />
            bahirnirītaṃ paritaḥ sphuradbhiḥ svadhāmabhirdhvāntamalaṃ nyakṛntat //
             <span class="ref">Nar_3,8.11</span></p>
         
         <p id="Nar_3.8.12">
            saṃphullapatre nitarāṃ vicitre tasmin bhavadvīryadhṛte saroje /<br />
            sa padmajanmā vidhirāvirāsīt svayaṃprabuddhākhilavedarāśiḥ //
             <span class="ref">Nar_3,8.12</span></p>
         
         <p id="Nar_3.8.13">
            asmin parātman! nanu pādmakalpe tvamitthamutthāpitapadmayoniḥ /<br />
            anantabhumā mama rogarāśiṃ nirundhi vātālayavās! viṣṇo! //
             <span class="ref">Nar_3,8.13</span></p>
         
         <p id="Nar_3.9.1">
            sthitaḥ sa kamalodbhavastava hi nābhipaṅkeruhe<br />
            kutaḥ svididamambudhāvuditamityanālokaayan /<br />
            tadīkṣaṇakutūhalāt pratidiśaṃ vivṛttānanaś<br />
            caturvadanatāmagād vikasadaṣṭadṛṣṭyambujām //
             <span class="ref">Nar_3,9.1</span></p>
         
         <p id="Nar_3.9.2">
            mahārṇavavighūrṇtaṃ kamalameva tat kevalaṃ<br />
            vilokya tadupāśrayaṃ tava tanuṃ tu nālokayan /<br />
            ka eṣa kamalodare mahati nissahāyo hyahaṃ<br />
            kutaḥ svididamambujaṃ samajanīti cintāmagāt //
             <span class="ref">Nar_3,9.2</span></p>
         
         <p id="Nar_3.9.3">
            amuṣya hi saroruhaḥ kimapi kāraṇaṃ sambhaved<br />
            itisma kṛtaniścayaḥ sa khalu nālarandhrādhvanā /<br />
            sayogabalavidyayā samavarūḍhavān prauḍhadhīs<br />
            tvadīyamatimohanaṃ na tu kalebaraṃ dṛṣṭavān //
             <span class="ref">Nar_3,9.3</span></p>
         
         <p id="Nar_3.9.4">
            tataḥ sakalanālikāvivaramārgago mārgayan<br />
            praysya śatavatsaraṃ kimapi naiva sandṛṣṭavān /<br />
            nivṛtya kamalodare sukhaniṣaṇṇa ekāgradhīḥ<br />
            samādhibalamādadhe bhavadanugrahaikāgrahī //
             <span class="ref">Nar_3,9.4</span></p>
         
         <p id="Nar_3.9.5">
            śatena parivatsarairdṛḍhasamādhibandhollasat<br />
            prabodhaviśdīkṛtaḥ sa khalu padminīsambhavaḥ /<br />
            adṛṣṭacaramadbhutaṃ tava hi rūpamantardṛśā<br />
            vyacaṣṭa parituṣṭadhīrbhujagabhogabhāgāśrayam //
             <span class="ref">Nar_3,9.5</span></p>
         
         <p id="Nar_3.9.6">
            kirīṭamakṛṭollasat kaṭakahārakeyūrayug<br />
            maṇisphuritamekhalaṃ suparivītapītāmbaram /<br />
            kalāyakusumaprabhaṃ galatalollasatkaustubhaṃ<br />
            vapustadayi! bhāvaye kamalajanmane darśitam //
             <span class="ref">Nar_3,9.6</span></p>
         
         <p id="Nar_3.9.7">
            śrutiprakaradarśitapracuravaibhava! śrīpate!<br />
            hare! jaya jaya prabho! padamupaiṣi diṣṭyā dṛśoḥ /<br />
            kuruṣva dhiyamāśu me bhuvananirmitau karmaṭhām<br />
            iti druhiṇavarṇitasvaguṇabaṃhimā pāhi mām //
             <span class="ref">Nar_3,9.7</span></p>
         
         <p id="Nar_3.9.8">
            labhasva bhuvanatrayīracanadakṣatāmakṣatāṃ<br />
            gṛhāṇa madanugrahaṃ kuru tapaśca bhūyo vidhe! /<br />
            bhavatvakhilasādhanī mayi ca bhaktiratyutkaṭe-<br />
            tyudīrya giramādadhā muditacetasaṃ vedhasam //
             <span class="ref">Nar_3,9.8</span></p>
         
         <p id="Nar_3.9.9">
            śataṃ kṛtatapāstataḥ sa khalu divyasaṃvatsarā-<br />
            navāpya ca tapobalaṃ matibalaṃ ca pūrvādhikam /<br />
            udīkṣya kila kampitaṃ payasi paṅkajaṃ vāyunā<br />
            bhavatbalavijṛmbhitaḥ pavanapāthasī pītavān //
             <span class="ref">Nar_3,9.9</span></p>
         
         <p id="Nar_3.9.10">
            tavaiva kṛpayā punaḥ sarasijena tenaiva sa<br />
            prakalpya bhuvanatrayīṃ pravavṛte prajānirmitau /<br />
            tathāvidhakṛpābharo gurumarutpurādhīśvara!<br />
            tvamāśu paripāhi māṃ gurudayokṣitairīkṣitaiḥ //
             <span class="ref">Nar_3,9.10</span></p>
         
         <p id="Nar_3.10.1">
            vaikuṇṭḥa! vardhitabalo'tha bhavatprasādā-<br />
            dambhojayonirasṛjat kila jīvadehān /<br />
            sthāsnūni bhūruhamayāni tathā tiraścāṃ<br />
            jātīrmanuṣyanivahānapi devabhedān //
             <span class="ref">Nar_3,10.1</span></p>
         
         <p id="Nar_3.10.2">
            mithyāgrahāsmimatirāgavikopabhītir<br />
            ajñānavṛttimiti pañcavidhāṃ sa sṛṣṭvā /<br />
            uddāmatāmasapadārthavidhānadūnas<br />
            tene tvadīyacaraṇasmaraṇaṃ viśuddhyai //
             <span class="ref">Nar_3,10.2</span></p>
         
         <p id="Nar_3.10.3">
            tāvat sasarja manasā sanakaṃ sanandaṃ<br />
            bhūyaṃ sanātanamuniṃ ca sanatkumāram /<br />
            te sṛṣṭikarmaṇi tu tena niyujyamānās<br />
            tvatpādabhaktirasikā jagṛhurna vāṇīm //
             <span class="ref">Nar_3,10.3</span></p>
         
         <p id="Nar_3.10.4">
            tāvat prakopamuditaṃ pratirundhato'sya<br />
            bhrūmadhyato'jani mṛḍo bhavadekadeśaḥ /<br />
            nāmāni me kuru padāni ca hā viriñcet<br />
            yadau rurod kila tena sa rudranāmā //
             <span class="ref">Nar_3,10.4</span></p>
         
         <p id="Nar_3.10.5">
            ekādaśāhvayatayā ca vibhinnarūpaṃ<br />
            rudraṃ vidhāya dayitā vanitāśca dattvā /<br />
            tāvantyadatta ca padāni bhavatpraṇunnaḥ<br />
            prāha prajāviracanāya ca sadāraṃ tam //
             <span class="ref">Nar_3,10.5</span></p>
         
         <p id="Nar_3.10.6">
            rudrābhisṛṣtabhayadākṛtirudrasaṅgha-<br />
            saṃpūryamāṇābhuvanatrayabhītacetāḥ /<br />
            mā mā prajāḥ sṛja tapaścara maṅgalāyet<br />
            yācaṣṭa taṃ kamalabhūrbhavadīritātmā //
             <span class="ref">Nar_3,10.6</span></p>
         
         <p id="Nar_3.10.7">
            tasyātha sargarasikasya marīciratris<br />
            tatrāṅgirāḥ kratuminiḥ pulahaḥ pulastyaḥ /<br />
            aṅgādajayata bhṛguśca vasiṣṭhadakṣau<br />
            śrīnāradaśca bhagavān bhavadaṅghridāsaḥ //
             <span class="ref">Nar_3,10.7</span></p>
         
         <p id="Nar_3.10.8">
            dharmādikānabhsṛjannatha kardamaṃ ca<br />
            vāṇīṃ vidhāya vidhiraṅgajasaṅkulo'bhūt /<br />
            tvadbodhitaiḥ sanakadakṣamukhaistanūjair<br />
            udbodhitaśca virarāma tamo vimuñcan //
             <span class="ref">Nar_3,10.8</span></p>
         
         <p id="Nar_3.10.9">
            devān purāṇanivahānapi sarvavidyāḥ<br />
            kurvan nijānanagaṇāccaturānano'sau /<br />
            putreṣu teṣu vinidhāya sa sargavṛddhim<br />
            aprāpnuvaṃstava padāmbujamāśrito'bhūt //
             <span class="ref">Nar_3,10.9</span></p>
         
         <p id="Nar_3.10.10">
            jānannupāyamatha dehamajo vibhajya<br />
            strīpuṃsabhāvamabhajanmanutadvadhūbhyām /<br />
            tābhyāṃ ca mānuṣakulāni vivardhayaṃstvaṃ<br />
            govinda! mārutapurādhipa! rundhi rogān //
             <span class="ref">Nar_3,10.10</span></p>
         
         <p id="Nar_3.11.1">
            krameṇa sarge parivardhamāne kadāpi divyāḥ sanakādayaste /<br />
            bhavadvilokāya vikuṇṭhalokaṃ prapedire mārutamandireśa! //
             <span class="ref">Nar_3,11.1</span></p>
         
         <p id="Nar_3.11.2">
            manojñanaiḥ śreyasakānanādyairanekavāpamiṇimandiraiśca /<br />
            anopamaṃ taṃ bhavato niketaṃ munīśvarāḥ prāpuratītakakṣyāḥ //
             <span class="ref">Nar_3,11.2</span></p>
         
         <p id="Nar_3.11.3">
            bhavaddidṛkṣūn bhavanaṃ vivikṣūn dvāḥsthau jayastān vijayo'pyarundhām /<br />
            teṣāṃ ca citte padamāpa kopaḥ sarvaṃ bhavatpreraṇayaiva bhūman //
             <span class="ref">Nar_3,11.3</span></p>
         
         <p id="Nar_3.11.4">
            vaikuṇṭhalokānucitapraceṣtau kaṣṭau yuvāṃ daityagatiṃ bhajetam /<br />
            iti praśaptau bhavadāśrayau tau harismṛtirno'stviti nematustān //
             <span class="ref">Nar_3,11.4</span></p>
         
         <p id="Nar_3.11.5">
            tedetadājñāya bhavānavāptaḥ sahaiva lakṣmyā bahirambujākṣa! /<br />
            khageśvarāṃsārpitacārubāhurānandayaṃstīnabhirāmamūrtyā //
             <span class="ref">Nar_3,11.5</span></p>
         
         <p id="Nar_3.11.6">
            prasādya gīrbhiḥ stuvato munīndrānananyanāthāvatha pārṣadau tau /<br />
            saṃrambhayogena bhavaistribhirmāmupetamityāttakṛpāṃ nyagādīḥ //
             <span class="ref">Nar_3,11.6</span></p>
         
         <p id="Nar_3.11.7">
            tvadīyabhṛtyau kila kāśyapāt tau surārivīrāvuditau ditau dvau /<br />
            sandhyāsamutpādanakaṣṭaceṣtau yamau ca lokasya yamāvivāyau //
             <span class="ref">Nar_3,11.7</span></p>
         
         <p id="Nar_3.11.8">
            hiraṇyapūrvaḥ kaśipuḥ kilaikaḥ puro hiraṇyākṣa iti pratītaḥ /<br />
            ubhau bhavannāthamaśeṣalokaṃ ruṣā nyarundhāṃ nijavāsanāndhau //
             <span class="ref">Nar_3,11.8</span></p>
         
         <p id="Nar_3.11.9">
            tayorhiraṇyākṣamahāsurendro raṇāya dhāvannanavāptavairī /<br />
            bhavatpriyāṃ kṣmāṃ salile nimajjya cacāra garvād vinadan gadāvān //
             <span class="ref">Nar_3,11.9</span></p>
         
         <p id="Nar_3.11.10">
            tato jaleśāt sadṛśaṃ bhavantaṃ niśamya babhrāma gaveṣayaṃstvām /<br />
            bhaktaikadṛśyaḥ sa kṛpānidhe! tvaṃ nirundhi rogān marudālayeśa! //
             <span class="ref">Nar_3,11.10</span></p>
         
         <p id="Nar_3.12.1">
            svāyambhuvo manuratho janasargaśīlo<br />
            dṛṣṭvā mahīmasamaye salile nimaghnām /ṣ<br />
            sraṣṭāramāpa śaraṇaṃ bhavadaṅghrisevā-<br />
            tuṣṭāśayaṃ munijanaiḥ saha satyaloke //
             <span class="ref">Nar_3,12.1</span></p>
         
         <p id="Nar_3.12.2">
            kaṣṭaṃ prajāḥ sṛjati mayyavanī nimagnā<br />
            sthānaṃ sarojabhava! kalpaya tat prajānām /<br />
            ityevameṣa kathito manuni svayambhū-<br />
            rambhoruhākṣa! tava pādayugaṃ vyacintīt //
             <span class="ref">Nar_3,12.2</span></p>
         
         <p id="Nar_3.12.3">
            hā hā vibho! jalamahaṃ nyapibaṃ purastād<br />
            adyāpi majjati mahī kimahaṃ karomi /<br />
            itthaṃ tvadaṅghriyugalaṃ śaraṇaṃ yato'sya<br />
            nāsāpuṭāt samabhavaḥ śiśukolarūpī //
             <span class="ref">Nar_3,12.3</span></p>
         
         <p id="Nar_3.12.4">
            aṅguṣṭḥamātravapurutpatitaḥ purastād<br />
            bhūyo'tha kumbhisadṛśaḥ samajṛmbhathāstvam /<br />
            abhre tathāvidhamudīkṣya bhavantamuccair<br />
            vismeratāṃ vidhiragāt saha sūnubhiḥ svaiḥ //
             <span class="ref">Nar_3,12.4</span></p>
         
         <p id="Nar_3.12.5">
            ko'sāvacintyamahimā kiṭirutthito me<br />
            ghoṇāpuṭāt kimu bhavedajitasya māyā /<br />
            itthaṃ vicintayati dhātariśailamātraḥ<br />
            sadyo bhavan kila jagarjitha ghoraghoram //
             <span class="ref">Nar_3,12.5</span></p>
         
         <p id="Nar_3.12.6">
            taṃ te ninādamupakarṇya janastapaḥsthāḥ<br />
            satyasthitāśca munayo nunuvurbhavantam /<br />
            tatstotraharṣulamanāḥ pariṇadya bhūyas<br />
            toyāśayaṃ vipulamūrtiravātarastvam //
             <span class="ref">Nar_3,12.6</span></p>
         
         <p id="Nar_3.12.7">
            ūrdhvaprasāriparidhūmrāvidhūtaromā<br />
            protkṣiptavāladhiravāṅmukhaghoraghoṇaḥ /<br />
            tūrṇapradīrṇajaladaḥ parighūrṇadakṣṇā<br />
            stot n munīcchiśirayannavateritha tvam //
             <span class="ref">Nar_3,12.7</span></p>
         
         <p id="Nar_3.12.8">
            antarjalaṃ tadanu saṅkulanakracakraṃ<br />
            bhrāmyattimiṅgilakulaṃ kaluṣormimālam /<br />
            āviśya bhīṣaṇaraveṇa rasātalasthā-<br />
            nākampayan vasumatīmagaveṣayastvam //
             <span class="ref">Nar_3,12.8</span></p>
         
         <p id="Nar_3.12.9">
            dṛṣṭvātha daityahatakena rasātalānte<br />
            saṃveśitāṃ jhaṭiti kūṭakiṭirvibho! tvam /<br />
            āpātukānavigaṇayya surārikheṭān<br />
            daṃṣṭrāṅkureṇa vasudhāmadadhāḥ salīlam //
             <span class="ref">Nar_3,12.9</span></p>
         
         <p id="Nar_3.12.10">
            abhyuddharannatha dharāṃ daśanāgralagna-<br />
            mustāṅkurāṅkita ivādhikapīvarātmā /<br />
            uddhātaghorasalilājjaladherudañcan<br />
            ktīḍāvarāhavapurīśvara! pāhi rogāt //
             <span class="ref">Nar_3,12.10</span></p>
         
         <p id="Nar_3.13.1">
            hiraṇyākṣaṃ tāvad varada! bhavadanveṣaṇaparaṃ<br />
            carantaṃ sāṃvarte payasi nijajaṅghāparimite /<br />
            bhavadbhukto gatvā kapaṭapaṭudhīrnāradamuniḥ<br />
            śanairūce nandan danujamapi nindaṃstava balam //
             <span class="ref">Nar_3,13.1</span></p>
         
         <p id="Nar_3.13.2">
            sa māyāvī viṣṇurharati bhavadīyaṃ vasumatīṃ<br />
            prabho! kaṣṭaṃ kaṣṭaṃ kimidamiti tenābhigaditaḥ /<br />
            nadan kvāsau kvāsāviti sa muninā darśitaptho<br />
            bhavantaṃ saṃprāpad dharaṇidharamudyantamudakāt //
             <span class="ref">Nar_3,13.2</span></p>
         
         <p id="Nar_3.13.3">
            aho āraṇyo'yaṃ mṛga iti hasantaṃ bahutarair<br />
            duruktairvidhyantaṃ ditisutamavajñāya bhagavan! /<br />
            mahīṃ dṛṣṭvā daṃṣṭrāśirasi cakitāṃ svena mahasā<br />
            payodhāvādhāya prasabhamudayuṅkthā mṛdhavidhau //
             <span class="ref">Nar_3,13.3</span></p>
         
         <p id="Nar_3.13.4">
            gadāpāṇau daitye tvamapi hi gṛhītonnatagado<br />
            niyuddhena krīḍan ghaṭaghaṭaravodghuṣṭaviyatā /<br />
            raṇālokaitsukyānmilati surasaṅghe drutamamuṃ<br />
            nirundhyāḥ sandhyātaḥ prathamamiti dhātrā jagadiṣe //
             <span class="ref">Nar_3,13.4</span></p>
         
         <p id="Nar_3.13.5">
            gadonmarde tasmiṃstava khalu gadāyāṃ ditibhuvo<br />
            gadāghātād bhūmau jhaṭiti patitāyāmahaha bhoḥ! /<br />
            mṛdusmerāsyastvaṃ danujakulanirmūlanacaṇaṃ<br />
            mahācakraṃ smṛtvā karabhuvi dadhāno ruruciṣe //
             <span class="ref">Nar_3,13.5</span></p>
         
         <p id="Nar_3.13.6">
            tataḥ śūlaṃ kālapratimaruṣi daitye visṛjati<br />
            tvayicchindatyenat karakalitacakrapraharaṇāt /<br />
            samāruṣṭo muṣṭyā sa khalu vitudaṃstvāṃ samatamod<br />
            galanmāye māyāstvayi kila jaganmohanakarīḥ //
             <span class="ref">Nar_3,13.6</span></p>
         
         <p id="Nar_3.13.7">
            bhavaccakrajyotiṣkaṇalavanipātena vidhute<br />
            tato māyācakre vitataghanaroṣāndhamanasam /<br />
            gariṣṭhābhirmuṣṭiprahṛtibhirabhighnantamasuraṃ<br />
            karāgreṇa svena śravaṇapadamūle niravadhīḥ //
             <span class="ref">Nar_3,13.7</span></p>
         
         <p id="Nar_3.13.8">
            mahākāyaḥ so'yaṃ tava karasarojapramathito<br />
            galadrakto vaktrādapatadṛṣibhiḥ ślāghitahatiḥ /<br />
            tadā tvāmudāmapramadabharavidyotihṛdayā<br />
            munīndrāḥ sāndrābhiḥ stutibhiranuvannadhvaratanam //
             <span class="ref">Nar_3,13.8</span></p>
         
         <p id="Nar_3.13.9">
            tvaci cchando romasvapi kuśagaṇaścakṣuṣi ghṛtaṃ<br />
            caturhotāro'ṅghrau srugapi vadane codara iḍā /<br />
            grahā jihvāyāṃ te parapuruṣa! karṇe ca camasā<br />
            vibho! somo vīryaṃ varada! galadeśe'pyupasandaḥ //
             <span class="ref">Nar_3,13.9</span></p>
         
         <p id="Nar_3.13.10">
            munīndrairityādistavanamukharairmoditamanā<br />
            mahīyasyā mūrtyā vimalatarakīrtyā ca vilasan /<br />
            svadhiṣṇyaṃ saṃprāptaḥ sukharasavihārī madhuripo!<br />
            nirundhyā rogaṃ me sakalamapi vātālayapate! //
             <span class="ref">Nar_3,13.10</span></p>
         
         <p id="Nar_3.14.1">
            samanusmṛtatāvakāṅghriyugmaḥ sa manuḥ paṅkajasambhavāṅgajanmā /<br />
            nijamantaramantarāyahīnaṃ caritaṃ te kathayan sukhaṃ nināya //
             <span class="ref">Nar_3,14.1</span></p>
         
         <p id="Nar_3.14.2">
            samaye khalu tatra kardamākhyo druhiṇacchāyabhavastadīyavācā /<br />
            ghṛtasargaraso nisargaramyaṃ bhagavaṃstvāmayutaṃ samāḥ siṣeve //
             <span class="ref">Nar_3,14.2</span></p>
         
         <p id="Nar_3.14.3">
            garuḍopari kālameghakamraṃ vilasatkelisarojapāṇipadmam /<br />
            hasitollasitānanaṃ vibho! tvaṃ vapurāviṣkuruṣe sma kardamāya //
             <span class="ref">Nar_3,14.3</span></p>
         
         <p id="Nar_3.14.4">
            stuvate pulakāvṛtāya tasmai manuputrīṃ dayitāṃ navāpi putrīḥ /<br />
            kapilaṃ ca sutaṃ svameva paścāt svagatiṃ cāpyanugṛhya nirgato'bhūḥ //
             <span class="ref">Nar_3,14.4</span></p>
         
         <p id="Nar_3.14.5">
            sa manuḥ śatarūpayā mahiṣyā guṇavatyā sutayā ca devahūtyā /<br />
            bhavadīritanāradopadiṣṭaḥ samagāt kardamamāgatipratīkṣam //
             <span class="ref">Nar_3,14.5</span></p>
         
         <p id="Nar_3.14.6">
            manunopahṛtāṃ ca devahūtiṃ taruṇīratnamavāpya kardamo'sau /<br />
            bhavadarcananirvṛto'pi tasyāṃ dṛḍhaśuśrūṣaṇayā dadhau prasādam //
             <span class="ref">Nar_3,14.6</span></p>
         
         <p id="Nar_3.14.7">
            sapunastvadupāsanaprabhāvād dayitākāmakṛte kṛte vimāne /<br />
            vanitākulasaṅkule navātmā vyaharad devapatheṣu devahūtyā //
             <span class="ref">Nar_3,14.7</span></p>
         
         <p id="Nar_3.14.8">
            śatavarṣamatha vyatītya so'yaṃ nava kanyāḥ samavāpya dhanyarūpāḥ /<br />
            vanayānasamudyato'pi kāntāhitakṛt tvajjananotsuko nyavātsīt //
             <span class="ref">Nar_3,14.8</span></p>
         
         <p id="Nar_3.14.9">
            nijabhartṛgirā bhavanniṣevāniratāyāmatha deva! devahūtyām /<br />
            kapilastvamajāyathā janānāṃ prathayiṣyan paramātmatattvavidyām //
             <span class="ref">Nar_3,14.9</span></p>
         
         <p id="Nar_3.14.10">
            vanameyuṣi kardame prasanne matasarvasvamupādiśañjananyai /<br />
            kapilātmaka! vāyumadireś! tvaritaṃ tvaṃ paripāhi māṃ gadaughāt //
             <span class="ref">Nar_3,14.10</span></p>
         
         <p id="Nar_3.15.1">
            matiriha guṇasaktā bandhakṛt teṣvasaktā<br />
            tvamṛtakṛduparundhe bhaktiyogastu saktim /<br />
            mahadanugamalabhyā bhaktirevātra sādhyā<br />
            kapilatanuriti tvaṃ devahūtyai nyagādīḥ //
             <span class="ref">Nar_3,15.1</span></p>
         
         <p id="Nar_3.15.2">
            prakṛtimahadahaṅkārāśca mātrāśca bhūtānyapi<br />
            hṛdapi daśākṣī pūruṣaḥ pañcaviṃśaḥ /<br />
            iti viditavibhāgo mucyate'sau prakṛtyāṃ<br />
            kapilatanuriti tvaṃ devahūtyai nyagādīḥ //
             <span class="ref">Nar_3,15.2</span></p>
         
         <p id="Nar_3.15.3">
            prakṛtigataguṇaughairnājyate pūruṣo'yaṃ<br />
            yadi tu sajati tasyāṃ tadguṇāstaṃ bhajeran /<br />
            madanubhajanatattvālocanaiḥ sāpyapeyāt<br />
            kapilatanuriti tvaṃ devahūtyai nyagādīḥ //
             <span class="ref">Nar_3,15.3</span></p>
         
         <p id="Nar_3.15.4">
            vimalamatirupāttairāsanādyairmadaṅgaṃ<br />
            guruḍasamadhirūḍhaṃ divyabhūṣāyudhāṅkam /<br />
            rucitulitatamālaṃ śīlayetānuvelaṃ<br />
            kapilatanuriti tvaṃ devahūtyai nyagādīḥ //
             <span class="ref">Nar_3,15.4</span></p>
         
         <p id="Nar_3.15.5">
            mama guṇaguṇalīlākarṇanaiḥ kīrtinādyair<br />
            mayi surasaridoghaprakhyacittānuvṛttiḥ /<br />
            bhavati paramabhaktiḥ sā hi mṛtyorvijetrī<br />
            kapilatanuriti tvaṃ devahūtyai nyagādīḥ //
             <span class="ref">Nar_3,15.5</span></p>
         
         <p id="Nar_3.15.6">
            ahaha bahulahiṃsāsañcitārthaiḥ kuḍumbaṃ<br />
            pratidinamanupuṣṇan strījito bālalālī /<br />
            viśati hi gṛhasakto yātanāṃ mayyabhaktaḥ<br />
            kapilatanuriti tvaṃ devahūtyai nyagādīḥ //
             <span class="ref">Nar_3,15.6</span></p>
         
         <p id="Nar_3.15.7">
            yuvatijaṭharakhinno jātabodho'pyakāṇḍe<br />
            prasavagalitabodhaḥ pīḍayollaṅghya bālyam /<br />
            punarapi bata muhyatyeva tāruṇyakāle<br />
            kapilatanuriti tvaṃ devahūtyai nyagādīḥ //
             <span class="ref">Nar_3,15.7</span></p>
         
         <p id="Nar_3.15.8">
            pitṛsuragaṇayājī dhārmiko yo gṛhasthaḥ<br />
            sa ca nipatati kāle dakṣiṇādhvopagāmī /<br />
            mayi nihitamakāṃ karma tūdakpathārthaṃ<br />
            kapilatanuriti tvaṃ devahūtyai nyagādīḥ //
             <span class="ref">Nar_3,15.8</span></p>
         
         <p id="Nar_3.15.9">
            iti suviditavedyāṃ deva! he devahūtiṃ<br />
            kṛtanutimanugṛhya tvaṃ gato yogisaṅghaiḥ /<br />
            vimalamatirathāsau bhaktiyogena muktā<br />
            tvamapi janahitīrthaṃ vartase prāgudīcyām //
             <span class="ref">Nar_3,15.9</span></p>
         
         <p id="Nar_3.15.10">
            parama! kimu bahūktyā tvatpadāmbhojabhaktiṃ<br />
            sakalabhayavinetrīṃ sarvakāmopanetrīm /<br />
            vadasi khalu dṛḍhaṃ tvaṃ tvad vidhūyāmayān me<br />
            gurupavanapureś! tvayyupādhatsva bhaktim //
             <span class="ref">Nar_3,15.10</span></p>
         
         
         <p id="Nar_4.16.1">
            daśo viriñcatanayo'tha manostanūjāṃ<br />
            labdhvā prasūtimiha ṣoḍaśa cāpa kanyāḥ /<br />
            dharme trayodaśa dadau piṛṣu svadhāṃ ca<br />
            svāhāṃ havirbhuji satīṃ giriśe tvadaṃśe //
             <span class="ref">Nar_4,16.1</span></p>
         
         <p id="Nar_4.16.2">
            mūrtirhi dharmagṛhiṇī suṣuve bhavantaṃ<br />
            nārāyaṇaṃ narasakhaṃ mahitānubhāvam /<br />
            yajjanmani pramuditāḥ kṛtaturyaghoṣāḥ<br />
            puṣpotkarān pravavṛṣurnunuvuḥ suraughāḥ //
             <span class="ref">Nar_4,16.2</span></p>
         
         <p id="Nar_4.16.3">
            daityaṃ sahasrakavacaṃ kavacaiḥ parītaṃ<br />
            sāhasravatsaratapassamarābhilavyaiḥ /<br />
            paryāyanīrmitatapassamarau bhavantau<br />
            śiṣṭaikakaṅkaṭamamuṃ nyahatāṃ salalim //
             <span class="ref">Nar_4,16.3</span></p>
         
         <p id="Nar_4.16.4">
            anvācarannupadiśannapi mokṣadharmaṃ<br />
            tvaṃ bhrātṛmān badarikāśramamadhyavātsīḥ /<br />
            śakro'tha te śamatapobalanissahātmā<br />
            divyāṅganāparivṛtaṃ prajighāya māram //
             <span class="ref">Nar_4,16.4</span></p>
         
         <p id="Nar_4.16.5">
            kāmo vasantamalayānilabandhuśālī<br />
            kāntākaṭākṣaviśikhairvikasadvilāsaiḥ /<br />
            vidhyanmuhurmuhurakampamudīkṣya ca tvāṃ<br />
            bhītastvāyātha jagade mṛduhāsabhājā //
             <span class="ref">Nar_4,16.5</span></p>
         
         <p id="Nar_4.16.6">
            bhītyālamaṅgajavasantasurāṅganā! vo<br />
            manmānasaṃ tviha juṣudhvamiti bruvāṇaḥ /<br />
            tvaṃ vismayena paritaḥ stuvatāmathaiṣāṃ<br />
            pradarśayaḥ svaparicārakakātarākṣīḥ //
             <span class="ref">Nar_4,16.6</span></p>
         
         <p id="Nar_4.16.7">
            sammohanāya militā madanādayste<br />
            tvaddāsikāparimalaiḥ kila mohamāpuḥ /<br />
            dattāṃ tvayā ca jagṛhustrapayaiva sarva-<br />
            svarvāsigarvaśamanīṃ punarurvaśīṃ tām //
             <span class="ref">Nar_4,16.7</span></p>
         
         <p id="Nar_4.16.8">
            dṛṣṭvorvaśīṃ tvaṃ kathāṃ ca niśamya śakraḥ<br />
            paryākulo'jāni bhavanmahimāvamarśāt /<br />
            evaṃ praśāntaramaṇīyataro'vatāras<br />
            tvatto'dhiko varada! kṛṣṇatanustvameva //
             <span class="ref">Nar_4,16.8</span></p>
         
         <p id="Nar_4.16.9">
            dakṣastu dhāturatilālanayā rajondho<br />
            nātyādṛtastvayi ca kaṣṭamaśāntirāsīt /<br />
            yena vyanrundha sa bhavattanumeva śarvaṃ<br />
            yajño ca vairapiśune svasutāṃ vyamānīt //
             <span class="ref">Nar_4,16.9</span></p>
         
         <p id="Nar_4.16.10">
            kruddheśamarditamakhaḥ sa tu kṛttaśīrṣo<br />
            devaprasāditaharādatha labdhajīvaḥ /<br />
            tvat pūritakratuvaraḥ punarāpa śāntiṃ<br />
            sa tvaṃ praśāntikara! pāhi marutpureś! //
             <span class="ref">Nar_4,16.10</span></p>
         
         <p id="Nar_4.17.1">
            uttānapādanṛpatermanunandanasya<br />
            jāyā babhūva surucirnitarāmabhīṣṭā /<br />
            anyā sunītiriti bhartunarāddatā sā<br />
            tvāmeva nityamagatiḥ śaraṇaṃ gatābhūt //
             <span class="ref">Nar_4,17.1</span></p>
         
         <p id="Nar_4.17.2">
            aṅke pituḥ suruciputrakamutramaṃ taṃ<br />
            dṛṣṭvā dhruvaḥ kila sunītisuto'dhirokṣyan /<br />
            ācikṣipe kila śiśuḥ sutarāṃ surucyā<br />
            dussantyajā khalu bhavadvimukhairasūyā //
             <span class="ref">Nar_4,17.2</span></p>
         
         <p id="Nar_4.17.3">
            tvanmohite pitari paśyati dāravaśye<br />
            dūraṃ duruktinihataḥ sa gato nijāmbām /<br />
            sāpi svakarmagatisantaraṇāya puṃsāṃ<br />
            tvatpādameva śaraṇaṃ śiśave śaśaṃsa //
             <span class="ref">Nar_4,17.3</span></p>
         
         <p id="Nar_4.17.4">
            ākarṇya so'pi bhavadarcaniścitātmā<br />
            mānī niretya nagarāt kila pañcavarṣaḥ /<br />
            sandṛṣṭanāradaniveditamantramārgas<br />
            tvāmārarādha tapasā madhukānanānte //
             <span class="ref">Nar_4,17.4</span></p>
         
         <p id="Nar_4.17.5">
            tāte viṣaṇṇahṛdaye nagarīṃ gatena<br />
            śrīnāradena parisāntvitacittavṛttau /<br />
            bālastvadarpitamanāḥ kramavardhitena<br />
            ninye kaṭhoratapasā kila pañca māsān //
             <span class="ref">Nar_4,17.5</span></p>
         
         <p id="Nar_4.17.6">
            tāvat tapobalanirucchvasite digante<br />
            devārthitastvamudayatkaruṇārdracetāḥ /<br />
            tvadrūpacidrasanilīnamateḥ purastā-<br />
            dāvirbabhūvitha vibho! garuḍādhirūḍhaḥ //
             <span class="ref">Nar_4,17.6</span></p>
         
         <p id="Nar_4.17.7">
            tvaddarśanapramadabhārataraṅgitaṃ taṃ<br />
            dṛgbhyāṃ nimagnamiva rūparasāyane te /<br />
            tuṣṭūṣamāṇamavagamya kapoladeśe<br />
            saṃspṛṣṭavānasi dareṇa tathādareṇa //
             <span class="ref">Nar_4,17.7</span></p>
         
         <p id="Nar_4.17.8">
            tāvad vibodhavimalaṃ praṇuvantameṇa-<br />
            mābhāṣathāstvamavagamya tadīyabhāvam /<br />
            rājyaṃ ciraṃ samanubhūya bhajasva bhūyaḥ<br />
            sarvottaraṃ dhruva! padaṃ vinivṛttihīnam //
             <span class="ref">Nar_4,17.8</span></p>
         
         <p id="Nar_4.17.9">
            ityūcuṣi tvayi gate nṛpanandano'sā-<br />
            vānanditākhilajano nagarīmupetaḥ /<br />
            reme ciraṃ bhavadanugrahapūrṇakāmas<br />
            tāte gate ca vanamādṛtarājyabhāraḥ //
             <span class="ref">Nar_4,17.9</span></p>
         
         <p id="Nar_4.17.10">
            yakṣeṇa deva! nihate punaruttame'smin<br />
            yakṣaiḥ sa yuddhanirato virato manūkyā /<br />
            śāntyā prasannahṛdayād dhanadādupetāt<br />
            tvadbhaktimeva sudṛḍhāmavṛṇonmahātmā //
             <span class="ref">Nar_4,17.10</span></p>
         
         <p id="Nar_4.17.11">
            ante bhavatpuruṣanītavimānayāto<br />
            mātrā samaṃ dhruvapade mudito'yamāste /<br />
            evaṃ svabhṛtyajanapālanaloladhīstvaṃ<br />
            vātālayādhipa! nirundhi mamāmayaughān //
             <span class="ref">Nar_4,17.11</span></p>
         
         <p id="Nar_4.18.1">
            jātasya dhruvakula eva tuṅgakīrte-<br />
            raṅgasya vyajani sutaḥ sa venanāmā /<br />
            yaddoṣavyathitamatiḥ sa rājavarya-<br />
            stvatpāde vihitamanā vanaṃ gato'bhūt //
             <span class="ref">Nar_4,18.1</span></p>
         
         <p id="Nar_4.18.2">
            pāpo'pi kṣititalapālanāya venaḥ<br />
            paurādyairupanihitaḥ kaṭhiravīryaḥ /<br />
            sarvebhyo nijabalameva sampraśaṃsan<br />
            bhūcakre tava yajanānyayaṃ nyarautsīt //
             <span class="ref">Nar_4,18.2</span></p>
         
         <p id="Nar_4.18.3">
            samprāpte hitakathanāya tāpasaudhe<br />
            matto'nyo bhavanapatirna kaścaneti /<br />
            tvannindāvacanaparo munīśvaraistaiḥ<br />
            śāpāgnau śalabhadaśāmanāyi venaḥ //
             <span class="ref">Nar_4,18.3</span></p>
         
         <p id="Nar_4.18.4">
            tannāśāt khalajanabhīrukairmunīndrai-<br />
            stanmātrā ciraparirakṣite tadaṅge /<br />
            tyaktāghe parimathitādathorudaṇḍād<br />
            dordaṇḍe parimathite tvamāvirāsīḥ //
             <span class="ref">Nar_4,18.4</span></p>
         
         <p id="Nar_4.18.5">
            vikhyātaḥ pṛthuriti tāpasopadiṣṭaiḥ<br />
            sūtādyaiḥ pariṇutabhāvibhūrivīryaḥ /<br />
            venārtyā kabalitasampadaṃ dharitrī-<br />
            mākrāntāṃ nijadhanuṣā samāmakārṣī //
             <span class="ref">Nar_4,18.5</span></p>
         
         <p id="Nar_4.18.6">
            bhūyastāṃ nijakulamukhyavatsayuktair<br />
            devādyaiḥ samucitacārubhājanesu /<br />
            annādīnyabhilaṣitāni yāni tāni<br />
            svacchandaṃ surabhitanūmadūduhastvam //
             <span class="ref">Nar_4,18.6</span></p>
         
         <p id="Nar_4.18.7">
            ātmānaṃ yahati sakhaistvayi tridhāma-<br />
            nnārabdhe śatatamavājimedhayāge /<br />
            spardhāluḥ śatamakha etya nīcaveṣo<br />
            hṛtvāśvaṃ tava tanayāt parājito'bhūt //
             <span class="ref">Nar_4,18.7</span></p>
         
         <p id="Nar_4.18.8">
            devendraṃ muhuriti vājinaṃ harantaṃ<br />
            vahnau taṃ munavaramaṇḍale juhūṣau /<br />
            rundhāne kamalabhave kratoḥ samāptau<br />
            sākṣāt tvaṃ madhuripumaikṣathāḥ svayaṃ svam //
             <span class="ref">Nar_4,18.8</span></p>
         
         <p id="Nar_4.18.9">
            taddataṃ varamupalabhya bhaktimekāṃ<br />
            gaṅgānte vihitapadaḥ kadāpi deva! /<br />
            satrasthaṃ muninivahaṃ hitāni śaṃsa-<br />
            nnaikṣiṣṭhāḥ sanakamukhān munīn purastāt //
             <span class="ref">Nar_4,18.9</span></p>
         
         <p id="Nar_4.18.10">
            vijñānaṃ sanakamukhoditaṃ dadhānaḥ<br />
            svātmānaṃ svayamagamo vanāntasevī /<br />
            tattādṛkpṛthuvapurīśa! satvaraṃ me<br />
            rogaughaṃ praśamaya vātagehavāsin! //
             <span class="ref">Nar_4,18.10</span></p>
         
         <p id="Nar_4.19.1">
            pṛthostu naptā pṛthudharmakarmaṭhaḥ prācīnabarhiryuvatau śatadrutau /<br />
            pracetaso nāma sucetasaḥ sutānajījanat tvatkaruṇāṅkurāniva //
             <span class="ref">Nar_4,19.1</span></p>
         
         <p id="Nar_4.19.2">
            pituḥ sisṛkṣāniratasya śāsanād bhavattapasyāniratā daśāpi te /<br />
            payonidhiṃ paścimametya tattaṭe sarovaraṃ sandadṛśurmanoharam //
             <span class="ref">Nar_4,19.2</span></p>
         
         <p id="Nar_4.19.3">
            tadā bhavattīrthamidaṃ samāgato bhavo bhavatsevakadarśanādṛtaḥ /<br />
            prakāśamāsādya puraḥ pracetasāmupādiśad bhaktatamastava stavam //
             <span class="ref">Nar_4,19.3</span></p>
         
         <p id="Nar_4.19.4">
            stavaṃ japantastamamī jalāntare bhavantamāseviṣatāyutaṃ samāḥ /<br />
            bhavatsukhāsvādarasādamīṣviyān babhūva kalo dhruvavanna śīghratā //
             <span class="ref">Nar_4,19.4</span></p>
         
         <p id="Nar_4.19.5">
            tapobhireṣāmatimātravardhibhiḥ sa yajñahiṃsānirato'pi pāvitaḥ /<br />
            pitāpi teṣām gṛhayātanāradapradarśitātmā bhavadātmatāṃ yayau //
             <span class="ref">Nar_4,19.5</span></p>
         
         <p id="Nar_4.19.6">
            kṛpābalenaiva tatḥ pracetasāṃ prakāśamāgāḥ patagendravāhanaḥ /<br />
            virājicakrādivarāyudhāṃśubhirbhujābhiraṣṭābhirudañcitadyutiḥ //
             <span class="ref">Nar_4,19.6</span></p>
         
         <p id="Nar_4.19.7">
            pracetasāṃ tāvadayācatāmapi tvameva kāruṇyabharād vārānadāḥ /<br />
            bhavadvicintāpi śivāyadehināṃ bhavatvasau rudranutiśca kāmadā //
             <span class="ref">Nar_4,19.7</span></p>
         
         <p id="Nar_4.19.8">
            avāpya kāntāṃ tanayāṃ mahīruhāṃ tayā ramadhvaṃ daśalakṣavatsarīm /<br />
            suto'stu dakṣo nanu tatkṣaṇācca māṃ prayāsyatheti nyagado mudaiva tān //
             <span class="ref">Nar_4,19.8</span></p>
         
         <p id="Nar_4.19.9">
            tataśca te bhūtalarodhinastarūn krūdhā dahanto druhiṇena vāritāḥ /<br />
            drumaiśca dattāṃ tanayāmavāpya tāṃ tvaduktakālaṃ sukhino'bhiremire //
             <span class="ref">Nar_4,19.9</span></p>
         
         <p id="Nar_4.19.10">
            avāpya dakṣaṃ ca sutaṃ kṛtādhvarāḥ pracetaso nāradalabdhayā dhiyā /<br />
            avāpurānandapadaṃ tathāvidhustvamīśa! vātālayanātha! pāhi mām //
             <span class="ref">Nar_4,19.10</span></p>
         
         
         <p id="Nar_5.20.1">
            priyavratasya priyaputrabhūtādāgnīdhrarājādudito hi nābhiḥ /<br />
            tvāṃ dṛṣṭavāniṣṭadamiṣṭamadhye tavaiva tuṣṭyai kṛtayajñakarmā //
             <span class="ref">Nar_5,20.1</span></p>
         
         <p id="Nar_5.20.2">
            abhiṣṭutastatra munīśvaraistvaṃ rājñā svatulyaṃ sutamarthyamānaḥ /<br />
            svayaṃ janiṣye'hamiti bruvāṇastirodadhā barhiṣi viśvamūrte! //
             <span class="ref">Nar_5,20.2</span></p>
         
         <p id="Nar_5.20.3">
            nābhipriyāyāmatha merudevyāṃ tvamaṃśato'bhūrṛṣabhābhidhānaḥ /<br />
            alokasāmānyaguṇaprabhāvaprabhāvitāśeṣajanapramodaḥ //
             <span class="ref">Nar_5,20.3</span></p>
         
         <p id="Nar_5.20.4">
            tvayi trilokībhṛti rājybhāraṃ nidhāya nābhiḥ saha merudevyā /<br />
            tapovanaṃ prāpya bhavanniṣevī gataḥ kilānandapadaṃ padaṃ te //
             <span class="ref">Nar_5,20.4</span></p>
         
         <p id="Nar_5.20.5">
            indrastvadutkarṣakṛtādamarṣād vavarṣa nāsminnajanābhavarṣe /<br />
            yadā tadā tvaṃ nijayogaśaktyā svavarṣamenad vyadadhāḥ suvarṣam //
             <span class="ref">Nar_5,20.5</span></p>
         
         <p id="Nar_5.20.6">
            jitendradattāṃ kamanīṃ jayantīmathodvahannātmaratāśayo'pi /<br />
            ajījanat tatra śataṃ tanūjān yeṣāṃ kṣitīṣo bharato'grajanmā //
             <span class="ref">Nar_5,20.6</span></p>
         
         <p id="Nar_5.20.7">
            navābhavan yogivarā navānye tvapālayan bhāratavarṣakhaṇḍān /<br />
            saikā tvaśītistava śeṣaputrāstapobalād bhūsurabhūyamīyuḥ //
             <span class="ref">Nar_5,20.7</span></p>
         
         <p id="Nar_5.20.8">
            uktvā sutebhyo'tha munīndramadhye viraktibhaktyanvitamuktimārgam /<br />
            svayaṃ gataḥ pāramahaṃsyavṛttimadhā jaḍonmattapiśācacaryām //
             <span class="ref">Nar_5,20.8</span></p>
         
         <p id="Nar_5.20.9">
            parātmabhūto'pi paropadeśaṃ kurvan bhavan sarvanirasyamānaḥ /<br />
            vikārahīno vicacāra kṛtsnāṃ mahīmahīnātmarasābhilīnaḥ //
             <span class="ref">Nar_5,20.9</span></p>
         
         <p id="Nar_5.20.10">
            śayuvrataṃ gomṛgakākacaryāṃ ciraṃ carannāpya paraṃ svarūpam /<br />
            davāhṛtāṅgaḥ kuṭakācale tvaṃ tāpān mamāpākuru vātanātha! //
             <span class="ref">Nar_5,20.10</span></p>
         
         <p id="Nar_5.21.1">
            madhyodbhavao bhuva ilāvṛtanāmri varṣe<br />
            gaurīpradhānavanitājanamātrabhāji /<br />
            śarveṇa mantranutibhiḥ sumupāsyamānaṃ<br />
            saṅkarṣaṇātmakamadhīśvara! samśraye tvām //
             <span class="ref">Nar_5,21.1</span></p>
         
         <p id="Nar_5.21.2">
            bhadrāśvanāmaka ilāvṛtapūrvavarṣe<br />
            bhadraśravobhirṛṣibhiḥ pariṇūyamānam /<br />
            kalpāntagūḍhanigamoddharaṇapravīṇaṃ<br />
            dhyāyāmi deva! hayaśīrṣatanuṃ bhavantam //
             <span class="ref">Nar_5,21.2</span></p>
         
         <p id="Nar_5.21.3">
            dhyāyāmi dakṣiṇagate harivarṣavarṣe<br />
            prāhlādamukhyapuruṣaiḥ pariṣevyamāṇam /<br />
            uttuṅgaśāntadhavalākṛtimekaśuddha-<br />
            jñānapradaṃ narahariṃ bhagavan! bhavantam //
             <span class="ref">Nar_5,21.3</span></p>
         
         <p id="Nar_5.21.4">
            varṣe pratīci lalitātmani ketumāle<br />
            līlāviśeṣalalitasmitaśobhanāṅgam /<br />
            lakṣmyā prajāpatisutaiśca niṣevyamāṇaṃ<br />
            tasyāḥ priyāya dhṛtakāmatanuṃ bhaje tvām //
             <span class="ref">Nar_5,21.4</span></p>
         
         <p id="Nar_5.21.5">
            ramye'pyudīci khalu ramyakanāmri varṣe<br />
            tadvarṣanāthamanuvarysaparyamāṇam /<br />
            bhaktaikavatsalamamatsarahṛtsu bhāntaṃ<br />
            matsyākṛtiṃ bhuvananātha! bhaje bhavantam //
             <span class="ref">Nar_5,21.5</span></p>
         
         <p id="Nar_5.21.6">
            varṣaṃ hiraṇmayasamāhvayamauttarāha-<br />
            māsīnamadridhṛtikarmaṭhakāmaṭhāṅgam /<br />
            saṃsevate pitṛgaṇapravaro'ryamāyaṃ<br />
            taṃ tvāṃ bhajāmi bhagavan! paracinmayātman! //
             <span class="ref">Nar_5,21.6</span></p>
         
         <p id="Nar_5.21.7">
            kiñcottareṣu kuruṣu priyayā dharaṇyā<br />
            saṃsevito mahitamantranutiprabhedaiḥ /<br />
            daṃṣṭrāgraghṛṣṭaghanapṛṣṭhagariṣṭhavarṣmā<br />
            tvaṃ pāhi vijñanutayajñavarāhamūrte! //
             <span class="ref">Nar_5,21.7</span></p>
         
         <p id="Nar_5.21.8">
            yāmyāṃ diśaṃ bhajati kimpuruṣākhyavarṣe<br />
            saṃsevito hanumatā dṛḍhabhaktibhājā /<br />
            sītābhirāmaparamādbhutarūpaśālī<br />
            rāmātmakaḥ parilasan paripāhi viṣṇo! //
             <span class="ref">Nar_5,21.8</span></p>
         
         <p id="Nar_5.21.9">
            śrīnāradena saha bhāratakhaṇḍamukhyais<br />
            tvaṃ sāṅkhyayoganutibhiḥ samupāsyamānaḥ /<br />
            ākalpakālamiha sādhujanābhiraksī<br />
            nārāyaṇo narasakhaḥ paripāhi bhūman! //
             <span class="ref">Nar_5,21.9</span></p>
         
         <p id="Nar_5.21.10">
            plākṣe'rkarūpamayi śālmala indurūpaṃ<br />
            dvīye bhajanti kuśanāmani vahnirūpam /<br />
            krauñce'mburūpamatha vāyumayaṃ ca śāke<br />
            tvāṃ brahmarūpamayi puṣkaranāmri lokāḥ //
             <span class="ref">Nar_5,21.10</span></p>
         
         <p id="Nar_5.21.11">
            sarvairdhruvīdibhiruḍuprakarairgrahaiśca<br />
            pucchādikeṣvavayaveṣvabhikalpyamānaiḥ /<br />
            tvaṃ śiṃśumāravapuṣā mahatāmupāsyaḥ<br />
            sandhyāsu rundhi narakaṃ mama sindhuśāyain! //
             <span class="ref">Nar_5,21.11</span></p>
         
         <p id="Nar_5.21.12">
            pātālamūlabhuvi śeṣatanuṃ bhavantaṃ<br />
            lolaikakuṇḍalavirājisahasraśīrṣam /<br />
            nīlāmbaraṃ dhṛtahalaṃ bhujagāṅganābhir-<br />
            juṣṭaṃ bhaje hara gadān gurugehanātha! //
             <span class="ref">Nar_5,21.12</span></p>
         
         
         <p id="Nar_6.22.1">
            ajāmilo nāma mahīsuraḥ purā caran vibho! dharmapathān gṛhāśramī /<br />
            gurorgirā kānanametya dṛṣṭavān sughṛṣṭaśīlāṃ kulaṭāṃ madākulām //
             <span class="ref">Nar_6,22.1</span></p>
         
         <p id="Nar_6.22.2">
            svataḥ praśānto'pi tadāhṛtāśayaḥ svadharmamutsṛja tayā samāraman /<br />
            adharmakārī daśamī bhavan punardadhau bhavannāmayute sute ratim //
             <span class="ref">Nar_6,22.2</span></p>
         
         <p id="Nar_6.22.3">
            sa mṛtyukāle yamarājakiṅgarān bhayaṅkarāmstrīnabhilakṣayan bhiyā /<br />
            purā manāk tvatsmṛtivāsanābalājjuhāva nārāyaṇanāmakaṃ sutam //
             <span class="ref">Nar_6,22.3</span></p>
         
         <p id="Nar_6.22.4">
            durāśayasyāpi tadātvanirgatatvadīyanāmākṣaramātravaibhavāt /<br />
            puro'bhipeturbhavadīyapārṣadāścaturbhujāḥ pītapaṭā manoharāḥ //
             <span class="ref">Nar_6,22.4</span></p>
         
         <p id="Nar_6.22.5">
            amuṃ ca sampāśya vikarṣato bhaṭān vimuñcatetyārurudhurbalādamī /<br />
            nivāritāste ca bhavajjanaistadā tadīyapāpaṃ nikhilaṃ nyavedayan //
             <span class="ref">Nar_6,22.5</span></p>
         
         <p id="Nar_6.22.6">
            bhavantu pāpāni kathaṃ tu niṣkṛte kṛte'pi bho daṇḍanamasti paṇḍitāḥ! /<br />
            na niṣkṛtiḥ kiīṃ viditā bhavādṛśāmiti prabho! tvatpuruṣā babhāṣire //
             <span class="ref">Nar_6,22.6</span></p>
         
         <p id="Nar_6.22.7">
            śrutismṛtibhyāṃ vihitā vratādayaḥ punanti pāpaṃ na lunanti vāsanām /<br />
            anantasevā tu nikṛntati dvayīmiti prabho! tvatpuruṣā babhāṣire //
             <span class="ref">Nar_6,22.7</span></p>
         
         <p id="Nar_6.22.8">
            anena bho! janmasahasrakoṭibhiḥ kṛteṣu pāpeṣvapi niṣkṛtiḥ kṛtā /<br />
            tadagrahīnnāma bhayākulo hareriti prabho! tvatpuruṣā babhāṣire //
             <span class="ref">Nar_6,22.8</span></p>
         
         <p id="Nar_6.22.9">
            nṛṇāmabuddhyāpi mukundakīrtanaṃ dahatyaghaughān mahimāsya tādṛśaḥ /<br />
            yathāgniredhāṃsi yathauṣedhaṃ gadāniti prabho! tvatpuruṣā babhāṣire //
             <span class="ref">Nar_6,22.9</span></p>
         
         <p id="Nar_6.22.10">
            itīritairyāmyabhaṭairapāsṛte bhavadbhaṭānāṃ ca gaṇe tirohite /<br />
            bhavatsmṛtiṃ kañcana kālamācaran bhavatpadaṃ prāpi bhavadbhaṭairasau //
             <span class="ref">Nar_6,22.10</span></p>
         
         <p id="Nar_6.22.11">
            svakiṅgarāvedanaśaṅkito yamastvadaṅghribhakteṣu na gamyatāmiti /<br />
            svakīyabhṛtyānaśiśikṣaduccakaiḥ sa deva! vātālaynātha! pāhi mām //
             <span class="ref">Nar_6,22.11</span></p>
         
         <p id="Nar_6.23.1">
            pracetastu bhagavannaparo'pi dakṣas-<br />
            tvatsevanaṃ vyadhita sargavivṛddhikāmaḥ /<br />
            āvirbabhūvitha tadā lasadaṣṭabāhus-<br />
            tasmai varaṃ daditha tāṃ ca vadhūmasiknīm //
             <span class="ref">Nar_6,23.1</span></p>
         
         <p id="Nar_6.23.2">
            tasyātmajāstvayutamīśa! punaḥ sahasraṃ<br />
            śrīnāradasya vacasā tava mārgamāpuḥ /<br />
            naikatravāsamṛṣaye mumuce sa śāpaṃ<br />
            bhaktottamastvṛṣiranugnahameva mene //
             <span class="ref">Nar_6,23.2</span></p>
         
         <p id="Nar_6.23.3">
            ṣaṣṭyā tato duhitṛbhiḥ sṛjataḥ kulaughān<br />
            dauhitrasūnuratha tasya sa viśvarūpaḥ /<br />
            tvatstotravarmitamajāpayadindramājau<br />
            deva! tvadīyamahimā khalu sarvajaitraḥ //
             <span class="ref">Nar_6,23.3</span></p>
         
         <p id="Nar_6.23.4">
            prāk śūrasenaviṣaye kila citraketuḥ<br />
            putrāgrahī nṛpatiraṅgirasaḥ prabhāvāt /<br />
            labdhvaikaputramatha tatra hate sapatnī-<br />
            saṅghairamuhyadavaśastava māyayāsau //
             <span class="ref">Nar_6,23.4</span></p>
         
         <p id="Nar_6.23.5">
            taṃ nāradastu samamaṅgirasā dayāluḥ<br />
            samprāpya tāvadupadarśya sutasya jīvam /<br />
            kasyāsmi putra iti tasya girā vimohaṃ<br />
            tyakatvā tvadarcanavidhau nṛpatiṃ nyayuṅkta //
             <span class="ref">Nar_6,23.5</span></p>
         
         <p id="Nar_6.23.6">
            stotraṃ ca mantramapi nāradato'tha labdhvā<br />
            toṣāya śeṣavapuṣo nanu te tapasyan /<br />
            vidyādharādhipatitāṃ sa hi saptarātre<br />
            labdhvātyukuṇṭḥamatiranvabhajad bhavantam //
             <span class="ref">Nar_6,23.6</span></p>
         
         <p id="Nar_6.23.7">
            tasmai mṛṇāladhavalena sahasraśīrṣṇā<br />
            rūpeṇa baddhanutisiddhagaṇāvṛteṇa /<br />
            prādurbhavannacirato nutibhiḥ prasanno<br />
            dattvātmatattvamanugṛhya tirodadhātha //
             <span class="ref">Nar_6,23.7</span></p>
         
         <p id="Nar_6.23.8">
            tvadbhaktamauliratha so'pi ca lakṣalakṣaṃ<br />
            varṣāṇi harṣulamanā bhuvaneṣu kāmam /<br />
            sanṅgāpayan guṇagaṇaṃ tava sundarībhiḥ<br />
            saṅgatirekarahito lalitaṃ cacāra //
             <span class="ref">Nar_6,23.8</span></p>
         
         <p id="Nar_6.23.9">
            atyantasaṅgavilayāya bhavatpraṇunno<br />
            nūnaṃ sa rūpyagirimāpya mahatsamāje /<br />
            niśśaṅkamaṅkakṛtavallabhamaṅgajāriṃ<br />
            taṃ śaṅkaraṃ parihasannumayābhiśepe //
             <span class="ref">Nar_6,23.9</span></p>
         
         <p id="Nar_6.23.10">
            nissambhramastvayamayācitaśāpamokṣo<br />
            vṛtrāsuratvamupagamya surendrayodhī /<br />
            bhaktyātmatattvakathanaiḥ samare vicitraṃ<br />
            śatrorapi bhramamapāsya gataḥ padaṃ te //
             <span class="ref">Nar_6,23.10</span></p>
         
         <p id="Nar_6.23.11">
            tvatsevanena ditirindravadhodyatāpi<br />
            tān prtyutendrasuhṛdo maruto'bhilebhe /<br />
            duṣṭāśaye'pi śubhadaiva bhavanniṣevā<br />
            tattādṛśastvamava māṃ pavanālayeśa! //
             <span class="ref">Nar_6,23.11</span></p>
         
         
         <p id="Nar_7.24.1">
            hiraṇyākṣe potripravaravapuṣā deva! bhavatā<br />
            hate śolakrodhaglapitaghṛtiretasya sahajaḥ /<br />
            hiraṇyaprārambhaḥ kaśipuramarārātisadasi<br />
            pratijñāmātene tava kila vadhārthaṃ muraripo! //
             <span class="ref">Nar_7,24.1</span></p>
         
         <p id="Nar_7.24.2">
            vidhātāraṃ ghoraṃ sa khalu tapasitvā nacirataḥ<br />
            puraḥ sākṣātkurvan suranaramṛgādyairanidhanam /<br />
            varaṃ labdhvā dṛpto jagadiha bhavannāyakamidaṃ<br />
            parikṣundannindrādaharata divaṃ tvāmagaṇayan //
             <span class="ref">Nar_7,24.2</span></p>
         
         <p id="Nar_7.24.3">
            nihantuṃ tvāṃ bhūyastava padamavāptasya ca ripor-<br />
            bahirdṛṣṭerantardadhitha hṛdaye sūkṣmavapuṣā /<br />
            nadannuccaistatrāpyakhilabhuvanānte ca mṛgayan<br />
            bhiyā yātaṃ matvā sa khalu jitakāśī nivavṛte //
             <span class="ref">Nar_7,24.3</span></p>
         
         <p id="Nar_7.24.4">
            tato'sya prahlādaḥ samajani suto garbhavasatau<br />
            munervīṇāpāṇeradhigatabhabadbhaktimahimā /<br />
            sa vai jātyā daityaḥ śiśurapi sametya tvayi ratiṃ<br />
            gatastvadbhaktānāṃ varada! paramodāharaṇatām //
             <span class="ref">Nar_7,24.4</span></p>
         
         <p id="Nar_7.24.5">
            surārīṇāṃ hāsyaṃ tava caraṇadāsyaṃ nijasute<br />
            sa dṛṣṭvā diṣṭātmā gurubhiraśiśikṣacciramamum /<br />
            guruproktaṃ cāsāvidamidamabhadrāya dṛḍhami-<br />
            tyapākurvan sarvaṃ tava caraṇabhaktyaiva vavṛdhe //
             <span class="ref">Nar_7,24.5</span></p>
         
         <p id="Nar_7.24.6">
            adhīteṣu śreṣṭhaṃ kimiti paripṛṣṭe'tha tanaye<br />
            bhavadbhaktiṃ varyāmabhigadati paryākuladhṛtiḥ /<br />
            gurubhyo roṣitvā sahajamatirasyotyabhividan<br />
            vadhipāyānasmin vyatatut bhavatpādaśaraṇe //
             <span class="ref">Nar_7,24.6</span></p>
         
         <p id="Nar_7.24.7">
            sa śūlairāviddhaḥ subahu mathito diggajagaṇair-<br />
            mahāsarpairdaṣṭo'pyanaśanagarāhāravidhutaḥ /<br />
            girindrāvakṣipto'pyahaha paramātmannayi vibho!<br />
            tvayi nyastātmatvāt kimapi na nipīḍāmabhajata //
             <span class="ref">Nar_7,24.7</span></p>
         
         <p id="Nar_7.24.8">
            tataḥ śaṅkāviṣṭaḥ sa punaratiduṣṭo'sya janako<br />
            gurūktyā tadgeha kila varuṇapāśaistamaruṇat /<br />
            guroścāsānnidhye sa punaranugān daityatanayān<br />
            bhavadbhaktestattvaṃ paramapi vijñānamaśiṣat //
             <span class="ref">Nar_7,24.8</span></p>
         
         <p id="Nar_7.24.9">
            pitā śṛṇvan bālaprakaramakhilaṃ tvatstutiparaṃ<br />
            ruṣāndhaḥ prāhainaṃ kulahataka! kaste balamiti /<br />
            balaṃ me vaikuṇṭhastava ca jagatāṃ cāpi sa balaṃ<br />
            sa eva trailokyaṃ sakalamiti dhīro'yamagadīt //
             <span class="ref">Nar_7,24.9</span></p>
         
         <p id="Nar_7.24.10">
            are! kvāsau kvāsau sakalajagadātmā haririti<br />
            prabhinte sma stambhaṃ calitakaravālo ditisutaḥ /<br />
            ataḥ paścād viṣṇo! na hi vaditumīśo'smi sahasā<br />
            kṛpātman! viśvātman! pavanapuravāsin! mṛḍaya mām //
             <span class="ref">Nar_7,24.10</span></p>
         
         <p id="Nar_7.25.1">
            stambhe ghaṭṭayato hiraṇyakaśipoḥ karṇau samācūrṇaya-<br />
            nnādhūrṇajjagadaṇdakuṇḍakuharo ghorastavābhūd ravaḥ /<br />
            śrutvā yaṃ kila daityarājahṛdaye pūrvaṃ kadāpyaśrutaṃ<br />
            kampaḥ kaścana sampapāt calito'pyambhojabhūrviṣṭapāt //
             <span class="ref">Nar_7,25.1</span></p>
         
         <p id="Nar_7.25.2">
            daitye dikṣu visṛṣṭacakṣuṣi mahāsaṃrāmbhiṇī stambhataḥ<br />
            sambhūtaṃ na mṛgātmakaṃ na manujākāraṃ vapuste vibho! /<br />
            kiṃ kiṃ bhīṣaṇametadadbhutamiti vyudbhrāntacitte'sure<br />
            visphurjaddhavalograromavikasadvarṣmā samājṛmbhathāḥ //
             <span class="ref">Nar_7,25.2</span></p>
         
         <p id="Nar_7.25.3">
            taptasvarṇasavarṇaghūrṇadatirūkṣākṣaṃ saṭākesara-<br />
            protkampapranikumbitāmbaramaho jīyāt tavedaṃ vapuḥ /<br />
            vyāttavyāptamahādarīsakhamukhaṃ khaḍgogravalganmahā-<br />
            jihvānirgamadṛśyamānasumahādaṃṣṭrāyugoḍḍāmaram //
             <span class="ref">Nar_7,25.3</span></p>
         
         <p id="Nar_7.25.4">
            utsarpadvalibhaṅgabhīṣuṇahanuṃ hvasvasthavīyastara-<br />
            grīvaṃ pīvaradośśatodgatanakhakrūrāṃśudūrolbaṇam /<br />
            vyomollaṅghighanāghanopamaghanapradhvānanirdhāvita-<br />
            spardhāluprakaraṃ namāmi bhavatastannārasiṃhaṃ vapuḥ //
             <span class="ref">Nar_7,25.4</span></p>
         
         <p id="Nar_7.25.5">
            nūnaḥ vuṣṇurayaṃ nihanmyamumiti bhrāmyadgadābhīṣaṇaṃ<br />
            daityendraṃ samupādravantamadhṛthā dorbhyāṃ pṛthubhyāmammum /<br />
            vīro nirgalito'tha khaḍgaphalake gṛhṇan vicitraśramān<br />
            vyāvṛṇvan punarāpapāta bhuvanagrāsodyataṃ tvāmaho //
             <span class="ref">Nar_7,25.5</span></p>
         
         <p id="Nar_7.25.6">
            bhrāmyantaṃ ditihādhamaṃ punarapi prodgṛhya dorbhyāṃ javād<br />
            dvāre'thoruyuge nipātya nakharān vyutnkhāya vakṣobhuvi /<br />
            nirbhindannadhigarbhanirbharagaladraktāmbu baddhotsavaṃ<br />
            pāyaṃ pāyamudairayo bahujagatsaṃhārisiṃhāravān //
             <span class="ref">Nar_7,25.6</span></p>
         
         <p id="Nar_7.25.7">
            tyaktvā taṃ hatamāśu raktalaharīsiktonnamadvarṣmaṇi<br />
            pratyutpatya samastadaityapaṭalīṃ cākhādyamāne tvayi /<br />
            bhrāmyadbhūmi vikampitāmbudhikulaṃ vyālolaśailotkaraṃ<br />
            protsarpatkhacaraṃ carācaramaho duḥsthāmavasthāṃ dadhau //
             <span class="ref">Nar_7,25.7</span></p>
         
         <p id="Nar_7.25.8">
            tāvanmāṃsavapākarālavapuṣaṃ ghorāntramālādharaṃ<br />
            tvāṃ madhyesabhamiddharoṣamuṣitaṃ durvāragurvāravam /<br />
            abhyetuṃ na śaśaka ko'pi bhuvane dūre sthitā bhīravaḥ<br />
            sarve śarvaviriñcavāsavamukhāḥ pratyekamastoṣata //
             <span class="ref">Nar_7,25.8</span></p>
         
         <p id="Nar_7.25.9">
            bhūyo'pyakṣataroṣadhāmni bhavati brahmājñayā bālake<br />
            prahlāde padayornamatyapabhaye kāruṇyabhārākulaḥ /<br />
            śāntastvaṃ karamasya mūrdhni samadhāḥ stotrairathodnāyata-<br />
            stasyākāmadhiyo'pi tenitha varaṃ lokāya cānugraham //
             <span class="ref">Nar_7,25.9</span></p>
         
         <p id="Nar_7.25.10">
            evaṃ nāṭitaraudraceṣṭita! vibho! śrītāpanīyābhidha-<br />
            śrutyantasphuṭagītasarvamahimannatyantaśuddhākṛte! /<br />
            tattādṛṅnikhilottaraṃ punaraho kastvāṃ paro laṅghayet<br />
            prahlādapriya! he marutpurapate! sarvāmayāt pāhi mām //
             <span class="ref">Nar_7,25.10</span></p>
         
         
         <p id="Nar_8.26.1">
            indradyūmnaḥ pāṇḍyakhaṇḍādhirājastvadbhaktātmī candanādrau kadīcit /<br />
            tvatsevāyāṃ magnadhīrāluloke naivāgastyaṃ prāptamātithyakāmam //
             <span class="ref">Nar_8,26.1</span></p>
         
         <p id="Nar_8.26.2">
            kumbhodbhūtaḥ saṃbhṛtakrodhabhāraḥ stabdhātmā tvaṃ hastibhūyaṃ bhajeti /<br />
            śaptvāthainaṃ pratyagāt so'pi lebhe hastīndratvaṃ tvatsmṛtivyaktidhanyam //
             <span class="ref">Nar_8,26.2</span></p>
         
         <p id="Nar_8.26.3">
            dugdhāmbhodhermadhyabhāji trikūṭe kroḍañchaile yūthapo'yaṃ vaśābhiḥ /<br />
            sarvān jantūnatyavartiṣṭa śaktyā tvadbhaktānāṃ kutra notkarṣalābhaḥ //
             <span class="ref">Nar_8,26.3</span></p>
         
         <p id="Nar_8.26.4">
            stena sthemnā divyadehatvaśaktyā so'yaṃ khedānaprajānan kadācit /<br />
            śailaprānte gharmatāntaḥ sarasyāṃ yūthaiḥ sārdhaṃ tvatpraṇunno'bhireme //
             <span class="ref">Nar_8,26.4</span></p>
         
         <p id="Nar_8.26.5">
            hūhūstāvad devalasyāpi śāpad grāhībhūtastajjale vartamānaḥ /<br />
            jagrāhainaṃ hastinaṃ pādadeśe śāntyarthaṃ hi śrāntido'si svakānām //
             <span class="ref">Nar_8,26.5</span></p>
         
         <p id="Nar_8.26.6">
            tvatsevāyā vaibhavād durnirodhaṃ yudhyantaṃ taṃ vatsarāṇāṃ sahasram /<br />
            prāpte kāle tvatpadaikāgryasiddhyai nakrākrāntaṃ hastivīraṃ vyadhāstvam //
             <span class="ref">Nar_8,26.6</span></p>
         
         <p id="Nar_8.26.7">
            ārtivyaktaprāktanajñānabhaktiḥ śuṇḍotkṣiptaiḥ samarcan /<br />
            pūrvābhyastaṃ nirviśeṣātmaniṣṭhaṃ stotraśreṣṭhaṃ so'ndagādīt parātman! //
             <span class="ref">Nar_8,26.7</span></p>
         
         <p id="Nar_8.26.8">
            śrutvā stotraṃ nirguṇasthaṃ samastaṃ brahmeśādyairnāhamityaprayāte /<br />
            sarvātmā tvaṃ bhūrikāruṇyavegāt tārkṣyārūḍhaḥ prekṣito'bhūḥ purastāt //
             <span class="ref">Nar_8,26.8</span></p>
         
         <p id="Nar_8.26.9">
            hastīndraṃ taṃ hastapadmena dhṛtvā cakreṇa tvaṃ nakravaryaṃ vyadārīḥ /<br />
            gandharve'smin muktaśāpe sa hastī tvatsārūpyaṃ prāpya dedīpyate sma //
             <span class="ref">Nar_8,26.9</span></p>
         
         <p id="Nar_8.26.10">
            etad vṛttaṃ tvāṃ ca māṃ ca prage yo gāyet so'yaṃ bhūyase śreyase syāt /<br />
            ityuktvainaṃ tena sārdhaṃ gatastvaṃ dhiṣṇyaṃ viṣṇo! pāhi vātālayeśa! //
             <span class="ref">Nar_8,26.10</span></p>
         
         <p id="Nar_8.27.1">
            durvāsāḥ suravanitāptadivyamālyaṃ śakrāya svayamupadāya tatra bhūjaḥ /<br />
            nāgendrapratimṛdite śaśāya śakraṃ kā kṣāntistvaditaradevatāṃśajānām //
             <span class="ref">Nar_8,27.1</span></p>
         
         <p id="Nar_8.27.2">
            śāpena prathitajare'tha nirjarendre deveṣvapyasurajiteṣu niṣprabheṣu /<br />
            śarvādyāḥ kamalajametya sarvadevā nirvāṇaprabhava! samaṃ bhavantamāpuḥ //
             <span class="ref">Nar_8,27.2</span></p>
         
         <p id="Nar_8.27.3">
            brahmādyairnutamahimā ciraṃ tadānīṃ prāduḥṣan varada! puraḥ pareṇa dhāmnā /<br />
            he devā! ditijakulairvidhāya sandhiṃ pīyūṣaṃ parimathateti paryaśāstvam //
             <span class="ref">Nar_8,27.3</span></p>
         
         <p id="Nar_8.27.4">
            sandhānaṃ kṛtavati dānavaiḥ suraudhe manthānaṃ nayati madena mandarādrim /<br />
            bhraṣṭe'smin badaramivodvahan khagendre sadystvaṃ vinihitavān payaḥ payodhau //
             <span class="ref">Nar_8,27.4</span></p>
         
         <p id="Nar_8.27.5">
            ādhāya drutamatha vāsukiṃ varatrāṃ pāthodhau vinihitasarvabījajāle /<br />
            prārabdhe mathanavidhau surāsuraistairvyājāt tvaṃ bhujagamukhe'karoḥ surārīn //
             <span class="ref">Nar_8,27.5</span></p>
         
         <p id="Nar_8.27.6">
            kṣubdhādrau kṣubhitajalodare tadānīṃ dugdhābdhau gurutarabhārato nimagne /<br />
            deveṣu vyathitatameṣu tatpriyaiṣī prāṇaiṣīḥ kamaṭhatanuṃ kaṭhorapṛṣṭhām //
             <span class="ref">Nar_8,27.6</span></p>
         
         <p id="Nar_8.27.7">
            vajrātisthiratarakarpareṇa viṣṇo! vistārāt parigatalakṣayojanena /<br />
            ambhodheḥ kuharagatena varṣmaṇā tvaṃ nirmagnaṃ kṣitidharanāthamunninetha //
             <span class="ref">Nar_8,27.7</span></p>
         
         <p id="Nar_8.27.8">
            unmagne jhaṭiti tadā dharādharendre nirmethurdṛḍhamiha sammadena sarve /<br />
            āviśya dvitayagaṇe'pi sarparāje vaivaśyaṃ pariśamayannavīvṛdhastān //
             <span class="ref">Nar_8,27.8</span></p>
         
         <p id="Nar_8.27.9">
            uddāmabhramaṇajavonnamadgirīndranyastaikasthiratarahastapaṅkajaṃ tvām /<br />
            abhrānte vidhigiriśādayaḥ pramodādudbhrāntā nunuvurupāttapuṣpavarṣāḥ //
             <span class="ref">Nar_8,27.9</span></p>
         
         <p id="Nar_8.27.10">
            daityaudhe bhujagamukhānilena tapte tenaiva tridaśakule'pi kiñcidārte /<br />
            kāruṇyāt tava kila deva! vārivāhāḥ prāvarṣannamaragaṇān na daityasaṅghān //
             <span class="ref">Nar_8,27.10</span></p>
         
         <p id="Nar_8.28.1">
            garalaṃ taralānalaṃ purastājjaladherudvijagāla kālakūṭam /<br />
            amarastutivādamodanighno niriśastannipapau bhavatpriyārtham //
             <span class="ref">Nar_8,28.1</span></p>
         
         <p id="Nar_8.28.2">
            vimathatsu surāsureṣu jātā surabhistāmṛṣiṣu nyadhāstridhāman! /<br />
            hayaratnamabhūdathebharatnaṃ dyūtaruścāpsarasaḥ sureṣu tāni //
             <span class="ref">Nar_8,28.2</span></p>
         
         <p id="Nar_8.28.3">
            jagadīśa! bhavatparā tadānīṃ kamanīyā kamalā babhūva devī /<br />
            amalāmavalokya yāṃ vilokaḥ sakalo'pi spṛhayāmbabhūva lokaḥ //
             <span class="ref">Nar_8,28.3</span></p>
         
         <p id="Nar_8.28.4">
            tvayi dattahṛdde tadaiva devyai tridaśendro maṇipīṭhikāṃ vyatārīt /<br />
            sakalopahṛtābhiṣecanīyairṛṣayastāṃ śrutigīrbhirabhyaṣiñcan //
             <span class="ref">Nar_8,28.4</span></p>
         
         <p id="Nar_8.28.5">
            abhiṣekajalānupātimugdhatvadapāṅgairavabhūṣitāṅgavallīm /<br />
            maṇikuṇḍalapītacelahārapramukhaistāmamarādayo'ndabhūṣan //
             <span class="ref">Nar_8,28.5</span></p>
         
         <p id="Nar_8.28.6">
            varaṇasrajamāttabhṛṅganādāṃ dadhatī sā kucakumbhamandayānā /<br />
            padaśiñjitamañjunpurā tvāṃ kalitavrīlavilāsamāsasāda //
             <span class="ref">Nar_8,28.6</span></p>
         
         <p id="Nar_8.28.7">
            giriśadruhiṇādisarvadevān guṇabhājo'pyavimuktadoṣaleśān /<br />
            avamṛśya sadaiva sarvaramye nihitā tvayyanayāpi divyamālā //
             <span class="ref">Nar_8,28.7</span></p>
         
         <p id="Nar_8.28.8">
            urasā tarasā mamānithaināṃ bhuvanānāṃ jananīmananyabhāvām /<br />
            tvadurovilasattadīkṣaṇaśrīparivṛṣṭyā paripuṣṭamāsa viśvam //
             <span class="ref">Nar_8,28.8</span></p>
         
         <p id="Nar_8.28.9">
            atimohanavibhramā tadānīṃ madayantī khalu vāruṇī nirāgāt /<br />
            tamasaḥ padavīmadāstvamenāmatisammānanayā mahāsurebhyaḥ //
             <span class="ref">Nar_8,28.9</span></p>
         
         <p id="Nar_8.28.10">
            taruṇāmbudasundarastadā tvaṃ nanu dhanvantarirutthito'mburāśeḥ /<br />
            amṛtaṃ kalaśe vahan karābhyāmakhilārtiṃ hara mārutālayeśa! //
             <span class="ref">Nar_8,28.10</span></p>
         
         <p id="Nar_8.29.1">
            udgacchatastava karādamṛtaṃ haratsu<br />
            daityeṣu tānaśaraṇānanunīya devān /<br />
            sadhastirodadhitha deva! bhavatprabhāvād<br />
            udyatsayūthyakalahā ditijā babhūvuḥ //
             <span class="ref">Nar_8,29.1</span></p>
         
         <p id="Nar_8.29.2">
            śyāmāṃ rucāpi vayasāpi tanuṃ tadānīṃ<br />
            prāpto'si tuṅgakucamaṇḍalabhaṅgurāṃ tvam /<br />
            pīyuṣakumbhakalahaṃ parimucya sarve<br />
            tṛṣṇākulāḥ pratiyayustvadurojakumbhe //
             <span class="ref">Nar_8,29.2</span></p>
         
         <p id="Nar_8.29.3">
            kā tvaṃ mṛgākṣi! vibhajasva sudhāmimāmi-<br />
            tyārūḍharāgavivaśānabhiyācato'mūn /<br />
            viśvasyate mayi kathaṃ kulaṭāsmi daityā!<br />
            ityālapannapi suviśvasitānatānīḥ //
             <span class="ref">Nar_8,29.3</span></p>
         
         <p id="Nar_8.29.4">
            modāt sudhākalaśameṣu dadatsu sā tvaṃ<br />
            duśceṣṭitaṃ mama sahadhvamiti bruvāṇā /<br />
            paṅktiprabhedaviniveśitadevadaityā<br />
            līlāvilāsagatibhiḥ samadāḥ sudhāṃ tām //
             <span class="ref">Nar_8,29.4</span></p>
         
         <p id="Nar_8.29.5">
            asmāsviyaṃ praṇayinītyusureṣu teṣu<br />
            joṣaṃ sthiteṣvatha samāpya sudhāṃ sureṣu /<br />
            tvaṃ bhaktalokavaśago mijarūpametya<br />
            svarbhānumardhaparipītasudhaṃ vyalāvīḥ //
             <span class="ref">Nar_8,29.5</span></p>
         
         <p id="Nar_8.29.6">
            tvattaṃ sudhāharaṇayogyaphalaṃ pareṣu<br />
            dattvā gate tvayi suraiḥ khalu te vyagṛhṇan /<br />
            ghore'tha mūrchati raṇe balidaityamāyā-<br />
            vyāmohite suragaṇe tvamihāvirāsīḥ //
             <span class="ref">Nar_8,29.6</span></p>
         
         <p id="Nar_8.29.7">
            tvaṃ kālanemimatha mālisukhāñjaghantha<br />
            śakro jaghāna balijambhavalān sapākān /<br />
            śuṣkārdraduṣkaravadhe namucau ca lūne<br />
            phenena nāradagirā nyaruṇo raṇaṃ tam //
             <span class="ref">Nar_8,29.7</span></p>
         
         <p id="Nar_8.29.8">
            yoṣāvapurdanujamohanamāhitaṃ te<br />
            śrutvaṃ vilokanakutūhalavān maheśaḥ /<br />
            bhūtaiḥ samaṃ girijayā ca gataḥ padaṃ te<br />
            stutvābravīdabhimataṃ tvamatho tirodhāḥ //
             <span class="ref">Nar_8,29.8</span></p>
         
         <p id="Nar_8.29.9">
            ārāmasīmani ca kandukaghātalīlā-<br />
            lolāyamānanayanāṃ kamanīṃ manojñām /<br />
            tvāmeṣa vīkṣya vigaladvasanāṃ manobhū-<br />
            vegādanaṅgaripuraṅga! samāliliṅga //
             <span class="ref">Nar_8,29.9</span></p>
         
         <p id="Nar_8.29.10">
            bhūyo'pi vidrutavatīmupadhāvya devo<br />
            vīryapramokṣavikasatparamārthabodhaḥ /<br />
            tvanmānitastava mahattvamuvāca devyai<br />
            tattādṛśastvamava vātaniketanātha! //
             <span class="ref">Nar_8,29.10</span></p>
         
         <p id="Nar_8.30.1">
            śakreṇa saṃyati hato'pi balirmahātmā<br />
            śukreṇa jīvitatanuḥ kratuvardhitoṣmā /<br />
            vikrāntimān bhayanilīnasurāṃ trilokīṃ<br />
            cakre vaśe sa tava cakramukhādabhītaḥ //
             <span class="ref">Nar_8,30.1</span></p>
         
         <p id="Nar_8.30.2">
            putrārtidarśanavaśādaditirviṣaṇṇā<br />
            taṃ kāśyapaṃ nijapatiṃ śaraṇaṃ prapannā /<br />
            tvatpūjanaṃ taduditaṃ hi payovratākhyaṃ<br />
            sā dvādaśāhamacarat tvayi bhaktipūrṇā //
             <span class="ref">Nar_8,30.2</span></p>
         
         <p id="Nar_8.30.3">
            tasyāvadhau tvayi nilīnamateramuṣyāḥ<br />
            śyāmaścaturbhujavapuḥ svayamāvirāsīḥ /<br />
            namrāṃ ca tāmiha bhavattanayo bhaveyaṃ<br />
            gopyaṃ madīkṣaṇamiti pralapannayāsīḥ //
             <span class="ref">Nar_8,30.3</span></p>
         
         <p id="Nar_8.30.4">
            tvaṃ kāśyape tapasi sannidadhat tadānīṃ<br />
            prāpto'si garbhamaditeḥ praṇuto vidhātrā /<br />
            prāsūta ca prakaṭavaiṣṇavadivyarūpaṃ<br />
            sā dvādaśīśravaṇapuṇyadine bhavantam //
             <span class="ref">Nar_8,30.4</span></p>
         
         <p id="Nar_8.30.5">
            puṇyāśramaṃ tamabhivarṣati puṣpavarṣair-<br />
            harṣākule surakule kṛtatūryaghoṣe /<br />
            baddhvāñjaliṃ jaya jayeti tanuḥ pitṛbhyāṃ<br />
            tvaṃ tatkṣaṇe paṭutamaṃ vaṭurūpamādhāḥ //
             <span class="ref">Nar_8,30.5</span></p>
         
         <p id="Nar_8.30.6">
            tāvat prajāpatimukhairupanīya mauñjī-<br />
            daṇḍājinākṣavalayādibhirarcyamānaḥ /<br />
            dedīpyamānavapurīśa! kṛtāgnikāryas<br />
            tvaṃ prāsthithā baligṛhaṃ prakṛtāśvamedham //
             <span class="ref">Nar_8,30.6</span></p>
         
         <p id="Nar_8.30.7">
            gātreṇa bhāvimahimocitagauravaṃ prāg<br />
            vyāvṛṇvateva dharaṇīṃ calayannayāsīḥ /<br />
            chatraṃ paroṣmatiraṇārthamivādadhāno<br />
            daṇḍaṃ ca dānavajaneṣvivaṃ sannidhātum //
             <span class="ref">Nar_8,30.7</span></p>
         
         <p id="Nar_8.30.8">
            tāṃ narmadittarataṭe hayamedhaśālā-<br />
            māseduṣi tvayi rucā tava ruddhanetraiḥ /<br />
            bhāsvān kimeṣa dahano nu sanatkumāro<br />
            yogī nu ko'yamiti śukramukhaiḥ śaśaṅke //
             <span class="ref">Nar_8,30.8</span></p>
         
         <p id="Nar_8.30.9">
            ānītamāśu bhṛgubhirmahasābhibhūtais<br />
            tvāṃ ramyarūpamasuraḥ pulakāvṛtāṅgaḥ /<br />
            bhaktyā sametya sukṛtī pariṣicya pādau<br />
            tattoyamanvadhṛta mūrdhati tīrthatīrtham //
             <span class="ref">Nar_8,30.9</span></p>
         
         <p id="Nar_8.30.10">
            prahlādavaṃśajatayā kratubhirdvijeṣu<br />
            viśvāsato nu tadidaṃ ditijo'pi lebhe /<br />
            yat te padāmbu giriśasya śirobhilālyaṃ<br />
            sa tvaṃ vibho! gurupurālaya! pālayethāḥ //
             <span class="ref">Nar_8,30.10</span></p>
         
         <p id="Nar_8.31.1">
            prītyā daityastava tanumahaḥprekṣaṇīt sarvathāpi<br />
            tvāmārādhyannajita! racayannañjaliṃ sañjagāda /<br />
            mattaḥ kiṃ te samabhilaṣitaṃ viprasūno! vada tvaṃ<br />
            vittaṃ bhaktaṃ bhavanamavanīṃ vāpi sarvaṃ pradāsye //
             <span class="ref">Nar_8,31.1</span></p>
         
         <p id="Nar_8.31.2">
            tāmakṣīṇāṃ baligiramupākarṇya kāruṇyapūrṇo-<br />
            'pyasyotsekaṃ śamayitumanā daityavaṃśaṃ praśaṃsan /<br />
            bhūmiṃ pādatrayaparimitāṃ prārthayāmāsitha tvaṃ<br />
            sarvaṃ dehīti tu nigadite kasya hāsyaṃ na vā syāt //
             <span class="ref">Nar_8,31.2</span></p>
         
         <p id="Nar_8.31.3">
            viśveśaṃ māṃ tripadamiha kiṃ yācase bāliśastvaṃ<br />
            sarvāṃ bhūmiṃ vṛṇu kimamunetyālapat tvāṃ sa dṛpyan /<br />
            yasmād darpāt tripadaparipūrtyakṣamaḥ kṣepavādān<br />
            bandhaṃ cāsāvagamadatadarho'pi gāḍhopaśāntyai //
             <span class="ref">Nar_8,31.3</span></p>
         
         <p id="Nar_8.31.4">
            pādatrayyā yadi na mudito viṣṭapairnāpi tuṣye-<br />
            dityukte'smin varada! bhavate dātukāme'tha toyam /<br />
            daityācāryastava khalu parīkṣārthinaḥ preraṇāt taṃ<br />
            mā mā deyaṃ harirayamiti vyaktamevābabhāṣe //
             <span class="ref">Nar_8,31.4</span></p>
         
         <p id="Nar_8.31.5">
            yācatyevaṃ yadi sa bhagavān pūrṇakāmo'smi so'haṃ<br />
            dāsyāmyeva sthiramiti vadan kāvyaśapto'pi daityaḥ /<br />
            vindhyāvalyā nijadayitayā dattapādyāya tubhyaṃ<br />
            citraṃ citraṃ sakalamapi sa prārpayat toyapūrvam //
             <span class="ref">Nar_8,31.5</span></p>
         
         <p id="Nar_8.31.6">
            nissandehaṃ ditikulapatau tvayyaśeṣārpaṇaṃ tad<br />
            vyātanvāne mumucurṛṣayaḥ sāmarāḥ puṣpavarṣam /<br />
            divyaṃ rūpaṃ tava ca tadidaṃ paśyatāṃ viśvabhājām-<br />
            uccairuccairavṛdhadavadhīkṛtya viśvāṇḍabhāṇḍam //
             <span class="ref">Nar_8,31.6</span></p>
         
         <p id="Nar_8.31.7">
            tvatpādāgraṃ nijapadagataṃ puṇḍarīkodbhavo'sau<br />
            kuṇḍītoyairasicadapunād yajjalaṃ viśvalokān /<br />
            harṣotkarṣāt subahu khecarairutsave'smin<br />
            bherīṃ nighnan bhuvanamacarajjāmbavān bhaktiśālī //
             <span class="ref">Nar_8,31.7</span></p>
         
         <p id="Nar_8.31.8">
            tāvad daityāstvanumatimṛte bharturārabdhatuddhā<br />
            devopetairbhavadanucaraiḥ saṅgatā bhaṅgamāpan /<br />
            kālātmāyaṃ vasati purato yadvaśāt prāg jitāḥ smaḥ<br />
            kiṃ vo yuddhairiti baligirā te'tha pātālamāpuḥ //
             <span class="ref">Nar_8,31.8</span></p>
         
         <p id="Nar_8.31.9">
            pāśairbaddhaṃ patagapatinā daityamuccairavādī-<br />
            stārtīyīkaṃ diśa mama padaṃ kiṃ na viśveśvaro'si /<br />
            pādaṃ mūrdhni praṇaya bhagavannityakampaṃ vadantaṃ<br />
            prahlādastaṃ svayamupagato mānayannastavīt tvām //
             <span class="ref">Nar_8,31.9</span></p>
         
         <p id="Nar_8.31.10">
            darpocchittyai vihitamakhilaṃ daitya! siddho'si puṇyair<br />
            lokaste'stu tridivavijayī vāsavatvaṃ ca paścāt /<br />
            matsāyujyaṃ bhaja ca punarityanvagṛhṇā baliṃ taṃ<br />
            vipraiḥ santānitamakhavaraḥ pāhi vātālayeśa! //
             <span class="ref">Nar_8,31.10</span></p>
         
         <p id="Nar_8.32.1">
            purā hayagrīvamahāsureṇa ṣaṣṭhāntarāntodyadakāṇḍakalpe /<br />
            nidronmukhabrahmamukhāddhṛteṣu vedeṣvadhitsaḥ kila matsyarūpam //
             <span class="ref">Nar_8,32.1</span></p>
         
         <p id="Nar_8.32.2">
            satyavratasya dramilādhibharturnadījale tarpayatastadānīm /<br />
            karāñjalau sa jvalitākṛtistvamadṛśyathāḥ kaścana bālamīnaḥ //
             <span class="ref">Nar_8,32.2</span></p>
         
         <p id="Nar_8.32.3">
            kṣiptaṃ jale tvāṃ cakitaṃ vilokya ninye'nbupātraṇa muniḥ svageham /<br />
            svalpairahobhiḥ kalaśīṃ ca kūpaṃ vāpīṃ saraścānaśiṣe vibho! tvam //
             <span class="ref">Nar_8,32.3</span></p>
         
         <p id="Nar_8.32.4">
            yogaprabhāvād bhavadājñayaiva nītastatastvaṃ muninā payodhim /<br />
            pṛṣṭo'munā kalpadidṛkṣumenaṃ saptāhamāssveti vadannayāsīḥ //
             <span class="ref">Nar_8,32.4</span></p>
         
         <p id="Nar_8.32.5">
            prāpte tvadukte'hani vāridhārāpariplute bhūmitale munīndraḥ /<br />
            saptarṣibhiḥ sārdhamapāravāriṇyudghūrṇamānaḥ śaraṇaṃ yayau tvām //
             <span class="ref">Nar_8,32.5</span></p>
         
         <p id="Nar_8.32.6">
            dharāṃ tvadādeśakarīmavāptāṃ naurūpiṇīmāruruhustadā te /<br />
            tatkampakampreṣu ca teṣu bhūyastvamambudherāvirabhūrmahīyān //
             <span class="ref">Nar_8,32.6</span></p>
         
         <p id="Nar_8.32.7">
            jhaṣākṛtiṃ yojanalakṣadīrghāṃ dadhānamuccaistaratejasaṃ tvām /<br />
            nirīkṣya tuṣṭā munayastvaduktyā tvattuṅgaśṛṅge taraṇiṃ babandhuḥ //
             <span class="ref">Nar_8,32.7</span></p>
         
         <p id="Nar_8.32.8">
            ākṛṣṭanauko munimaṇḍalāya pradarśayan viśvajagadvibhāgān /<br />
            saṃstūyamāno nṛvareṇa tena jṅānaṃ paraṃ copadiśannacārīḥ //
             <span class="ref">Nar_8,32.8</span></p>
         
         <p id="Nar_8.32.9">
            kalpāvadhau sapta munīn purovat prastāpya satyavratabhūmipaṃ tam /<br />
            vaivasvatākhyaṃ manumādadhānaḥ krodhāddhayagrīvamabhidruto'bhūḥ //
             <span class="ref">Nar_8,32.9</span></p>
         
         <p id="Nar_8.32.10">
            svatuṅgaśṛṅgakṣatavakṣasaṃ taṃ nipātya daityaṃ nigamān gṛhītvā /<br />
            viriñcaye prītahṛde dadānaḥ prabhañjanāgārapate! prapāyāḥ //
             <span class="ref">Nar_8,32.10</span></p>
         
         
         <p id="Nar_9.33.1">
            vaivasvatākhyamanuputranabhāgajāta-<br />
            nābhāganāmakanarendrasuto'mbarīṣuḥ /<br />
            saptārṇavāvṛtamahīdayito'pi reme<br />
            tvatsaṅgiṣu tvayi ca magnamanāḥ sadaiva //
             <span class="ref">Nar_9,33.1</span></p>
         
         <p id="Nar_9.33.2">
            tvatprītayesakalameva vitanvato'sya<br />
            bhaktyaiva deva! nacirādabhṛthāḥ prasādam /<br />
            yenāsya yācanamṛte'pyabhirakṣaṇārthaṃ<br />
            cakraṃ bhavān pravitatāra sahasradhāram //
             <span class="ref">Nar_9,33.2</span></p>
         
         <p id="Nar_9.33.3">
            sa dvādaśīvratamatho bhvadarcanārthaṃ<br />
            varṣaṃ dadhau madhuvane yamunopakaṇṭhe /<br />
            patnyā samaṃ sumanasā mahatīṃ vitandan<br />
            pūjāṃ dvijeṣu visṛjan paśuṣaṣṭikoṭim //
             <span class="ref">Nar_9,33.3</span></p>
         
         <p id="Nar_9.33.4">
            tatrātha pāraṇadine bhavadarcanānte<br />
            durvāsasāsya muninā bhavanaṃ prapede /<br />
            bhoktuṃ vṛtaśca sa nṛpeṇa parārtiśīlo<br />
            mandaṃ jagāma yamunāṃ niyamān vidhāsyan //
             <span class="ref">Nar_9,33.4</span></p>
         
         <p id="Nar_9.33.5">
            rājñātha pāraṇamuhṅrtasamāptikhedād<br />
            vāraiva pāraṇamakāri bhavatpareṇa /<br />
            prāpto munistadatha divyadṛśā vijānan<br />
            kṣipyan krudhoddhṛtajaṭo vitatāna kṛtyām //
             <span class="ref">Nar_9,33.5</span></p>
         
         <p id="Nar_9.33.6">
            kṛtyāṃ ca tāmasidharāṃ bhuvanaṃ dahantī-<br />
            magre'bhivīkṣya nṛpatirna padāccakampe /<br />
            tvadbhaktabādhamabhivīkṣya sudarśanaṃ te<br />
            kṛtyānalaṃ śalabhayanmunimanvadhāvīt //
             <span class="ref">Nar_9,33.6</span></p>
         
         <p id="Nar_9.33.7">
            dhāvannaśeṣabhuvaneṣu bhiyā sa paśyan<br />
            viśvatra cakramapi te gatavān viriñcam /<br />
            kaḥ kālacakramatilaṅghayatītyapāstaḥ<br />
            śarvaṃ yayau sa ca bhavantamavandataiva //
             <span class="ref">Nar_9,33.7</span></p>
         
         <p id="Nar_9.33.8">
            bhūyo bhavannilayametya muniṃ namantaṃ<br />
            proce bhavānahamṛṣe! nanu bhaktadāsaḥ /<br />
            jñānaṃ tapaśca vinayānvitameva mānyaṃ<br />
            yāhyambarīṣapadameva bhajeti bhūman! //
             <span class="ref">Nar_9,33.8</span></p>
         
         <p id="Nar_9.33.9">
            tāvat sametya muninā sa gṛhītapādo<br />
            rājāpasṛtya bhavadastramasāva (nauṣī?nāvī) te /<br />
            cakre gate muniradādakhilāśiṣo'smai<br />
            tvadbhaktimāgasi kṛte'pi kṛpāṃ ca śaṃsan //
             <span class="ref">Nar_9,33.9</span></p>
         
         <p id="Nar_9.33.10">
            rājā pratīkṣya munimekasamāmanāśvān<br />
            sambhojya sādhu tamṛṣiṃ visṛjan prasannam /<br />
            bhuktvā svayaṃ tvayi tato'pi dṛḍhaṃ rato'bhūt<br />
            sāyujyamāpa ca sa māṃ pavaneśa! pāyāḥ //
             <span class="ref">Nar_9,33.10</span></p>
         
         <p id="Nar_9.34.1">
            gīrvāṇairarthyamāno daśamukhanidhanaṃ kosaleṣvṛśyaśṛṅge<br />
            putrīyāmiṣṭimiṣṭvā daduṣi daśarathakṣmābhṛte pāyasāgryam /<br />
            tadbhuktyā tatpurandhrīṣvapi tisṛṣu samaṃ jātagarbhāsu jāto<br />
            rāmastvaṃ lakṣmaṇena svayamatha bharatenāpi śatrughnanāmnā //
             <span class="ref">Nar_9,34.1</span></p>
         
         <p id="Nar_9.34.2">
            kodaṇḍī kauśikasya kratuvaramavituṃ lakṣmaṇenānuyāto<br />
            yāto'bhūstātavācā munikathitamanudvandvaśāntādhvakhedaḥ /<br />
            n ṇāṃ trāṇāya bāṇairmunivacanabalāt tāṭakāṃ pāṭayitvā<br />
            labdhvāsmādastrajālaṃ munivanamagamo deva! siddhāśramākhyam //
             <span class="ref">Nar_9,34.2</span></p>
         
         <p id="Nar_9.34.3">
            mārīcaṃ drāvayitvā makhaśirasi śarairanyarakṣāṃsi nighnan<br />
            kalyāṃ kurvannahalyāṃ pathi padarajasā prāpya vaidehageham /<br />
            bhindānaścāndracūḍaṃ dhanuravanisutāmindirāmeva labdhvā<br />
            rāyaṃ prātiṣṭhathāstvaṃ tribhirapi ca samaṃ bhrātṛvīraiḥ sadāraiḥ //
             <span class="ref">Nar_9,34.3</span></p>
         
         <p id="Nar_9.34.4">
            ārundhāne ruṣāndhe bhṛgukulatilake saṃkramayya svatejo<br />
            yāte yāto'syayodhyāṃ sukhamiha nivasan kāntayā kāntamūrte! /<br />
            śatrughnenaikadātho gatavati bharate mātulasyādhivāsaṃ<br />
            tātātrabdho'bhiṣekastava kila vihataḥ kekayādhīśaputryā //
             <span class="ref">Nar_9,34.4</span></p>
         
         <p id="Nar_9.34.5">
            tātokyā yātukāmo vanamanujavadhūsaṃyutaścāpadhāraḥ<br />
            paurānārūdhya mārge guhanilayagatastvaṃ jaṭācīradhārī /<br />
            nāvā santīrya gaṅgāmadhipadavi punastaṃ bharadvājamārā-<br />
            nnatvā tadvākyahetoratisukhamavasaścitrakūṭe girīndre //
             <span class="ref">Nar_9,34.5</span></p>
         
         <p id="Nar_9.34.6">
            śrutvā putrārtikhinnaṃ khalu bharatamukhāt svargayātaṃ svatātaṃ<br />
            tapto dattvāmbu tasmai nidadhitha bharate pādukāṃ medinīṃ ca /<br />
            atriṃ natvātha gatvā vanamativipulāṃ daṇḍakāṃ caṇḍakāyaṃ<br />
            hatvā daityaṃ virādhaṃ sugatimakalayaścāru bhoḥ! śārabhaṅgīm //
             <span class="ref">Nar_9,34.6</span></p>
         
         <p id="Nar_9.34.7">
            natvāgastyaṃ samastāśaranikarasapatrākṛtiṃ tāpasebhyaḥ<br />
            pratyaśrauṣīḥ priyaiṣī tadanu ca muninā vaiṣṇave divyacāpe /<br />
            brahmāstre cāpi datte pathi pitṛsuhṛdaṃ dīkṣya jaṭāyuṃ<br />
            modād godātaṭānte pariramasi purā pañcavatyāṃ vadhūṭyā //
             <span class="ref">Nar_9,34.7</span></p>
         
         <p id="Nar_9.34.8">
            prāptāyāḥ śūrpaṇakhyā madanacaladhṛterarthanairnissahātmā<br />
            tāṃ saumitrau visṛjya prabalatamaruṣā tena nirlunanāsām /<br />
            dṛṣṭvaināṃ ruṣṭacittaṃ kharamabhipatitaṃ duṣaṇaṃ ca trimūrdhaṃ<br />
            vyāhiṃsīrāśarānapyayutasamadhikāṃstatkṣaṇādakṣatoṣmā //
             <span class="ref">Nar_9,34.8</span></p>
         
         <p id="Nar_9.34.9">
            sodaryāproktavārtāvivaśadaśamukhādiṣṭamārīcamāyā-<br />
            sāraṅgaṃ sārasākṣyā spṛhitamanugataḥ prāvadhīrbāṇaghātam /<br />
            tanmāyākrandaniryāpitabhavadanujāṃ rāvaṇastāmahārṣīt<br />
            tenārto'pi tvamantaḥ kimapi mudamadhāstadvadhopāyāyalābhāt //
             <span class="ref">Nar_9,34.9</span></p>
         
         <p id="Nar_9.34.10">
            bhūyastanvīṃ vicinvannahṛta daśamukhastvadvadhūṃ madvadhene-<br />
            tyuktvā yāte jaṭāyau divamatha suhṛdaḥ prātanoḥ pretakāryam /<br />
            gṛhṇānaṃ taṃ kabandhaṃ jaghanitha śabarīṃ prekṣya pampātaṭe tvaṃ<br />
            samprāpto vātasūnuṃ bhṛśamuditamanāḥ pāhi vātālayeśa! //
             <span class="ref">Nar_9,34.10</span></p>
         
         <p id="Nar_9.35.1">
            nītaḥ sugrīvamaitrīṃ tadanu dundubheḥ kāyamuccaiḥ<br />
            kṣiptvāṅguṣṭhena bhūyo lulavitha yugapat patriṇā sapta sālān /<br />
            hatvā sugrīvaghātodyatamatulabalaṃ vālinaṃ vyājavṛttyā<br />
            varṣāvelāmanaiṣīrvirahataralaitastvaṃ mataṅgāśramānte //
             <span class="ref">Nar_9,35.1</span></p>
         
         <p id="Nar_9.35.2">
            sugrīveṇānujoktyā sabhayamabhiyatā vyūhitāṃ vāhinīṃ tā-<br />
            mṛkṣāṇāṃ vīkṣya dikṣu drutamatha dayitāmārgaṇāyāvanamrām /<br />
            sandeśaṃ cāngulīyaṃ pavanasutakare prādiśo modaśālī<br />
            mārge mārge mamārge kapibhirapi tadī tvatpriyā saprayāsaḥ //
             <span class="ref">Nar_9,35.2</span></p>
         
         <p id="Nar_9.35.3">
            tvadvārtākarṇanodyadgarudurujavasampātisampātivākya-<br />
            prottīrṇārṇodhirantarnagari janakajāṃ vīkṣya dattvāṅgulīyam /<br />
            prakṣudyodyānamakṣakṣapaṇacaṇaraṇaḥ soḍhabandho daśāsyaṃ<br />
            dṛṣṭvā pluṣṭvā ca laṅkāṃ jhaṭiti sa hanumān mauliratnaṃ dadau te //
             <span class="ref">Nar_9,35.3</span></p>
         
         <p id="Nar_9.35.4">
            tvaṃ sugrīvāṅgadādiprabalakapicamūcakravikrāntabhūmi-<br />
            cakro'bhikramya pārejaldhi niśicarendrānujāśrīyamāṇaḥ /<br />
            tatproktāṃ śatruvārtāṃ rahasi niśamayan prārthanāpārthyaroṣa-<br />
            prāstāgneyāstratejastramadudadhigirā labdhavān madhyamārgam //
             <span class="ref">Nar_9,35.4</span></p>
         
         <p id="Nar_9.35.5">
            kīśairāśāntaropāhṛtagirinikaraiḥ setumādhāpya yāto<br />
            yātūnyāmardya daṃṣṭrānakhaśikhariśilāsālaśastraiḥ svasainyaiḥ /<br />
            vyākurvan sanujastvaṃ samarabhuvi paraṃ vikramaṃ śakrajetrā<br />
            vegānnāgāstrabaddhaḥ patagapatigarunmārutairmocito'bhūḥ //
             <span class="ref">Nar_9,35.5</span></p>
         
         <p id="Nar_9.35.6">
            saumitristvatra śaktiprahṛtigaladasurvātajānītaśaila-<br />
            ghrāṇāt praṇānupeto vyakṛṇuta kusṛtiślāghinaṃ meghanādam /<br />
            māyākṣobheṣu vaibhīṣaṇavacanahṛtastambhanaḥ kumbhakarṇaṃ<br />
            samprāptaṃ kampitorvītalamakhilacamūbhakṣiṇaṃ vyakṣiṇostvam //
             <span class="ref">Nar_9,35.6</span></p>
         
         <p id="Nar_9.35.7">
            gṛhṇan jambhārisampreṣitarathakavacau rāvaṇenābhiyudhyan<br />
            brahmāstreṇāsya bhindan galatatimabalāmagniśuddhāṃ pragṛhṇan /<br />
            deva! śreṇīvarojjīvitasamaramṛtairakṣatairṛkṣasaṅghair-<br />
            laṅkābhartrā ca sākaṃ nijanagaramagāḥ sapriyaḥ puṣpakeṇa //
             <span class="ref">Nar_9,35.7</span></p>
         
         <p id="Nar_9.35.8">
            prīto divyābhiṣekairayutasamadhikān vatsarān paryaraṃsīr-<br />
            maithilyāṃ pāpavācā śiva śiva kila tāṃ garbhiṇīmabhyahāsīḥ /<br />
            śatrughnenārdayitvā lavaṇaniśicaraṃ prārdayaḥ śūdrapāśaṃ<br />
            tāvad vālmīkigehe kṛtavasatirupāsūta sīta sutau te //
             <span class="ref">Nar_9,35.8</span></p>
         
         <p id="Nar_9.35.9">
            vālmīkestvatsutodgāpitamadhurakṛterājñayā yajñavāṭe<br />
            sītāṃ tvayyāsukāme kṣitimaviśadasau tvaṃ ca kālārthito'bhūḥ /<br />
            hetoḥ saumitrighātī svayamatha sarayūmagnaniśśeṣabhṛtyaiḥ<br />
            sākaṃ nākaṃ prayāto nijapadamagamo deva! vaikuṇṭhamādyam //
             <span class="ref">Nar_9,35.9</span></p>
         
         <p id="Nar_9.35.10">
            so'yaṃ martyāvatārastava khalu niyataṃ martyaśikṣārthamevaṃ<br />
            viśleṣārtirnirāgastyajanamapi bhavet kāmadharmātisaktyā /<br />
            no cet svātmānubhūteḥ kvanu tava manaso vikriyā cakrapāṇe!<br />
            sa tvaṃ sattvaikamūrte! pavanapurapate! vyādhunu vyādhitāpān //
             <span class="ref">Nar_9,35.10</span></p>
         
         <p id="Nar_9.36.1">
            atreḥ putratayā purā tvamanasūyāyāṃ hi dattābhidho<br />
            jātaḥ śiṣyāniṣandhatandritamanāḥ svasthaścaran kāntayā /<br />
            dṛṣto bhaktatamena hehayamahīpālena tasmai varā-<br />
            naṣṭaiśvaryamukhān pradāya daditha svenaiva cānte vadham //
             <span class="ref">Nar_9,36.1</span></p>
         
         <p id="Nar_9.36.2">
            satyaṃ kartumathārjunasya ca varaṃ tacchaktimātrānataṃ<br />
            brahmadveṣi tadākhilaṃ nṛpakulaṃ hantuṃ ca bhūmerbharam /<br />
            sañjāto jamadagnito bhṛgukule tvaṃ reṇukāyāṃ hare!<br />
            rāmo nāma tadātmajeṣvavarajaḥ pitroradhāḥ sammadam //
             <span class="ref">Nar_9,36.2</span></p>
         
         <p id="Nar_9.36.3">
            labdhāmnāyagaṇaścaturdaśavayā gandharvarāje manā-<br />
            gāsatāṃ kila mātaraṃ prati pituḥ krodhākulasyājñayā /<br />
            tātājñātigasodaraiḥ samamimāṃ chitvātha śāntāt pitus-<br />
            teṣāṃ jīvanayogamāpitha varaṃ mātā ca te'dād varam //
             <span class="ref">Nar_9,36.3</span></p>
         
         <p id="Nar_9.36.4">
            pitrā mātṛmude stavāhṛtaviyaddhenornijādāśramāt<br />
            prasthāyātha bhṛgorgirā himagirāvārādhya gaurīpatim /<br />
            labdhvā tatparaśuṃ taduktadanujacchedī mahāstrādikaṃ<br />
            prāpto mitramathākṛtavṛaṇamuniṃ prāpyāgamaḥ svāśramam //
             <span class="ref">Nar_9,36.4</span></p>
         
         <p id="Nar_9.36.5">
            ākheṭepagato'rjunaḥ suragavīsamprāptasampadgaṇais-<br />
            tvatpitrā paripūjitaḥ puragato durmantrivācā punaḥ /<br />
            gāṃ kretuṃ sacivaṃ nyayuṅkta kudhiyā tenāpi rundhanmuni-<br />
            prāṇakṣepasaroṣagohatacamūcakreṇa vatso hṛtaḥ //
             <span class="ref">Nar_9,36.5</span></p>
         
         <p id="Nar_9.36.6">
            śukrojjīvitatātavākyacalitakrodho'tha sakhyā samaṃ<br />
            bibhrud dhyātamahodaropanihitaṃ cāpaṃ kuṭhāraṃ śaran /<br />
            ārūḍhaḥ sahavāhayantṛkarathaṃ māhiṣmatīmāviśan<br />
            vāgbhirvatsamadāśuṣi kṣitipatau samprāstuthāḥ saṅgaram //
             <span class="ref">Nar_9,36.6</span></p>
         
         <p id="Nar_9.36.7">
            putrāṇāmayutenasaptadaśabhiścākṣauhiṇībhirmahā-<br />
            senānībhiranekamitranivahirvyājṛmbhitīyodhanaḥ /<br />
            sadyastvatkakuṭhārabāṇavidalanniśśeṣasainyotkaro<br />
            bhītipradrutanaṣṭaśiṣṭanayastvāmāpataddhehayaḥ //
             <span class="ref">Nar_9,36.7</span></p>
         
         <p id="Nar_9.36.8">
            līlāvāritanarmadājalavalallaṅkeśagarvāpaha-<br />
            śrīmadbāhusahasramuktabahuśastrāstraṃ nirundhannamum /<br />
            cakre tvayyatha vaiṣṇave'pi vikale buddhvā hariṃ tvāṃ mudā<br />
            dhyāyantaṃ chitasrvadoṣamavadhīḥ so'gāt paraṃ te padam //
             <span class="ref">Nar_9,36.8</span></p>
         
         <p id="Nar_9.36.9">
            bhūyo'marṣitahehayātmajagaṇaistāte hate reṇukā-<br />
            māghnānāṃ hṛdayaṃ nirīkṣya bahuśo ghorāṃ pratijñāṃ vahan /<br />
            dhyānānītarathāyudhastvamakṛthā vipradruhaḥ kṣatriyān<br />
            dikcakreṣu kuṭhārayan viśikhayan niḥkṣātriyāṃ medinīm //
             <span class="ref">Nar_9,36.9</span></p>
         
         <p id="Nar_9.36.10">
            tātojjīvanakṛnnṛpālakakulaṃ triḥsaptakṛtvo jayan<br />
            santarpyātha samantapañcakamahāraktahṛdaudhe pit n /<br />
            yajñe kṣmāmapi kāśyapādiṣu diśan sālvena yudhyan punaḥ<br />
            kṛṣṇo'muṃ nihaniṣyatīti śamito yuddhāt kumārairbhavān //
             <span class="ref">Nar_9,36.10</span></p>
         
         <p id="Nar_9.36.11">
            nyasyāstrāṇi mahendrabhūbhṛti tapastanvan punarmajjitāṃ<br />
            gokarṇāvadhi sāgareṇa dharaṇīṃ dṛṣṭvārthitastāpasaiḥ /<br />
            dhyāteṣvāsaghṛtānalāstracakitaṃ sindhuṃ sruvakṣepaṇā-<br />
            dutsāryoddhṛtakeralo bhṛgupate! vāteśa! saṃrakṣa mām //<br />
            sāndrānanandatano! hare! nanu purā daivāsure saṅgare<br />
            tvatkṛttā api karmaśeṣavaśato ye te na yātā gatim /<br />
            teṣāṃ bhūtalajanmanāṃ ditibhuvāṃ bhāreṇa durārditā<br />
            bhūmiḥ prāpa viriñcamāśritapadaṃ devaiḥ puraivāgataiḥ //
             <span class="ref">Nar_9,36.11</span></p>
         
         
         <p id="Nar_10.37.2">
            hā hā durjanabhūribhāramathitāṃ pāthonidhau pātukām-<br />
            etāṃ pālaya hanta me vivaśatāṃ saṃpṛccha devānimān /<br />
            ityādipracurapralāpavivaśāmālokya dhātā mahīṃ<br />
            devānāṃ vadanāni vīkṣya parito dadhyau bhavantaṃ hare! //
             <span class="ref">Nar_10,37.2</span></p>
         
         <p id="Nar_10.37.3">
            ūce cāmbujabhūramūnayi surāḥ! satyaṃ dharitryā vaco<br />
            nanvasyā bhavatāṃ ca rakṣaṇavidhau dakṣo hi lakṣmīpatiḥ /<br />
            sarve śarvapurassarā vayamito gatvā payovāridhiṃ<br />
            natvā taṃ stumahe javāditi yuyaḥ sākaṃ tavāketanam //
             <span class="ref">Nar_10,37.3</span></p>
         
         <p id="Nar_10.37.4">
            te mugdhānilaśālidugdhajaladhestīraṃ gatāḥ saṅgatā<br />
            yāvat tvatpadacintanaikamanasastāvat sa pāthojabhūh /<br />
            tvadvācaṃ hṛdaye niśamya sakalānānandayannacivā-<br />
            nākhyātaḥ paramātmanā svayamahaṃ vākyaṃ tadākarṇyatām //
             <span class="ref">Nar_10,37.4</span></p>
         
         <p id="Nar_10.37.5">
            jāne dīnadaśāmahaṃ diviṣadāṃ bhūmeśca bhīmairnṛpais-<br />
            tatkṣepāya bhavāmi yādavakule so'haṃ samagrātmanā /<br />
            devā vṛṣṇikule bhavantu kalayā devāṅganāścāvanau<br />
            matsevārthamiti tvadīyavacanaṃ pāthojabhūrūcivān //
             <span class="ref">Nar_10,37.5</span></p>
         
         <p id="Nar_10.37.6">
            śrutvā karṇarasāyanaṃ tava vacaḥ sarveṣu nirvāpita-<br />
            svānteṣvīśa! gateṣui tāvakakṛpāpīyūṣatṛptātmasu /<br />
            vikhyāte mathurāpure kila bhavatsānnidhyapuṇyottare<br />
            dhanyāṃ devakanandanāmudavahad rājā sa śūrātmajaḥ //
             <span class="ref">Nar_10,37.6</span></p>
         
         <p id="Nar_10.37.7">
            udvāhāvasitau tadīyasahajaḥ kaṃso'tha sammānaya-<br />
            nnetau sūtatayā gataḥ pathi rathe vyomotthayā tvadgirā /<br />
            asyāstvāmatiduṣṭamaṣṭamasuto hanteti hanteritaḥ<br />
            sattrāsāt sa tu hantumantikagatāḥ tanvīṃ kṛpāṇīmadhāt //
             <span class="ref">Nar_10,37.7</span></p>
         
         <p id="Nar_10.37.8">
            gṛhṇānaścikureṣu tāṃ khalamatiḥ śaureściraṃ sāntvanair-<br />
            no muñcan punarātmajārpaṇagirā prīto'tha yāto gṛhān /<br />
            ādyaṃ tvatsahajaṃ tathārpitamapi snehena nāhannasau<br />
            duṣṭānāmapi deva! puṣṭakaruṇā dṛṣṭā hi dhīrekadā //
             <span class="ref">Nar_10,37.8</span></p>
         
         <p id="Nar_10.37.9">
            tāvat tvanmanasaiva nāradamuniḥ proce sa bhojeśvaraṃ<br />
            yūyaṃ nanvasurāḥ surāśca yadavo jānāsi kiṃ na prabho! /<br />
            māyāvī sa harirbhavadvadhakṛte bhāvī suraprārthanā-<br />
            dityākarṇya yadūnadūdhunadasau śaureśca sūnūnahan //
             <span class="ref">Nar_10,37.9</span></p>
         
         <p id="Nar_10.37.10">
            prāpte saptamagarbhatāmahipatau tvatpreraṇānmāyayā<br />
            nīte mādhava! rohiṇīṃ tvamapi bhoḥ! saccitsukhaikātmakaḥ /<br />
            devakyā jaṭharaṃ viveśitha vibho! saṃstūyamānaḥ suraiḥ<br />
            sa tvaṃ kṛṣṇa! vidhūya rogapaṭalīṃ bhaktiṃ parāṃ dehi me //
             <span class="ref">Nar_10,37.10</span></p>
         
         <p id="Nar_10.38.1">
            ānandarūpa! bhagavannayi! te'vatāre<br />
            prāpte pradīptabhavadaṅga nirīyamāṇaiḥ /<br />
            kāntivrajairiva ghanāghanamaṇḍalairdyā-<br />
            māvṛṇvatī viruruce kila varṣavelā //
             <span class="ref">Nar_10,38.1</span></p>
         
         <p id="Nar_10.38.2">
            āśāsu śītalatarāsu payodatoyai-<br />
            rāśāsitāptivivaśeṣu ca sajjaneṣu /<br />
            naiśākarodayavidhau niśi madhyamāyāṃ<br />
            kleśāpahastrijagatāṃ tvamihāvirāsīḥ //
             <span class="ref">Nar_10,38.2</span></p>
         
         <p id="Nar_10.38.3">
            bālyasṛśāpi vapuṣā dadhuṣā vubhūtī-<br />
            rudyatkirīṭakaṭakāṅgadahārabhāsā /<br />
            śaṅkhārivārijagadāparibhāsitena<br />
            meghāsitena parilesitha sūtigehe //
             <span class="ref">Nar_10,38.3</span></p>
         
         <p id="Nar_10.38.4">
            vakṣaḥsthalīsukhanilānavilāsilakṣmī-<br />
            mandākṣalakṣitakaṭākṣavimokṣabhedaiḥ /<br />
            tanmandirasya khalakaṃsakṛtāmalakṣmī-<br />
            munmārjayanniva virejitha vāsudeva! //
             <span class="ref">Nar_10,38.4</span></p>
         
         <p id="Nar_10.38.5">
            śauristu dhīramunimaṇḍalacetaso'pi<br />
            dūrasthitaṃ vapurudīkṣya nijekṣaṇābhyām /<br />
            ānandabaṣpapulakodgamagadgadārdra-<br />
            stuṣṭāva dṛṣtimakarandarasaṃ bhavantam //
             <span class="ref">Nar_10,38.5</span></p>
         
         <p id="Nar_10.38.6">
            deva! prasīda parapūruṣa! tāpavallī-<br />
            nirlūnidātra! samanetra! kalāvilāsin! /<br />
            khedānapākuru kṛpāgurubhiḥ kaṭākṣair-<br />
            ityādi tena muditena ciraṃ nuto'bhūḥ //
             <span class="ref">Nar_10,38.6</span></p>
         
         <p id="Nar_10.38.7">
            mātrā ca netrasalilāstṛtagātravallyā<br />
            stotrairabhiṣṭutaguṇaḥ karuṇālayastvam /<br />
            prācīnajanmayugalaṃ pratibodhya tābhyāṃ<br />
            māturgirā dadhitha mānuṣabālaveṣam //
             <span class="ref">Nar_10,38.7</span></p>
         
         <p id="Nar_10.38.8">
            tvatpreristatadanu nandatanūjayā te<br />
            vyatyāsamāracayituṃ sa hi śūrasūnuḥ /<br />
            tvāṃ hastayoradhita cittāvidhāryamāryai-<br />
            rambhoruhasthakalahaṃsakiśoraramyam //
             <span class="ref">Nar_10,38.8</span></p>
         
         <p id="Nar_10.38.9">
            jātā tadā puśupasadmani yoganidrā<br />
            nidrāvimudritamathākṛta pauralokam /<br />
            tvatpreraṇāt kimiha citramacetanairyad<br />
            dvāraiḥ svayaṃ vyaghaṭi saṅgaṭitaiḥ sugāḍham //
             <span class="ref">Nar_10,38.9</span></p>
         
         <p id="Nar_10.38.10">
            śeṣeṇa bhūriphaṇavāritavāriṇātha<br />
            svairaṃ pradarśitapatho maṇidīpitena /<br />
            tvāṃ dhārayan sa khalu dhanyatamaḥ pratasthe<br />
            so'yaṃ tvamīśa! mama nāśaya rogavegān //
             <span class="ref">Nar_10,38.10</span></p>
         
         <p id="Nar_10.39.1">
            bhavantamayamudvahan yadukulodvaho nissaran<br />
            dadarśa gaganoccalajjalabharāṃ kalindātmajām /<br />
            ahi salilasañcayaḥ sa punaraindrajālodito<br />
            jalaugha iva tatkṣaṇāt prapadameyatāmāyayau //
             <span class="ref">Nar_10,39.1</span></p>
         
         <p id="Nar_10.39.2">
            prasuptapaśupālikāṃ nibhṛtamārudadbālikā-<br />
            mapāvṛtakavāṭikāṃ paśupavāṭikāmāviśan /<br />
            bhavantamayamarpayan prasavatalpake tatpadād<br />
            vahan kapaṭakanyakāṃ svapuramāgato vegataḥ //
             <span class="ref">Nar_10,39.2</span></p>
         
         <p id="Nar_10.39.3">
            tatastvadanujāravakṣapitanidravegadravad-<br />
            bhaṭotkaraniveditaprasavavārtayaivārtimān /<br />
            vimuktacikurotkarastvaritamāpatan bhojarā-<br />
            ḍatuṣṭa iva dṛṣṭavān bhaginikākare kanyakām //
             <span class="ref">Nar_10,39.3</span></p>
         
         <p id="Nar_10.39.4">
            dhruvaṃ kapaṭaśālino madhuharasya māyā bhave-<br />
            dasāviti kiśorikāṃ bhaginikākarāliṅgitām /<br />
            dvipo nalinikāntarādiva mṛṇālikāmākṣipa-<br />
            nnayaṃ tvadanujāmajāmupalapaṭṭake piṣṭavān //
             <span class="ref">Nar_10,39.4</span></p>
         
         <p id="Nar_10.39.5">
            tato bhavadupāsako jhaṭiti mṛtyupāśādiva<br />
            pramucya tarasaiva sā samadhirūḍharūpāntarā /<br />
            adhastalamajagmuṣī vikasadaṣṭabāhusphuran-<br />
            mahāyudhamaho gatā kila vihāyasā didyute //
             <span class="ref">Nar_10,39.5</span></p>
         
         <p id="Nar_10.39.6">
            nṛśaṃsatara! kaṃsa! te kimu mayā viniṣpiṣṭayā<br />
            babhūva bhavadantakaḥ kvacana cintyatāṃ te hitam /<br />
            iti tvadanujā vibho! khalamudīrya taṃ jagmuṣī<br />
            marudgaṇapaṇāyitā bhuvi ca mandirāṇyeyuṣī //
             <span class="ref">Nar_10,39.6</span></p>
         
         <p id="Nar_10.39.7">
            prage punaragātmajāvacanamīriti bhūbhujā<br />
            pralambabakapūtanāpramukhadānavā māninaḥ /<br />
            bhavannidhanakāmyayā jagati babhramurnirbhayāḥ<br />
            kumārakavimārakāḥ kimiva duṣkaraṃ niṣkṛpaiḥ //
             <span class="ref">Nar_10,39.7</span></p>
         
         <p id="Nar_10.39.8">
            tataḥ paśupamandire tvayi mukunda! nandapriyā-<br />
            prasūtiśayaneśaye ruvati kiñcidañcatpade /<br />
            vibudhya vanitājanaistanayasambhave ghoṣite<br />
            mudā kimu vadāmyaho sakalamākulaṃ gokulam //
             <span class="ref">Nar_10,39.8</span></p>
         
         <p id="Nar_10.39.9">
            aho khalu yaśodayā navakalāyacetoharaṃ<br />
            bhavantamalamantike prathamamāpibantyā dṛśā /<br />
            punaḥ stanabharaṃ nijaṃ sapadi pāyayantyā mudā<br />
            manoharatanuspṛśā jagati puṇyavanto jitāḥ //
             <span class="ref">Nar_10,39.9</span></p>
         
         <p id="Nar_10.39.10">
            bhavatkuśalakāmyayā sa khalu nandagopastadā<br />
            pramodabharasaṃkulo dvijakulāya kiṃ nādadāt /<br />
            tathaiva paśupālakāḥ kimu na maṅgalaṃ tenire<br />
            jagatritayamaṅgala! tvamiha pāhi māmāmayāt //
             <span class="ref">Nar_10,39.10</span></p>
         
         <p id="Nar_10.40.1">
            tadanu nandamamandaśubhāspadaṃ nṛpapurīṃ karadānakṛte gatam /<br />
            samavalokya jagād bhavatpitā viditakaṃsasahāyajanodyamaḥ //
             <span class="ref">Nar_10,40.1</span></p>
         
         <p id="Nar_10.40.2">
            ayi sakhe! tava bālakajanma māṃ sukhayate'dya nijātmajajanmavat /<br />
            iti bhavatpitṛtāṃ vrajanāyake samadhiropya śaśaṃsa tamādarāt //
             <span class="ref">Nar_10,40.2</span></p>
         
         <p id="Nar_10.40.3">
            iha ca santyanimittaśatāni te kaṭakasīmne tato laghu gamyatām /<br />
            iti ca tadvacasā vrajanāyako bhavadapāyabhiyā drutamāyayau //
             <span class="ref">Nar_10,40.3</span></p>
         
         <p id="Nar_10.40.4">
            avasare khalu tatra ca kācana vrajapade madhurākṛtiraṅganā /<br />
            taralaṣaṭpadalālitakuntalā kapaṭapotaka! te nikaṭaṃ gatā //
             <span class="ref">Nar_10,40.4</span></p>
         
         <p id="Nar_10.40.5">
            sapasi sā hṛtabālakacetanā niśicarānvayajā kila pūtanā /<br />
            vrajavadhūṣviha keyamiti kṣaṇaṃ vimṛśatīṣu bhavantamupādade //
             <span class="ref">Nar_10,40.5</span></p>
         
         <p id="Nar_10.40.6">
            lalitabhāvavilāsahṛtātmabhiryuvatibhiḥ pratiroddhumapāritā /<br />
            stanamasau bhavanāntaniṣeduṣī pradaduṣī bhavate kapaṭātmane //
             <span class="ref">Nar_10,40.6</span></p>
         
         <p id="Nar_10.40.7">
            samadhiruhya tadaṅkamaśaṅkitastvamatha bālakalopanaroṣitaḥ /<br />
            mahadivāmraphalaṃ kucamaṇḍalaṃ praticucūṣitha durviṣadūṣitam //
             <span class="ref">Nar_10,40.7</span></p>
         
         <p id="Nar_10.40.8">
            asubhireva samaṃ dhayati tvayi stanamasau stanitopamanisvanā /<br />
            nirapatad bhayadāyi nijaṃ vapuḥ pratigatā pravisārya bhujāvubhau //
             <span class="ref">Nar_10,40.8</span></p>
         
         <p id="Nar_10.40.9">
            bhayadaghoṣaṇabhīṣaṇavigrahaśravaṇadarśanamohitavallave /<br />
            vrajapade taduraḥsthalakhelanaṃ nanu bhavantamagṛhṇata gopikāḥ //
             <span class="ref">Nar_10,40.9</span></p>
         
         <p id="Nar_10.40.10">
            bhuvanamaṅkala!nāmabhireva te yuvatibhirbahudhā kṛtarakṣaṇaḥ /<br />
            tvamayi vātaniketananātha! māmagadayan kuru tāvakasevakam //
             <span class="ref">Nar_10,40.10</span></p>
         
         <p id="Nar_10.41.1">
            vrajeśvaraḥ śaurivaco niśamya samāvrajannadhvani bhītacetāḥ /<br />
            niṣpiṣṭaniśśeṣataruṃ nirīkṣya kañcit padārthaṃ śaraṇaṃ gatastvām //
             <span class="ref">Nar_10,41.1</span></p>
         
         <p id="Nar_10.41.2">
            niśamya gopīvacanādudantaṃ sarve'pi gopā bhayavismayāndhāḥ /<br />
            tvatpātitaṃ ghorapiśācadehaṃ dehurvidūre'tha kuṭhārakṛttam //
             <span class="ref">Nar_10,41.2</span></p>
         
         <p id="Nar_10.41.3">
            tvatpītapūtastanataccharīrāt samuccalannuccataro hi dhūmaḥ /<br />
            śaṅkāmadhādāgaravaḥ kimeṣu kiṃ cāndano gauggulavo'thaveti //
             <span class="ref">Nar_10,41.3</span></p>
         
         <p id="Nar_10.41.4">
            madaṅgasaṅgasya phalaṃ na dūraṃ kṣaṇena tāvad bhavatāmapi syāt /<br />
            utyullapan vallavatallajebhyastvaṃ pūtanāmātanuthāḥ sugandhim //
             <span class="ref">Nar_10,41.4</span></p>
         
         <p id="Nar_10.41.5">
            citraṃ piśācyā na hataḥ kumāraścitraṃ puraivākathi śauriṇedam /<br />
            iti praśaṃsan kila gopaloko bhavanmukhālokarase nyamāṅkṣīt //
             <span class="ref">Nar_10,41.5</span></p>
         
         <p id="Nar_10.41.6">
            dine dine'tha prativṛddhalakṣmīrakṣīṇamaṅgalyaśato vrajo'yam /<br />
            bhavannivāsādayi vāsudeva! pramodasāndraḥ parito vireje //
             <span class="ref">Nar_10,41.6</span></p>
         
         <p id="Nar_10.41.7">
            gṛheṣu te komalarūpahāsamithaḥkathāsaṅkulitāḥ kamanyaḥ /<br />
            vṛtteṣu kṛtyeṣu bhavannirīkṣāsamāgatāḥ pratyahamatyanandan //
             <span class="ref">Nar_10,41.7</span></p>
         
         <p id="Nar_10.41.8">
            aho kumāro mayi dattadṛṣṭiḥ smitaḥ kṛtaṃ māṃ prati vatsakena /<br />
            ehyehi māmityupasārya pāṇiṃ tvayāśa! kiṃ kiṃ na kṛtaṃ vadhūbhiḥ //
             <span class="ref">Nar_10,41.8</span></p>
         
         <p id="Nar_10.41.9">
            bhavadvapuḥsparśanakautukena karāt karaṃ gopavadhūjanena /<br />
            nītastvamātāmrasarojamālāvyālambilolambatulāmalāsīḥ //
             <span class="ref">Nar_10,41.9</span></p>
         
         <p id="Nar_10.41.10">
            nipāyayantī stanamaṅkagaṃ tvāṃ vilokayantī vadanaṃ hasantī /<br />
            daśāṃ yaśodā katamāṃ na bheje sa tādṛśaḥ pāhi hare! gadānmām //
             <span class="ref">Nar_10,41.10</span></p>
         
         <p id="Nar_10.42.1">
            kadāpi janmarkṣadine tava prabho! nimantritajñātivadhūmahīsurā /<br />
            mahānasastvāṃ savidhe nidhāya sā mahānasādau vavṛte vrajeśvarī //
             <span class="ref">Nar_10,42.1</span></p>
         
         <p id="Nar_10.42.2">
            tato bhavattrāṇaniyuktabālakaprabhītisaṅkrandanasaṅkulāravaiḥ /<br />
            vimiśramaśrāvi bhavatsamīpataḥ parisphuṭaddārucaṭaccaṭāravaḥ //
             <span class="ref">Nar_10,42.2</span></p>
         
         <p id="Nar_10.42.3">
            tatastadākarṇanasaṃbhramaśramaprakampivakṣojabharā vrajāṅganāḥ /<br />
            bhavantamantardadṛśuḥ samantato viniṣpataddāruṇadārumadhyagam //
             <span class="ref">Nar_10,42.3</span></p>
         
         <p id="Nar_10.42.4">
            śiśoraho kiṃ kimabhūditi drutaṃ pradhāvya nandaḥ paśupāśca bhūsurāḥ /<br />
            bhavantamālokya yaśodayā dhṛtaṃ samāśvasannaśrujalārdralocanāḥ //
             <span class="ref">Nar_10,42.4</span></p>
         
         <p id="Nar_10.42.5">
            kasko nu kautaskuta eṣa vismayo viśaṅkaṭaṃ yacchakaṭaṃ vipāṭitam /<br />
            na kāraṇaṃ kiñcidiheti te sthitāḥ svanāsikādattakarāstvadīkṣakāḥ //
             <span class="ref">Nar_10,42.5</span></p>
         
         <p id="Nar_10.42.6">
            kumārakasyāsya payodharārthinaḥ prarodane lolapadāmbujāhatam /<br />
            mayā mayā dṛṣṭamano viparyagāditīśa! te pālakabālakā jaguḥ //
             <span class="ref">Nar_10,42.6</span></p>
         
         <p id="Nar_10.42.7">
            bhiyā tadā kiñcidajānatāmidaṃ kumārakāṇāmatidurghaṭaṃ vacaḥ /<br />
            bhavatprabhāvāvidurairitīritaṃ manāgivāśaṅkyāta dṛṣṭapūtanaiḥ //
             <span class="ref">Nar_10,42.7</span></p>
         
         <p id="Nar_10.42.8">
            pravālatāmraṃ kimidaṃ padaṃ kṣataṃ sarojaramyau nu karau virojitau /<br />
            iti prasarpatkaruṇātaraṅgitāstvadaṅgamāpaspṛśuraṅganājanāḥ //
             <span class="ref">Nar_10,42.8</span></p>
         
         <p id="Nar_10.42.9">
            aye sutaṃ dehi jagatpateḥ kṛpātaraṅgapātāt paripātamadya me /<br />
            iti sma saṅgṛhya pitā tvadaṅgukaṃ guhurmuhuḥ śliṣyati jītakaṇṭakaḥ //
             <span class="ref">Nar_10,42.9</span></p>
         
         <p id="Nar_10.42.10">
            anonilīnaḥ kila hantumāgataḥ surārirevaṃ bhavatā vihiṃsitaḥ /<br />
            rajo'pi nodṛṣṭamamuṣya tat kathaṃ sa śuddhasattve tvayi līnavān dhruvam //
             <span class="ref">Nar_10,42.10</span></p>
         
         <p id="Nar_10.42.11">
            prapūjitaistatra tato dvijātibhirviśeṣato lambhitamaṅgalāśiṣaḥ /<br />
            vrajaṃ nijairbālyarasairvimohayan marutpurādhīśa! rujāṃ jahīhi me //
             <span class="ref">Nar_10,42.11</span></p>
         
         <p id="Nar_10.43.1">
            tvamekadā gurumarutpuranātha! voḍhuṃ<br />
            gāḍhādhirūḍḥagarimāṇamapārayantī /<br />
            mātā nodhāya śayane kimidaṃ bateti<br />
            dhyāyantyaceṣṭata gṛheṣu niviṣṭaśaṅkā //
             <span class="ref">Nar_10,43.1</span></p>
         
         <p id="Nar_10.43.2">
            tāvad vidūramupakarṇitaghoraghoṣa-<br />
            vyājṛmbhipāṃsupaṭalīparipūritāśaḥ /<br />
            vātyāvapuḥ sa kila daityavarastṛṇāva-<br />
            rtākhyo jahāra janamānasahāriṇaṃ tvām //
             <span class="ref">Nar_10,43.2</span></p>
         
         <p id="Nar_10.43.3">
            uddāmapāṃsutimirāhatadṛṣtipāte<br />
            draṣṭuṃ kimapyakuśale paśupālaloke /<br />
            hā bālaksya kimiti tvadupāntamāptā<br />
            mātā bhavantamavilokya bhṛśaṃ rurod //
             <span class="ref">Nar_10,43.3</span></p>
         
         <p id="Nar_10.43.4">
            tāvat sa dānavavaro'pi ca dīnamūrtir-<br />
            bhāvatkabhāraparidhāraṇalūnavegaḥ /<br />
            saṅkocamāpa tadanu kṣatapāṃsughoṣe<br />
            ghoṣe vyatāyata bhavajjananīninādaḥ //
             <span class="ref">Nar_10,43.4</span></p>
         
         <p id="Nar_10.43.5">
            rodopakarṇanavaśādupagamya gehaṃ<br />
            krandatsu nandamukhagopakuleṣu dīnaḥ /<br />
            tvāṃ dānavastvakhilamuktikaraṃ mumukṣus-<br />
            tvayyapramuñcati papāt viyatpradeśāt //
             <span class="ref">Nar_10,43.5</span></p>
         
         <p id="Nar_10.43.6">
            rodākulāstadanu gopagaṇā bahiṣṭha-<br />
            pāṣāṇapṛṣṭhabhuvi dehamatisthaviṣṭham /<br />
            praikṣanta hanta nipantamamuṣya vakṣa-<br />
            syakṣīṇameva ca bhavantamalaṃ hasantam //
             <span class="ref">Nar_10,43.6</span></p>
         
         <p id="Nar_10.43.7">
            grāvaprapātaparipiṣṭagariṣṭhadeha-<br />
            bhraṣṭāsuduṣṭadanujopari dhṛṣṭahāsam /<br />
            āghnānamambujakareṇa bhavantametya<br />
            gopa dadhurgirivarādiva nīlaratnam //
             <span class="ref">Nar_10,43.7</span></p>
         
         <p id="Nar_10.43.8">
            ekaikamāśu parigṛhya nikāmananda-<br />
            nnandādigopaparirabdhavicumbatāṅgam /<br />
            ādātukāmapariśaṅkitagopanārī-<br />
            hastāmbujaprapatitaṃ praṇumo bhavantam //
             <span class="ref">Nar_10,43.8</span></p>
         
         <p id="Nar_10.43.9">
            bhūyo'pi kinnu kṛṇumaḥ praṇatārtihārī<br />
            govinda eva paripālayatāt sutaṃ naḥ /<br />
            ityādi mātarapitṛprasukhaistadānīṃ<br />
            samprārthitastvadavanāya vibho! tvameva //
             <span class="ref">Nar_10,43.9</span></p>
         
         <p id="Nar_10.43.10">
            vātātmakaṃ danujamevamayi pradhūnvan<br />
            vātodbhavān mama gadān kimu no dhunoṣi /<br />
            kiṃ vā karomi puranapyanilālayeśa!<br />
            niśśeṣarogaśamanaṃ muhurarthaye tvām //
             <span class="ref">Nar_10,43.10</span></p>
         
         <p id="Nar_10.44.1">
            gūḍhaṃ vasudevagirā kartuṃ te niṣkriyasya saṃskārān /<br />
            hṛdgatahorātattvo gargamunistvadgṛhān vibho! gatavān //
             <span class="ref">Nar_10,44.1</span></p>
         
         <p id="Nar_10.44.2">
            nando'tha nanditātmā bṛndiṣṭhaṃ mānayannamuṃ yaminām /<br />
            mandasmitārdramūce tvat saṃskārān vidhātumutsukadhīḥ //
             <span class="ref">Nar_10,44.2</span></p>
         
         <p id="Nar_10.44.3">
            yaduvaṃśācāryatvāt sunibhṛtamidamārya! kāryamiti kathayan /<br />
            gargo nirgatapulakaścakre tava sāgrajasya nāmāni //
             <span class="ref">Nar_10,44.3</span></p>
         
         <p id="Nar_10.44.4">
            kathamasya nāma kurve sahasranāmno hyanantanāmno vā /<br />
            iti nūnaṃ gargamuścakre tava nāma nāma rahasi vibho! //
             <span class="ref">Nar_10,44.4</span></p>
         
         <p id="Nar_10.44.5">
            kṛṣidhītuṇakārābhyāṃ sattānandātmatāṃ kilābhilapat /<br />
            jagadaghakarṣitvaṃ vā kathayadṛṣiḥ kṛṣṇanāma te vyatanot //
             <span class="ref">Nar_10,44.5</span></p>
         
         <p id="Nar_10.44.6">
            anyāṃśca nāmabhedān nyīkurvannagraje ca rāmādīn /<br />
            atimānuṣānubhāvaṃ nyagadat tvāmaprakāśayan pitre //
             <span class="ref">Nar_10,44.6</span></p>
         
         <p id="Nar_10.44.7">
            snihyati yatsava putre suhyati sa na māyikaiḥ punaḥ śokaiḥ /<br />
            druhyati yaḥ sa tu naśyedityavadat te mahattvamṛṣivaryaḥ //
             <span class="ref">Nar_10,44.7</span></p>
         
         <p id="Nar_10.44.8">
            jeṣyati bahutaradaityān neṣyati nijabandhulokamamalapadam /<br />
            śroṣyasi suvimalakīrtīrasyeti bhavadvibhūtimṛṣirūce //
             <span class="ref">Nar_10,44.8</span></p>
         
         <p id="Nar_10.44.9">
            amunaiva sarvadurgaṃ taritāstha kṛtāsthamantra tiṣṭhadhvam /<br />
            harirevetyanabhilapannityādi tvāmavarṇayat sa muniḥ //
             <span class="ref">Nar_10,44.9</span></p>
         
         <p id="Nar_10.44.10">
            garge'tha nirgate'smin nanditanandādinandyamānastvam /<br />
            madgadamudgatakaruṇo nirgamaya śrīmarutpurādhīśa! //
             <span class="ref">Nar_10,44.10</span></p>
         
         <p id="Nar_10.45.1">
            ayi sabala! murāre! pāṇijānupracāraiḥ<br />
            kimapi bhavanabhāgān bhūṣayantau bhavantau /<br />
            calitacaraṇakañje mañjumañjīraśiñjā-<br />
            śravaṇakutukabhājau ceratuścāru vegāt //
             <span class="ref">Nar_10,45.1</span></p>
         
         <p id="Nar_10.45.2">
            mṛdu mṛdu vihasantāvunmiṣaddantavantau<br />
            vadanapatitakeśau dṛśyapādābjadeśau /<br />
            bhujagalitakarāntavyālagatkaṅkaṇāṅkau<br />
            matimaharatamuccaiḥ paśyatāṃ viśvan ṇām //
             <span class="ref">Nar_10,45.2</span></p>
         
         <p id="Nar_10.45.3">
            anusarati janaughe kautukavyākulākṣe<br />
            kimapi kṛtaninādaṃ vyāhasantau dravantau /<br />
            balitavadanapadmaṃ pṛṣṭhato dattadṛṣṭī<br />
            kimiva na vidadhāthe kautukaṃ vāsudeva! //
             <span class="ref">Nar_10,45.3</span></p>
         
         <p id="Nar_10.45.4">
            dutagatiṣu patantāvutthitau liptapaṅkau<br />
            divi munibhirapaṅkaiḥ sasmitaṃ vandyamānau /<br />
            drutamatha jananībhyāṃ sānukampaṃ gṛhītau<br />
            muhurapi parirabdhau drāg yuvāṃ cumbitau ca //
             <span class="ref">Nar_10,45.4</span></p>
         
         <p id="Nar_10.45.5">
            snutakucabharamaṅke dhārayantī bhavantaṃ<br />
            taralamati yaśodā stanyadā dhanyadhanyā /<br />
            kapaṭapaśupa! madhye mugdhahāsāṅkuraṃ te<br />
            daśanamukulahṛdyaṃ vīkṣyaṃ vaktraṃ jaharṣa //
             <span class="ref">Nar_10,45.5</span></p>
         
         <p id="Nar_10.45.6">
            tadanu caraṇacārī dārakaiḥ sākamārā-<br />
            nnilayatatiṣu khelan bālacāpalyaśālī /<br />
            bhavanaśukabiḍālān vatsakāṃścānudhāvan<br />
            kathamapi kṛtahāsairgopakairvārito'bhūḥ //
             <span class="ref">Nar_10,45.6</span></p>
         
         <p id="Nar_10.45.7">
            haladharasahitastvaṃ yatra yatropayāto<br />
            vivaśapatitanetrāstatra tatraiva gopyaḥ /<br />
            vigalitagṛhakṛtyā vismṛtāpatyabhṛtyā<br />
            murahara! muhuratyantākulā nityamāsan //
             <span class="ref">Nar_10,45.7</span></p>
         
         <p id="Nar_10.45.8">
            pratinavanavanītaṃ gopikādattamicchan<br />
            kalapadamupagāyan komalaṃ kvāpi nṛtyan /<br />
            sadayayuvatilokairarpitaṃ sarpiraśnan<br />
            kvacana navavipakvaṃ dugdhamatyāpibastvam //
             <span class="ref">Nar_10,45.8</span></p>
         
         <p id="Nar_10.45.9">
            mama khalu baligehe yācanaṃ jātamāstām-<br />
            iha punarabalānāmagrato naiva kurve /<br />
            iti vihitamatiḥ kiṃ deva! santyajya yācñāṃ<br />
            dadhighṛtamaharastvaṃ cāruṇā coraṇena //
             <span class="ref">Nar_10,45.9</span></p>
         
         <p id="Nar_10.45.10">
            tava dadhighṛtamoṣe ghoṣayoṣājanānā-<br />
            mabhajata hṛdi roṣo nāvakāśaṃ na śokaḥ /<br />
            hṛdayamapi muṣitvā harṣasindhau nyadhāstvaṃ<br />
            sa mama śamaya rogān vātagehādhinātha! //
             <span class="ref">Nar_10,45.10</span></p>
         
         <p id="Nar_10.45.11">
            śākhāgre'tha vidhuṃ vilokya phalamityambāṃ ca tātaṃ muhuḥ<br />
            samprārthyātha tadā tadīyavacasā protkṣiptabāhau tvayi /<br />
            citraṃ deva! śaśī sa te karamagāt kiṃ brūmahe sampata-<br />
            jjyotirmaṇḍalapūritākhilavapuḥ prāgā virāḍrūpatām //
             <span class="ref">Nar_10,45.11</span></p>
         
         <p id="Nar_10.45.12">
            kiṃ kiṃ batedamiti saṃbhramabhājamenaṃ<br />
            brahmārṇave kṣaṇamamuṃ parimajjya tātam /<br />
            māyāṃ punastanayamohamayīṃ vitanva-<br />
            nnānandacinmaya! jaganmaya! pāhi rogāt //
             <span class="ref">Nar_10,45.12</span></p>
         
         <p id="Nar_10.46.1">
            ayi deva! purā kila tvayi svayamuttānaśaye stanandhaye /<br />
            parijṛmbhaṇato vyapāvṛte vadane viśvamacaṣṭa vallavī //
             <span class="ref">Nar_10,46.1</span></p>
         
         <p id="Nar_10.46.2">
            punarapyatha bālakaiḥ samaṃ tvayi līlānirate jagatpate! /<br />
            phalasañcayavañcanakrudhā tava mṛdbhojanamūcurarbhakāḥ //
             <span class="ref">Nar_10,46.2</span></p>
         
         <p id="Nar_10.46.3">
            ayi te pralayāvadhau vibho! kṣititoyādisamastabhakṣiṇaḥ /<br />
            mṛdupāśanato rujā bhavediti bhītā jananī cukopa sā ///
             <span class="ref">Nar_10,46.3</span></p>
         
         <p id="Nar_10.46.4">
            ayi durvinayātmaka! tvayā kimu mṛtsā bata vatsa! bhakṣitā /<br />
            iti mātṛgiraṃ ciraṃ vibho! vitathāṃ tvaṃ pratijajñiṣe hasan //
             <span class="ref">Nar_10,46.4</span></p>
         
         <p id="Nar_10.46.5">
            ayi te sakalairviniścite vimatiśced vadanaṃ vidāryatām /<br />
            iti mātṛvibhartsito mukhaṃ vikasatpadmanibhaṃ vyadārayaḥ //
             <span class="ref">Nar_10,46.5</span></p>
         
         <p id="Nar_10.46.6">
            ayi mṛllavadarśanotsukāṃ jananīṃ tāṃ bahu tarpayanniva /<br />
            pṛthivīṃ nikhilāṃ na kevalaṃ bhuvanānyapyakhilānyadīdṛśaḥ //
             <span class="ref">Nar_10,46.6</span></p>
         
         <p id="Nar_10.46.7">
            kuhacid vanamambudhiḥ kvacit kvacidabhraṃ kuhacid rasātalam /<br />
            manujā danujāḥ kvacit surā dadṛśe kiṃ na tadā tvadānane //
             <span class="ref">Nar_10,46.7</span></p>
         
         <p id="Nar_10.46.8">
            kalaśāmbudhiśāyinaṃ punaḥ paravaikuṇṭhapadādhivāsinam /<br />
            svapuraśca nijārbhakātmakaṃ katidhā tvāṃ na dadarśa sā mukhe //
             <span class="ref">Nar_10,46.8</span></p>
         
         <p id="Nar_10.46.9">
            vikasadbhuvane mukhodare nanu bhūyo'pi tathāvidhānanaḥ /<br />
            anayā sphuṭamīkṣito bhavānanavasthāṃ jagatāṃ batātanot //
             <span class="ref">Nar_10,46.9</span></p>
         
         <p id="Nar_10.46.10">
            dhṛtatattvadhiyaṃ tadā kṣaṇaṃ jananīṃ tāṃ praṇayena mohayan /<br />
            stanamamba! diśetyupāsajan bhagavannadbhutabāla! pāhi mām //
             <span class="ref">Nar_10,46.10</span></p>
         
         <p id="Nar_10.47.1">
            ekadā dadhivimāthakāriṇīṃ mātaraṃ samupasedivān bhavān /<br />
            stanyalolupatayā nivārayannaṅkametya papivān payodharau //
             <span class="ref">Nar_10,47.1</span></p>
         
         <p id="Nar_10.47.2">
            ardhapītakucakuḍmale tvayi snigdhahāsamadhurānanāmbuje /<br />
            dugdhamīśa! dahane parisnutaṃ dhartumāśu jananī jagāma te //
             <span class="ref">Nar_10,47.2</span></p>
         
         <p id="Nar_10.47.3">
            sāmipītarasabhaṅgasaṅgatakrodhabhāraparibhūtacetasā /<br />
            manthadaṇḍamupagṛhya pāṭitaṃ hanta deva! dadhibhājanaṃ tvayā //
             <span class="ref">Nar_10,47.3</span></p>
         
         <p id="Nar_10.47.4">
            uccala dhvanitamuccakaistadā saṃniśamya jananī samādrutā /<br />
            tvadyaśovisaravad dadarśa sā sadya eva dadhi visṛtaṃ kṣitau //
             <span class="ref">Nar_10,47.4</span></p>
         
         <p id="Nar_10.47.5">
            vedamārgaparimārgitaṃ ruṣā tvāmavīkṣya parimārgayantyasau /<br />
            sandadarśa sukṛtinyulūkhale dīyamānanavanītamotave //
             <span class="ref">Nar_10,47.5</span></p>
         
         <p id="Nar_10.47.6">
            tvāṃ pragṛhya bata bhītibhāvanābhāsurānanasarojamāśu sā /<br />
            roṣarūṣitamukhī sakhīpuro bandhanāya raśanāmupādade //
             <span class="ref">Nar_10,47.6</span></p>
         
         <p id="Nar_10.47.7">
            bandhumicchati yameva sajjanastaṃ bhavantamayi bandhumicchatī /<br />
            sā niyujya raśanāguṇān bahūn vdyaṅgulonamakhilaṃ kilaikṣata //
             <span class="ref">Nar_10,47.7</span></p>
         
         <p id="Nar_10.47.8">
            vismitotsmitasakhījanekṣitāṃ svinnasannavapuṣaṃ nirīkṣya tām /<br />
            nityamuktavapurapyaho hare! bandhameva kṛpayānvamayathāḥ //
             <span class="ref">Nar_10,47.8</span></p>
         
         <p id="Nar_10.47.9">
            sthīyatāṃ ciramulūkhale khaletyāgatā bhavanameva sā yadā /<br />
            prāgulūkhalabilāntare tadā sarpirarpitamadannavāsthithāḥ //
             <span class="ref">Nar_10,47.9</span></p>
         
         <p id="Nar_10.47.10">
            yadyapāśasugamo bhavān vibho! saṃyataḥ kimu sapāśayānayā /<br />
            evamādi divijairabhiṣṭuto vātanātha! paripāhi māṃ gadāt //
             <span class="ref">Nar_10,47.10</span></p>
         
         <p id="Nar_10.48.1">
            mudā suraudhaistvamudārasammadairudīrya dāmodara ityabhiṣṭutaḥ /<br />
            mṛdūdaraḥ svairamulūkhale lagannadūrato dvau kakubhāvudaikṣathāḥ //
             <span class="ref">Nar_10,48.1</span></p>
         
         <p id="Nar_10.48.2">
            kuberasūnurnalakūbarābhidhaḥ paro maṇigrīva iti prathāṃ gataḥ /<br />
            maheśasevādhigataśriyonmadau ciraṃ kila tvadvimukhāvakhelatām //
             <span class="ref">Nar_10,48.2</span></p>
         
         <p id="Nar_10.48.3">
            surāpagāyāṃ kila tau madotkaṭau surāpagāyadbahuyauvatāvṛtau /<br />
            vivāsasau keliparau sa nārado bhavatpadaikapravaṇo niraikṣata //
             <span class="ref">Nar_10,48.3</span></p>
         
         <p id="Nar_10.48.4">
            bhiyā priyālokamupāttavāsasaṃ puro nirīkṣyāpi madāndhacetasau /<br />
            imau bhavadbhaktyupaśāntisiddhaye munirjagau śāntimṛte kutaḥ sukham //
             <span class="ref">Nar_10,48.4</span></p>
         
         <p id="Nar_10.48.5">
            yuvāmavāptau kakubhātmatāṃ ciraṃ hariṃ nirīkṣyātha padaṃ svamāpnutam /<br />
            itīritau tau bhavadīkṣaṇaspṛhāṃ gatau vrajānte kakubhau babhūvatuḥ //
             <span class="ref">Nar_10,48.5</span></p>
         
         <p id="Nar_10.48.6">
            atandramindradruyugaṃ tathāvidhaṃ sameyuṣā mantharagāminā tvayā /<br />
            tirāyitolūkhalarodhanirdhutau cirāya jīrṇau paripātitau tarū //
             <span class="ref">Nar_10,48.6</span></p>
         
         <p id="Nar_10.48.7">
            abhāji śākhidvitayaṃ yadā tvayā tadaiva tadgarbhatalānnireyuṣā /<br />
            mahātviṣā yakṣayugena tatkṣaṇādabhāji govinda! bhavānapi stavaiḥ //
             <span class="ref">Nar_10,48.7</span></p>
         
         <p id="Nar_10.48.8">
            ihānyabhakto'pi sameṣyati kramād bhavantametau khalu rudrasevakau /<br />
            muniprasādād bhavadaṅghrimāgatau gatau vṛṇānau khalu bhaktimuttamām //
             <span class="ref">Nar_10,48.8</span></p>
         
         <p id="Nar_10.48.9">
            tatastarūddāraṇadāruṇāravaprakampisampātini gopamaṇḍale /<br />
            vilajjitatvajjananīmukhekṣiṇā vyamokṣi nandane bhavān vimokṣadaḥ //
             <span class="ref">Nar_10,48.9</span></p>
         
         <p id="Nar_10.48.10">
            mahīruhormadhyagato batārbhako hareḥ prabhāvādaparikṣato'dhunā /<br />
            iti bravāṇairgamito gṛhaṃ bhavān marutpurādhīśvara! pāhi māṃ gadāt //
             <span class="ref">Nar_10,48.10</span></p>
         
         <p id="Nar_10.49.1">
            bhavatprabhāvāvidurā hi gopāstaruprapātādikamatra goṣṭḥe /<br />
            shetumutpātagaṇaṃ viśaṅkya prayātumanyatra mano vitenuḥ //
             <span class="ref">Nar_10,49.1</span></p>
         
         <p id="Nar_10.49.2">
            tatropanandābhidhagopavaryo jagau bhavatpreraṇayaiva nūnam /<br />
            itiḥ pratīcyāṃ vipinaṃ manojñaṃ bṛndāvanaṃ nāma virājatīti //
             <span class="ref">Nar_10,49.2</span></p>
         
         <p id="Nar_10.49.3">
            bṛhadvanaṃ tat khalu nandamukhyā vidhāya gauṣṭhīnamatha kṣaṇena /<br />
            tvadanvitatvajjananīniviṣṭagariṣtayānānugatā viceluḥ //
             <span class="ref">Nar_10,49.3</span></p>
         
         <p id="Nar_10.49.4">
            anomanojñadhvanidhenupālīkhurapraṇādāntarato vadhūbhiḥ /<br />
            bhavadvinodālapitīkṣarāṇi prapīya nājñāyata mārgadairghyam //
             <span class="ref">Nar_10,49.4</span></p>
         
         <p id="Nar_10.49.5">
            nirīkṣya bṛndāvanamīśa! nandatprasūnakundapramukhadrumaugham /<br />
            amodathāḥ śādvalasāndralakṣmyā harinmaṇīkuṭṭimapuṣṭaśobham //
             <span class="ref">Nar_10,49.5</span></p>
         
         <p id="Nar_10.49.6">
            navākanirvyuḍhanivāsabhedeṣvaśeṣagopeṣu sukhāsiteṣu /<br />
            vanaśriyaṃ gopakiśorapālīvimiśritaḥ paryagalokathāstvam //
             <span class="ref">Nar_10,49.6</span></p>
         
         <p id="Nar_10.49.7">
            arālamārgāgatanirmalāpāṃ marālakujākṛtanarmalāpām /<br />
            nirantarasmerasarojavaktrāṃ kalindakanyāṃ samalokayastvam //
             <span class="ref">Nar_10,49.7</span></p>
         
         <p id="Nar_10.49.8">
            mayūrakekāśatalobhanīyaṃ myūkhamīlaśabalaṃ maṇīnām /<br />
            viriñcalokaspṛśamuccaśṛṅgairgiriṃ ca govardhanamaikṣathāstvam //
             <span class="ref">Nar_10,49.8</span></p>
         
         <p id="Nar_10.49.9">
            samaṃ tato gopakumārakaistvaṃ samantato yatra vanāntamāgāḥ /<br />
            tatastatastāṃ kṛṭilāmapaśyaḥ kalindajāṃ rāgavatīmivaikām //
             <span class="ref">Nar_10,49.9</span></p>
         
         <p id="Nar_10.49.10">
            tathāvidhe'smin vipine paśavye samutsuko vatsagaṇapracāre /<br />
            caran sarāmo'tha kumārakaistvaṃ samīragehādhipa! pāhi rogāt //
             <span class="ref">Nar_10,49.10</span></p>
         
         <p id="Nar_10.50.1">
            taralamadhukṛdbṛnde bṛndāvane'tha manohare<br />
            paśupaśiśubhiḥ sākaṃ vatsānupālanalolupaḥ /<br />
            haladharasakho deva! śrīman! viceritha dhārayan<br />
            gavalamuralīvetraṃ netrābhirāmatanudyutiḥ //
             <span class="ref">Nar_10,50.1</span></p>
         
         <p id="Nar_10.50.2">
            vihitajagatīrakṣaṃ lakṣmīkarāmbujalīlitaṃ<br />
            dadati caraṇadvandvaṃ bṛndāvane tvayi pāvane /<br />
            kimiva na babhau sampatsampūritaṃ taruvallarī-<br />
            saliladharaṇīgotrakṣetrādikaṃ kamalāpate! //
             <span class="ref">Nar_10,50.2</span></p>
         
         <p id="Nar_10.50.3">
            vilasadulape kāntārānte samīraṇaśītale<br />
            vipulayamunātīre govardhanācalamūrdhasu /<br />
            lalitamuralīnādaḥ sañcārayan khalu vātsakaṃ<br />
            kvacana divase daityaṃ vatsākṛtiṃ tvamudaikṣathāḥ //
             <span class="ref">Nar_10,50.3</span></p>
         
         <p id="Nar_10.50.4">
            rabhasavilasatpucchaṃ vicchāyato'sya vilokayan<br />
            kimapi valitaskandhaṃ randhrapratīkṣamudīkṣitam /<br />
            tamatha caraṇe bibhrad vibhrāmayan muhuruccakaiḥ<br />
            kuhacana mahāvṛkṣe cikṣepitha kṣatajīvitam //
             <span class="ref">Nar_10,50.4</span></p>
         
         <p id="Nar_10.50.5">
            nipatati mahādaitye jātyā durātmani tatkṣaṇaṃ<br />
            nipatanajavakṣuṇṇakṣoṇīruhakṣatakānane /<br />
            divi paramiladbṛndā bṛndārakāḥ kusumotkaraiḥ<br />
            śirasi bhavato harṣād varṣanti nāma tadā hare! //
             <span class="ref">Nar_10,50.5</span></p>
         
         <p id="Nar_10.50.6">
            surabhilatamā mūrdhanyūrdhvaṃ kutaḥ kusumāvalī<br />
            nipatati tavetyukto bālaiḥ sahelamudairayaḥ /<br />
            jhaṭiti danujakṣepeṇordhvaṃ gatastarumaṇḍalāt<br />
            kusumanikaraḥ so'yaṃ nūnaṃ sameti śanairiti //
             <span class="ref">Nar_10,50.6</span></p>
         
         <p id="Nar_10.50.7">
            kvacana divase bhūyo bhūyastareparuṣātape<br />
            tapanatanayāpāthaḥ pātuṃ gatā bhavadādayaḥ /<br />
            calitagarutaṃ prekṣāmāsurbakaṃ khalu vismṛtaṃ<br />
            kṣitidharagarucchede kailāsaśailamivāparam //
             <span class="ref">Nar_10,50.7</span></p>
         
         <p id="Nar_10.50.8">
            pibati salilaṃ gopavrāte bhavanatamabhidrutaḥ<br />
            sa kila niginalannagniprakhyaṃ punardrutamudvaman /<br />
            dalayitumagāt troṭyāḥ koṭyā tadā yu bhavān vibho!<br />
            khalajanabhidācuñcuścañcū pragṛhya dadāra tam //
             <span class="ref">Nar_10,50.8</span></p>
         
         <p id="Nar_10.50.9">
            sapadi sahajāṃ sandraṣṭuṃ vā mṛtāṃ khalu pūtanā-<br />
            manujamaghamapyagre gatvā pratīkṣitumeva vā /<br />
            śamananilayaṃ yāte tasmin bake sumanogaṇe<br />
            kirati sumanobṛndaṃ bṛndāvanād gṛhamaiyathāḥ //
             <span class="ref">Nar_10,50.9</span></p>
         
         <p id="Nar_10.50.10">
            lalitamuralīnādaṃ dūrānniśamya vadhūjanais-<br />
            tvaritamupagamyārādārūḍhamodamudīkṣitaḥ /<br />
            janitajananīnandānandaḥ samīraṇamandira-<br />
            prathitavasate! śaure! dūrīkuruṣva mamāmayān //
             <span class="ref">Nar_10,50.10</span></p>
         
         <p id="Nar_10.51.1">
            kadācana vrajaśiśubhiḥ samaṃ bhavān<br />
            vanāśane vihitamatiḥ pragetarām /<br />
            samāvṛto bahutaravatsamaṇḍalaiḥ<br />
            satemanairniragamadīśa! jemanaiḥ //
             <span class="ref">Nar_10,51.1</span></p>
         
         <p id="Nar_10.51.2">
            viniryatastava caraṇāmbujadvayā-<br />
            dudāñcitaṃ tribhuvanapāvanaṃ rajaḥ /<br />
            maharṣayaḥ pulakadharaiḥ kalebarai-<br />
            rudūhire dhṛtabhavadīkṣaṇotsavāḥ //
             <span class="ref">Nar_10,51.2</span></p>
         
         <p id="Nar_10.51.3">
            pracārayatyaviralaśādvale tale<br />
            paśūn vibho! bhavati samaṃ kumārakaiḥ /<br />
            aghāsuro nyaruṇadaghāya vartanīṃ<br />
            bhayānakaḥ sapadi śayānakākṛtiḥ //
             <span class="ref">Nar_10,51.3</span></p>
         
         <p id="Nar_10.51.4">
            mahācalapratimatanorguhānibha-<br />
            prasāritaprathitamukhasya kānane /<br />
            mukhodaraṃ viharaṇakautukād gatāḥ<br />
            kumārakāḥ kimapi vidūrage tvayi //
             <span class="ref">Nar_10,51.4</span></p>
         
         <p id="Nar_10.51.5">
            pramādataḥ praviśati pannagodaraṃ<br />
            kvathattanau paśupakule savātsake /<br />
            vidannidaṃ tvamapi viveśitha prabho!<br />
            suhṛjjanaṃ viśaraṇāmāśu rakṣitum //
             <span class="ref">Nar_10,51.5</span></p>
         
         <p id="Nar_10.51.6">
            galedare vipulitavarṣmaṇā tvayā<br />
            mahorage luṭhati niruddhamārute /<br />
            drutaṃ bhavān vidalitakaṇṭhamaṇḍalo<br />
            vimocayan paśupaśūn viniryayau //
             <span class="ref">Nar_10,51.6</span></p>
         
         <p id="Nar_10.51.7">
            kṣaṇaṃ divi tvadupagamārthamāsthitaṃ<br />
            mahāsuraprabhavamaho maho mahat /<br />
            vinirgate tvayi tu nilīnamañjasā<br />
            nabhaḥshtale nanṛturatho jaguḥ surāḥ //
             <span class="ref">Nar_10,51.7</span></p>
         
         <p id="Nar_10.51.8">
            savismayaiḥ kamalabhavādibhiḥ surair-<br />
            anudrutastadanu gataḥ kumārakaiḥ /<br />
            dine punastaruṇadaśāmupeyuṣi<br />
            svakairbhavānatanuta bhojanotsavam //
             <span class="ref">Nar_10,51.8</span></p>
         
         <p id="Nar_10.51.9">
            viṣāṇikāmapi muralīṃ nitambake<br />
            niveśayan kabaladharaḥ karāmbuje /<br />
            prahāsayan kalavacanaiḥ kumārakān<br />
            bubhojitha tridaśagaṇairmudā nutaḥ //
             <span class="ref">Nar_10,51.9</span></p>
         
         <p id="Nar_10.51.10">
            sukhāśanaṃ tviha tava gopamaṇḍale<br />
            makhāśanāt priyamiva devamaṇḍale /<br />
            iti stutastridaśavarairjagatprabho!<br />
            marutpurīnilaya! gadāt prapāhi mām //
             <span class="ref">Nar_10,51.10</span></p>
         
         <p id="Nar_10.52.1">
            anyāvatāranikareṣvanirīkṣitaṃ te<br />
            bhūmātirekamabhivīkṣya tadāghamokṣe /<br />
            brahmā parīkṣitumanāḥ sa parokṣabhāvaṃ<br />
            ninye'tha vatsakagaṇān pravitatya māyām //
             <span class="ref">Nar_10,52.1</span></p>
         
         <p id="Nar_10.52.2">
            vatsānavīkṣya vivaśe paśupotkare tā-<br />
            nānetukāma iva dhātṛmatānuvartī /<br />
            tvaṃ sāmibhuktakabalo gatavāṃstadānīṃ<br />
            bhuktāṃstirodhita sarojabhavaḥ kumārān //
             <span class="ref">Nar_10,52.2</span></p>
         
         <p id="Nar_10.52.3">
            vatsāyitastadanu gopagaṇāyitastvaṃ<br />
            śikyādibhāṇḍamuralīgavalādirūpaḥ /<br />
            prāgvad vihṛtya vipineṣu cirāya sāyaṃ<br />
            tvaṃ māyayātha bahudhā vrajamāyayātha //
             <span class="ref">Nar_10,52.3</span></p>
         
         <p id="Nar_10.52.4">
            tvāmeva śikyāgavalādimayaṃ dadhāno<br />
            bhūyastvameva paśuvatsakabālarūpaḥ /<br />
            gorūpiṇībhirapi gopavadhūmayībhi-<br />
            rāsādito'si jananībhiratipraharṣāt //
             <span class="ref">Nar_10,52.4</span></p>
         
         <p id="Nar_10.52.5">
            jīvaṃ hi kañcidabhimānavaśāt svakīyaṃ<br />
            matvā tanūja iti rāgabharaṃ vahantyaḥ /<br />
            ātmānameva tu bhavantamavāpya sūnuṃ<br />
            prītiṃ yayurna kiyatīṃ vanitāśca gāvaḥ //
             <span class="ref">Nar_10,52.5</span></p>
         
         <p id="Nar_10.52.6">
            evaṃ pratikṣaṇavijṛmbhitaharṣabhāra-<br />
            niśśeṣagopagaṇalālitabhūrimūrtim /<br />
            tvāmagrajo'pi bubudhe kila vatsarānte<br />
            brahmātmanorapi mahān yuvayorviśeṣaḥ //
             <span class="ref">Nar_10,52.6</span></p>
         
         <p id="Nar_10.52.7">
            varṣāvadhau navapurātanavatsapālān<br />
            dṛṣṭvā vivekamasṛṇe druhiṇe vimūḍhe /<br />
            prādīdṛśaḥ pratinavān makuṭāngadādi-<br />
            bhūśāṃścaturbhujayujaḥ sajalāmbudābhān //
             <span class="ref">Nar_10,52.7</span></p>
         
         <p id="Nar_10.52.8">
            pratyekameva kamalāparilālitāṅgān<br />
            bhogīndrabhogaśayanān nayanābhirāmān /<br />
            līlānimīlitadṛśaḥ sanakādiyogi-<br />
            vyāsevitān kamalabhūrbhavato dadarśa //
             <span class="ref">Nar_10,52.8</span></p>
         
         <p id="Nar_10.52.9">
            nārāyaṇākṛtimasaṅkhyatamāṃ nirīkṣya<br />
            sarvatra sevakamapi svamavekṣya dhātā /<br />
            māyānimagnahṛdayo vimumoha yāvta-<br />
            deko babhūvitha tadā kabalārdhapāṇiḥ //
             <span class="ref">Nar_10,52.9</span></p>
         
         <p id="Nar_10.52.10">
            naśyanmade tadanu viśvapatiṃ muhustvāṃ<br />
            natvā ca nūtavati dhātari dhāma yāte /<br />
            potaiḥ samaṃ pramuditaiḥ praviśanniketaṃ<br />
            vātālayādhipa! vibho! paripāhi rogāt //
             <span class="ref">Nar_10,52.10</span></p>
         
         <p id="Nar_10.53.1">
            atītya bālyaṃ jagatāṃ pate! tvamupetya paugaṇḍavayo manojñam /<br />
            upekṣya vatsāvanamutsavena prāvartathā gogaṇapālanāyām //
             <span class="ref">Nar_10,53.1</span></p>
         
         <p id="Nar_10.53.2">
            upakramasyānuguṇaiva seyaṃ marutpurādhīṣa! tava pravṛttiḥ /<br />
            gotrāparitrāṇakṛte'vatīnastadeva devārabhathāstadā yat //ṣ
             <span class="ref">Nar_10,53.2</span></p>
         
         <p id="Nar_10.53.3">
            kadāpi rāmeṇa samaṃ vanānte vanaśriyaṃ vīkṣya caran sukhena /<br />
            śrīdāmanāmnaḥ svasakhasya vācā modādagā dhenukakānanaṃ tvam //
             <span class="ref">Nar_10,53.3</span></p>
         
         <p id="Nar_10.53.4">
            uttālatālīnivahe tvaduktyā balena dhūte'tha balena dorbhyām /<br />
            mṛduḥ kharaścābhyapatat purastāt phalotkaro dhenukadānavo'pi //
             <span class="ref">Nar_10,53.4</span></p>
         
         <p id="Nar_10.53.5">
            samudyato dhainukapālane'haṃ vadhaṃ kathaṃ dhainukamadya kurve /<br />
            itīva matvā dhruvamagrajena suraugharoddhāramajīghatastvam //
             <span class="ref">Nar_10,53.5</span></p>
         
         <p id="Nar_10.53.6">
            tadīyabhṛtyānapi jambukatvenopāgatānagrajasaṃyutastvam /<br />
            jambūphalānīva tadā nirāsthastāleṣu khelan bhagavan! nirāsthaḥ //
             <span class="ref">Nar_10,53.6</span></p>
         
         <p id="Nar_10.53.7">
            vinighnati tvayyatha jambukaughaṃ sanāmakatvādvaruṇastadānīm /<br />
            bhayākulo jambukanāmadheyaṃ śrutiprasiddhaṃ vyadhiteti manye //
             <span class="ref">Nar_10,53.7</span></p>
         
         <p id="Nar_10.53.8">
            tavāvatārasya phalaṃ murāre! sañjātamadyeti surairnutastvam /<br />
            satyaṃ phalaṃ jātamiheti hāsī bālaiḥ samaṃ tālaphalānyabhuṅkthāḥ //
             <span class="ref">Nar_10,53.8</span></p>
         
         <p id="Nar_10.53.9">
            madhudravasrunti bṛhanti tāni phalāni medobharabhṛnti bhuktvā /<br />
            tṛptaiśca dṛptairbhavanaṃ phalaughaṃ vahadbhirāgāḥ khalu bālakaistvam //
             <span class="ref">Nar_10,53.9</span></p>
         
         <p id="Nar_10.53.10">
            hato hato dhenuka ityupetya phalānyadadbhirmadhurāṇi lokaiḥ /<br />
            jayeti jīveti nuto vibho! tvaṃ marutpurādhīśvara! pāhi rogāt //
             <span class="ref">Nar_10,53.10</span></p>
         
         <p id="Nar_10.54.1">
            tvatsevotkaḥ saubhārirnāma pūrvaṃ kālindyantardvādaśābdaṃ tapasyan /<br />
            mīnavrāte snehavān bhogalole tārkṣyaṃ sākṣādaikṣatāgre kadācit //
             <span class="ref">Nar_10,54.1</span></p>
         
         <p id="Nar_10.54.2">
            tvadvāhaṃ taṃ sakṣudhaṃ tṛkṣasūnuṃ mīnaṃ kañcijjakṣataṃ lakṣayan saḥ /<br />
            taptaścitte śaptavānatra cet tvaṃ jantūn bhoktā jīvitaṃ cāpi bhoktā //
             <span class="ref">Nar_10,54.2</span></p>
         
         <p id="Nar_10.54.3">
            tasmin kāle kāliyaḥ kṣveladarpāt sarpārāte kalpitaṃ bhāgamśnan /<br />
            tena krodhāt tvat padāmbhojabhājā pakṣakṣiptastaddurāpaṃ payo'gāt //
             <span class="ref">Nar_10,54.3</span></p>
         
         <p id="Nar_10.54.4">
            ghore tasmin sūrajānīravāse tīre vṛkṣā vikṣatāḥ kṣvelavegāt /<br />
            pakṣivrātāḥ peturabhre patantaḥ kāruṇyārdraṃ tvanmanastena jātam //
             <span class="ref">Nar_10,54.4</span></p>
         
         <p id="Nar_10.54.5">
            kāle tasminnekadā sīrapāṇiṃ muktvā yāte yāmunaṃ kānanāntam /<br />
            tvayyuddāmagrīṣmabhīṣmoṣmataptā gogopālā vyāpiban kṣvelatoyam //
             <span class="ref">Nar_10,54.5</span></p>
         
         <p id="Nar_10.54.6">
            naśyajjīvān vicyutān kṣmātale tān viśvān paśyannacyuta! tvaṃ dayārdraḥ /<br />
            prāpyopāntaṃ jīvayāmāsitha drāk pīyūṣāmbhovarṣibhiḥ śrīkaṭākṣaiḥ //
             <span class="ref">Nar_10,54.6</span></p>
         
         <p id="Nar_10.54.7">
            kiṃ kiṃ jāto harṣavarṣātirekaḥ sarvāṅgeṣvityutthitā gopasaṅghāḥ /<br />
            dṛṣṭvāgre tvāṃ tvatkṛtaṃ tad vidantasrvāmāliṅgan dṛṣṭanānāprabhāvāḥ //
             <span class="ref">Nar_10,54.7</span></p>
         
         <p id="Nar_10.54.8">
            gāvaścaivaṃ labdhajīvāḥ kṣaṇena sphītānandāstvāṃ ca dṛṣṭvā purastāt /<br />
            drāgāvavruḥ sarvato harṣabāṣpaṃ vyāmuñcantyo mandamudyanninādāḥ //
             <span class="ref">Nar_10,54.8</span></p>
         
         <p id="Nar_10.54.9">
            romāñco'yaṃ sarvato naḥ śarīre bhūyasyantaḥ kācidānandamūrchā /<br />
            āścaryo'yaṃ kṣvelavego mukundetyukto gopairnandito vandito'bhūḥ //
             <span class="ref">Nar_10,54.9</span></p>
         
         <p id="Nar_10.54.10">
            evaṃ bhaktān muktajīvānapi tvaṃ mugdhāpāṅkairastarogāṃstanoṣi /<br />
            tādṛgbhūtasphītakāruṇyabhūmā rogīt pāyā vāyugehādhivāsa! //
             <span class="ref">Nar_10,54.10</span></p>
         
         <p id="Nar_10.55.1">
            atha vāriṇi ghorataraṃ phaṇinaṃ prativārayituṃ kṛtadhīrbhagavan! /<br />
            drutamāritha tīraganīpataruṃ viṣamīrutaśoṣitaparṇacayam //
             <span class="ref">Nar_10,55.1</span></p>
         
         <p id="Nar_10.55.2">
            adhiruhya padāmburuheṇa ca taṃ navapallavatulyamojñarucā /<br />
            hadavāriṇi dūrataraṃ nyapataḥ parighūrṇitaghorataraṅgagaṇe //
             <span class="ref">Nar_10,55.2</span></p>
         
         <p id="Nar_10.55.3">
            bhuvanatrayabhārabhṛto bhavato gurubhāravikrampivijṛmbhijalā /<br />
            parimajjayati sma dhanuḥśataṃ taṭinī jhaṭiti sphuṭaghoṣavatī //
             <span class="ref">Nar_10,55.3</span></p>
         
         <p id="Nar_10.55.4">
            atha dikṣu vidikṣu parikṣubhitabhramitodaravārininādabharaiḥ /<br />
            udakādudagāduragādhipatistvadupāntamaśāntaruṣāndhamanāḥ //
             <span class="ref">Nar_10,55.4</span></p>
         
         <p id="Nar_10.55.5">
            phaṇaśṛṅgasahasraviniḥsṛmarajvaladagnikaṇograviṣāmbudharam /<br />
            purataḥ phaṇinaṃ samalokayathā bahuśṛṅgiṇamañjanaśailamiva //
             <span class="ref">Nar_10,55.5</span></p>
         
         <p id="Nar_10.55.6">
            jvaladakṣiparikṣaradugraviṣaśvasaniṣmabharaḥ sa mahānbhujagaḥ /<br />
            paridaśya bhavantamanantabalaṃ samaveṣṭayadasphuṭaceṣṭamaho //
             <span class="ref">Nar_10,55.6</span></p>
         
         <p id="Nar_10.55.7">
            avilokya bhavantamathākulite taṭagāmini bālakadhenugaṇe /<br />
            vrajagehatale'pyanimittaśataṃ samudīkṣya gatā yamunāṃ paśupāḥ //
             <span class="ref">Nar_10,55.7</span></p>
         
         <p id="Nar_10.55.8">
            akhileṣu vibho! bhavadīyadaśāmavalokya jihāsuṣu jīvabharam /<br />
            phaṇibandhanamāśu vimucya javādudagamyata hāsajuṣā bhavatā //
             <span class="ref">Nar_10,55.8</span></p>
         
         <p id="Nar_10.55.9">
            adhiruhya tataḥ phaṇirājaphaṇān nanṛte bhavatā mṛdupādarucā /<br />
            kalaśiñcitanūpuramañcumilatkarakaṅkaṇasaṃkulasaṃkvaṇitam //
             <span class="ref">Nar_10,55.9</span></p>
         
         <p id="Nar_10.55.10">
            jahṛṣuḥ paśupāstutuṣurmunayo vavṛṣuḥ kusumāni surendragaṇāḥ /<br />
            tvayi nṛtyati mārutagehapate! paripāhi sa māṃ tvamadāntagadāt //
             <span class="ref">Nar_10,55.10</span></p>
         
         <p id="Nar_10.56.1">
            racirakampitakuṇḍalamaṇḍalaḥ suciramīśa! nanartitha pannage /<br />
            amaratāḍitadundubhisundaraṃ viyati gāyati daivatayauvate //
             <span class="ref">Nar_10,56.1</span></p>
         
         <p id="Nar_10.56.2">
            namati yadyadamuṣya śiro hare! parivihāya tadunnatamunnatam /<br />
            parimathan padapaṅkaruhā ciraṃ vyaharathāḥ karatālamanoharam //
             <span class="ref">Nar_10,56.2</span></p>
         
         <p id="Nar_10.56.3">
            tvadavabhagnavibhugnaphaṇāgaṇe galitaśoṇitaśoṇitapāthasi /<br />
            phaṇipatāvavasīdati sannatāstadabalāstava mādhava! pādayoḥ //
             <span class="ref">Nar_10,56.3</span></p>
         
         <p id="Nar_10.56.4">
            ayi puraiva cirāya pariśrutatvadanubhāvavilīnahṛdo hi tāḥ /<br />
            munibhirapyanavāpyapathaiḥ stavairnunuvurīśa! bhavantamayantritam //
             <span class="ref">Nar_10,56.4</span></p>
         
         <p id="Nar_10.56.5">
            phaṇivadhūgaṇabhaktivilokanapravikasatkaruṇākulacetasā /<br />
            phaṇipatirbhavatācyuta! jīvitastvaji samarpitamūrtiravānamat //
             <span class="ref">Nar_10,56.5</span></p>
         
         <p id="Nar_10.56.6">
            ramaṇakaṃ vraje cāridhimadhyagaṃ phaṇiripurna karoti virodhitām /<br />
            iti bhavadvacanānyatimānayan phaṇipatirniragāduragaiḥ samam //
             <span class="ref">Nar_10,56.6</span></p>
         
         <p id="Nar_10.56.7">
            phaṇivadhūjanadattamaṇivrajajvalitahāradukūlavibhūṣitaḥ /<br />
            taṭagataiḥ pramadāśruvimiśritaiḥ samagathāḥ svajanairdivasāvadhau //
             <span class="ref">Nar_10,56.7</span></p>
         
         <p id="Nar_10.56.8">
            niśi punastamasā vrajamandiraṃ vrajitumakṣama eva janotkare /<br />
            svapati tatra bhavaccaraṇāśraye davakṛśānurarundha samantataḥ //
             <span class="ref">Nar_10,56.8</span></p>
         
         <p id="Nar_10.56.9">
            prabudhitānatha pālaya pālayetyudayadārtaravān paśupālakān /<br />
            avitumāśu papātha mahānalaṃ kimiha citramayaṃ khalu te mukham //
             <span class="ref">Nar_10,56.9</span></p>
         
         <p id="Nar_10.56.10">
            śikhina varṇata eva hi pītatā parilasatyudhanā kriyayāpyasau /<br />
            iti nutaḥ paśupairmuditairvibho! hara hare! duritaiḥ saha me gadān //
             <span class="ref">Nar_10,56.10</span></p>
         
         <p id="Nar_10.57.1">
            rāmasakhaḥ kvāpi dine kāmada! bhagavan! gato bhavān vipinam /<br />
            sūnubhirapi gopānāṃ dhenubhirabhisaṃvṛto lasadveṣu //
             <span class="ref">Nar_10,57.1</span></p>
         
         <p id="Nar_10.57.2">
            sandarśayan balāya svairaṃ bṛndāvanaśriyaṃ vimalām /<br />
            kāṇḍīraiḥ saha bālairbhāṇḍīrakamāgamo vaṭaṃ krīḍan //
             <span class="ref">Nar_10,57.2</span></p>
         
         <p id="Nar_10.57.3">
            tāvat tāvakanidhanaspṛhayālurgopamūrtiradayāluḥ /<br />
            daityaḥ pralambanāmā pralambabāhuṃ bhavantamāpede //
             <span class="ref">Nar_10,57.3</span></p>
         
         <p id="Nar_10.57.4">
            jānannapyavijānanniva tena samaṃ niṣaddhasauhārdaḥ /<br />
            vaṭanikaṭe paṭupaśupavyānaddhaṃ dvandvayuddhamārabdhāḥ //
             <span class="ref">Nar_10,57.4</span></p>
         
         <p id="Nar_10.57.5">
            gopān vibhajya tanvan saṅghaṃ balabhadrakaṃ bhavatkamapi /<br />
            tvadbalabhīruṃ daityaṃ tvadbalagatamanvamanyathā bhagavan! //
             <span class="ref">Nar_10,57.5</span></p>
         
         <p id="Nar_10.57.6">
            kalpitavijetṛvahane samare parauūthagaṃ svadayitataram /<br />
            śrīdāmānamadhatthāḥ parājito bhaktadāsatāṃ prathayan //
             <span class="ref">Nar_10,57.6</span></p>
         
         <p id="Nar_10.57.7">
            evaṃ bahuṣu vibhūman! bāleṣu vahatsu vāhyamāneṣu /<br />
            rāmavijitaḥ pralambo jahāra taṃ dūrato bhavadbhītyā //
             <span class="ref">Nar_10,57.7</span></p>
         
         <p id="Nar_10.57.8">
            tvad dūraṃ gamayantaṃ taṃ dṛṛṣṭvā halini vihitagarimabhare /<br />
            daityaḥ svarūpamāgād yadrūpāt sa hi balo'pi cakito'bhūt //
             <span class="ref">Nar_10,57.8</span></p>
         
         <p id="Nar_10.57.9">
            uccatayā daityatanostvanmukhamālokya dūrato rāmaḥ /<br />
            vigatabhayo dṛḍhamuṣṭyā bhṛśaduṣṭaṃ sapadi piṣṭavānenam //
             <span class="ref">Nar_10,57.9</span></p>
         
         <p id="Nar_10.57.10">
            hatvā dānavavīraṃ prāptaṃ balamāliliṅgitha premṇā /<br />
            tāvanmilatoryvayoḥ śirasi kṛtā puṣpavṛṣṭiramaragaṇaiḥ //
             <span class="ref">Nar_10,57.10</span></p>
         
         <p id="Nar_10.57.11">
            ālambo bhuvanānāṃ prālambaṃ nidhanamevamāracayan /<br />
            kālaṃ vihāya sadyo lolambaruce! hare! hareḥ kleśān //
             <span class="ref">Nar_10,57.11</span></p>
         
         <p id="Nar_10.58.1">
            tvayi viharaṇalole bālajālaiḥ pralamba-<br />
            pramathanasavilambe dhenavaḥ svairacārāḥ /<br />
            tṛṇakutukaniviṣṭā dūradūraṃ carantyaḥ<br />
            kimapi vipinamaiṣīkākhyamīṣāṃbabhūvuḥ //
             <span class="ref">Nar_10,58.1</span></p>
         
         <p id="Nar_10.58.2">
            anadhigatanidāghakrauryabṛndāvanāntād<br />
            bahiridamupayātāḥ kānanaṃ dhenavastāḥ /<br />
            tava virahaviṣaṇṇā ūṣmalagrīṣmatāpa-<br />
            prasaravisaradambhasyākulāḥ stambhamāpuḥ //
             <span class="ref">Nar_10,58.2</span></p>
         
         <p id="Nar_10.58.3">
            tadanu saha sahāyairdūramanviṣya śaure!<br />
            galitasaraṇimuñjāraṇyasañjātakhedam /<br />
            paśukulamabhivīkṣya kṣipramānetumārāt<br />
            tvayi gatavati hī hī sarvato'gnirjajṛmbhe //
             <span class="ref">Nar_10,58.3</span></p>
         
         <p id="Nar_10.58.4">
            sakalahariti dīpte ghorabhāṅkārabhīme<br />
            śikhini vihatamārgā ardhadagdhā ivārtāḥ /<br />
            ahaha bhuvanabandho! pāhi pāhīti sarve<br />
            śaraṇamupagatāstvāṃ tāpahartāramekam //
             <span class="ref">Nar_10,58.4</span></p>
         
         <p id="Nar_10.58.5">
            alamalamatibhītya sarvato mīlayadhvaṃ<br />
            dṛśamiti tava vācā mīlitākṣeṣu teṣu /<br />
            kvanu davadahano'sau kutra muñjāṭavī sā<br />
            sapadi vavṛtire te hanta bhaṇḍīradeśe //
             <span class="ref">Nar_10,58.5</span></p>
         
         <p id="Nar_10.58.6">
            jaya jaya tava māyā keyamīśeti teṣāṃ<br />
            nutibhiruditahāso baddhanānāvilāsaḥ /<br />
            punarapi vipinānte prācaraḥ pāṭalādi-<br />
            prasavanikaramātragrāhyagharmānubhāve //
             <span class="ref">Nar_10,58.6</span></p>
         
         <p id="Nar_10.58.7">
            tvayi vimukhamivoccaistāpabhāraṃ vahantaṃ<br />
            tava bhajanavadantaḥ paṅkamucchoṣayantam /<br />
            tava bhujavadudañcadbhūritejaḥpravāhaṃ<br />
            tapasamayamanaiṣīryāmuneṣu sthaleṣu //
             <span class="ref">Nar_10,58.7</span></p>
         
         <p id="Nar_10.58.8">
            tadanu jaladajālaistvadvapustulyabhābhir-<br />
            vikasadamalavidyutpītavāsovilāsaiḥ /<br />
            sakalabhuvanabhājāṃ harṣadāṃ varṣavelāṃ<br />
            kṣitidharakuhareṣu svairavāsī vyanaiṣīḥ //
             <span class="ref">Nar_10,58.8</span></p>
         
         <p id="Nar_10.58.9">
            kuharatalaniviṣṭaṃ tvāṃ gariṣṭhaṃ girīndraḥ<br />
            śikhikulanavakekākākubhiḥ stotrakārī /<br />
            sphuṭakuṭajakadambastomapuṣpāñjaliṃ ca<br />
            pravidadhadanubheje deva! govardhano'sau //
             <span class="ref">Nar_10,58.9</span></p>
         
         <p id="Nar_10.58.10">
            atha śaradamupetāṃ tāṃ bhavadbhaktaceto-<br />
            vimalasalilapūrāṃ mānayan kānaneṣu /<br />
            tṛṇāmamalavanānte cāru sañcārayan gāḥ<br />
            pavanapurapate! tvaṃ dehi me dehasaukhyam //
             <span class="ref">Nar_10,58.10</span></p>
         
         <p id="Nar_10.59.1">
            tvadvapurnavakalāyakomalaṃ premadohanamaśeṣamohanam /<br />
            brahmā tattvaparacinmudātmakaṃ vīkṣya sammumuhuranvahaṃ striyaḥ //
             <span class="ref">Nar_10,59.1</span></p>
         
         <p id="Nar_10.59.2">
            manmathonmathitamānasāḥ kramāt tvadvilokanaratāstatastataḥ /<br />
            gopikāstava na sehire hare! kānanopagatimapyaharmukhe //<br />
            nirgate bhavati dattadṛṣṭayastvadgatena manasā mṛgekṣaṇāḥ /<br />
            veṇunādamupakarṇya dūratastvadvilāsakathayābhiremire //
             <span class="ref">Nar_10,59.2</span></p>
         
         <p id="Nar_10.59.4">
            kānanāntamitavān bhavānapi snigdhapādapatale manorame /<br />
            vyatyayākalitapādamāsthitaḥ pratyapūrayata veṇunālikām //
             <span class="ref">Nar_10,59.4</span></p>
         
         <p id="Nar_10.59.5">
            mārabāṇadhutakhecarīkulaṃ nirvikārapaśupakṣimaṇḍalam /<br />
            drāvaṇaṃ ca dṛṣadāmapi prabho! tāvakaṃ vyajani veṇukūjitam //
             <span class="ref">Nar_10,59.5</span></p>
         
         <p id="Nar_10.59.6">
            veṇurandhrataralāṅgulīdalaṃ tālasañcalitapādapallavam /<br />
            tat sthitaṃ tava parokṣamapyaho saṃvicintyā mumuhurvrajāṅganāḥ //
             <span class="ref">Nar_10,59.6</span></p>
         
         <p id="Nar_10.59.7">
            nirviśaṅkabhavadaṅgadarśinīḥ khecarīḥ khagamṛgān paśūnapi /<br />
            tvatpadapraṇayi kānanaṃ ca tā dhanyadhanyamiti nanvamānaya //
             <span class="ref">Nar_10,59.7</span></p>
         
         <p id="Nar_10.59.8">
            āpiṣeyamadharāmṛtaṃ kadā veṇubhuktarasaśeṣamekadā /<br />
            dūrato bata kṛtaṃ durāśayetyākulā muhurimāḥ samāmuhan //
             <span class="ref">Nar_10,59.8</span></p>
         
         <p id="Nar_10.59.9">
            pratyahaṃ ca punaritthamaṅganāścittayonijanitādanugrahāt /<br />
            baddharāgavivaśāstvayi prabho! nityamāpuriha kṛtyamūḍhatām //
             <span class="ref">Nar_10,59.9</span></p>
         
         <p id="Nar_10.59.10">
            rāgastāvajjāyate hi svabhāvānmokṣopāye yatnataḥ syānna vā syāt /<br />
            tāsāṃ tvekaṃ tad dvayaṃ labdhamāsīd bhāgyaṃ bhāgyaṃ pāhi māṃ māryteśa! //
             <span class="ref">Nar_10,59.10</span></p>
         
         <p id="Nar_10.60.1">
            madanāturacetaso'nvahaṃ bhavadaṅghridvayadāsyakāmpayā /<br />
            yamunātaṭasīmni saikatīṃ taralākṣyo girijāṃ samārcican //
             <span class="ref">Nar_10,60.1</span></p>
         
         <p id="Nar_10.60.2">
            tava nāmakathāratāḥ samaṃ sudṛśaḥ prātarupāgatā nadīm /<br />
            upahāraśatairapūjayan dayito nandasuto bhavediti //
             <span class="ref">Nar_10,60.2</span></p>
         
         <p id="Nar_10.60.3">
            iti māsamupāhitavratāstaralākṣīrabhivīkṣya tā bhavān /<br />
            karuṇāmṛdulo nadītaṭaṃ samayāsīt tadanugrahecchayā //
             <span class="ref">Nar_10,60.3</span></p>
         
         <p id="Nar_10.60.4">
            niyamāvasitau nijāmbaraṃ taṭasīmanyavamucya tāstadā /<br />
            yamunājalakhelanākulāḥ puratastvāmavalokya lajjitāḥ //
             <span class="ref">Nar_10,60.4</span></p>
         
         <p id="Nar_10.60.5">
            trapayā namitānanāsvatho vanitāsvambarajālamantike /<br />
            nihitaṃ parigṛhya bhūruho viṭapaṃ taṃ tarasādhirūḍhavān //
             <span class="ref">Nar_10,60.5</span></p>
         
         <p id="Nar_10.60.6">
            iha tāvadupetya nīyatāṃ vasanaṃ vaḥ sudṛśo! yathāyatham /<br />
            iti narmamṛdusmite tvayi vruvati vyāmumuhe vadhūjanaiḥ //
             <span class="ref">Nar_10,60.6</span></p>
         
         <p id="Nar_10.60.7">
            ayi jīva ciraṃ kiśora! nastava dāsīravaśīkaroṣi kim /<br />
            pradiśāmbaramambujekṣaṇetyuditastvaṃ smitameva vattavān //
             <span class="ref">Nar_10,60.7</span></p>
         
         <p id="Nar_10.60.8">
            adhiruhya taṭaṃ kṛtāñjalīḥ pariśuddhāḥ svagatīrnirīkṣya tāḥ /<br />
            vasanānyakhilānyanugrahaṃ punarevaṃ giramapyadā mudā //
             <span class="ref">Nar_10,60.8</span></p>
         
         <p id="Nar_10.60.9">
            viditaṃ nanu vo manīṣitaṃ vaditārastviha yogyamuttaram /<br />
            yamunāpulīne sacandrikāḥ kṣaṇadā ityabalāstvamūcivān //
             <span class="ref">Nar_10,60.9</span></p>
         
         <p id="Nar_10.60.10">
            upakarṇya bhavanmukhacyutaṃ madhuniṣyandi vaco mṛgīdṛśaḥ /<br />
            praṇayādayi vīkṣya vīkṣya te vadanābjaṃ śanakairgṛhaṃ gatāḥ //
             <span class="ref">Nar_10,60.10</span></p>
         
         <p id="Nar_10.60.11">
            iti nanvanugṛhya ballavīrtipinānteṣu pureva sañcaran /<br />
            karuṇāśiśiro hare! hara tvarayā me sakalāmayāvalim //
             <span class="ref">Nar_10,60.11</span></p>
         
         <p id="Nar_10.61.1">
            tataśca bṛndāvanato'tidūrato vanaṃ gatastvaṃ khalu gopagokulaiḥ /<br />
            hṛdantare bhaktataradvijāṅginākadambakānugrahaṇāgrahaṃ vahan //
             <span class="ref">Nar_10,61.1</span></p>
         
         <p id="Nar_10.61.2">
            tato nirīkṣyāśaraṇe vanāntare kiśoralokaṃ kṣudhitaṃ tṛṣākulam /<br />
            udūrato yajñaparān dvijān prati vyasarjayo dīdiviyācanāya tān //
             <span class="ref">Nar_10,61.2</span></p>
         
         <p id="Nar_10.61.3">
            gateṣvatho teṣvabhidhāya te'bhidhāṃ kumārakeṣvodanayāciṣu prabho! /<br />
            śrutisthirā apyabhininyuraśrutiṃ na kiñcidūcuśca mahīsurottamāḥ //
             <span class="ref">Nar_10,61.3</span></p>
         
         <p id="Nar_10.61.4">
            anādarāt khinnadhiyo hi bālakāḥ samāyayuryuktamidaṃ hi yajvasu /<br />
            cirādabhaktāḥ khalu te mahīsurāḥ kathaṃ hi bhaktaṃ tvayi taiḥ samarpyate //
             <span class="ref">Nar_10,61.4</span></p>
         
         <p id="Nar_10.61.5">
            nivedayadhvaṃ gṛhiṇījanāya māṃ diśeyurannaṃ karuṇākulā imāḥ /<br />
            iti smitārdraṃ bhavateritā gatāste dārakā dārajanaṃ yayācire //
             <span class="ref">Nar_10,61.5</span></p>
         
         <p id="Nar_10.61.6">
            gṛhītanāmni tvayi sambhramākulāścaturvidhaṃ bhojyarasaṃ pragṛhya tāḥ /<br />
            ciraṃ dhṛtatvatpravilokanāgrahāḥ svakairniruddhā api tūrṇamāyayuḥ //
             <span class="ref">Nar_10,61.6</span></p>
         
         <p id="Nar_10.61.7">
            vilolapiñchaṃ cikure kapolayoḥ samullasatkuṇḍalamārdramīkṣite /<br />
            nidhāya bāhuṃ suhṛdaṃsasīmani sthitaṃ bhavantaṃ samalokayanta tāḥ //
             <span class="ref">Nar_10,61.7</span></p>
         
         <p id="Nar_10.61.8">
            tadā ca kācit tvadupāgamodyatā gṛhītahastā dayitena yajvanā /<br />
            tadaiva sañcintya bhavantamañjasā viveśa kaivalpamaho kṛtinyasau //
             <span class="ref">Nar_10,61.8</span></p>
         
         <p id="Nar_10.61.9">
            ādāya bhojyānyanugṛhya tāḥ punastvadaṅgasaṅgaspṛhayojjhatīrgṛham /<br />
            vilokya yajñāya visarjayannimāścakartha bhart napi tāsvagarhaṇān //
             <span class="ref">Nar_10,61.9</span></p>
         
         <p id="Nar_10.61.10">
            nirūpya doṣaṃ nijamaṅganājane vilokya bhaktiṃ ca punarvicāribhiḥ /<br />
            prabuddhatattvaistvamabhiṣṭuto dvijairmarutpurādhīśa! nirundhi me gadān //
             <span class="ref">Nar_10,61.10</span></p>
         
         <p id="Nar_10.62.1">
            kadācid gopālān vihitamakhasambhāravibhavān<br />
            nirīkṣya tvaṃ śaure! maghavamadamuddhvaṃsitumanāḥ /<br />
            vijānannapyetān vinayamṛdu nandādipaśupā-<br />
            napṛcchaḥ ko vāyaṃ janaka! bhavatāmudyama iti //
             <span class="ref">Nar_10,62.1</span></p>
         
         <p id="Nar_10.62.2">
            babhāṣe nandastvāṃ suta! nanu vidheyo maghavato<br />
            makho varṣe varṣe sukhayati sa varṣeṇa pṛthivīm /<br />
            nṛṇāṃ varṣāyattaṃ nikhilamupajīvyaṃ mahitale<br />
            viśeṣādasmākaṃ tṛṇasalilajīvā hi paśavaḥ //
             <span class="ref">Nar_10,62.2</span></p>
         
         <p id="Nar_10.62.3">
            iti śrutvā vācaṃ piturayi bhavānāha sarasaṃ<br />
            dhigetanno satyaṃ maghavajanitā vṛṣṭiriti yat /<br />
            adṛṣṭaṃ jīvānāṃ sṛjati khalu vṛṣṭiṃ samucitāṃ<br />
            mahāraṇye vṛkṣāḥ kimiva balimindrāya dadate //
             <span class="ref">Nar_10,62.3</span></p>
         
         <p id="Nar_10.62.4">
            idaṃ tāvat satyaṃ yadiha paśapo naḥ kuladhanaṃ<br />
            tadājīvyāyāsau baliracalabhartre samucitaḥ /<br />
            surebhyo'pyutkṛṣṭā nanu dharaṇidevāḥ kṣititale<br />
            tataste'pyārādhyā iti jagaditha tvaṃ nijajanām //
             <span class="ref">Nar_10,62.4</span></p>
         
         <p id="Nar_10.62.5">
            bhavadvācaṃ śrutvā bahumatiyutāste'pi paśupā<br />
            dvijendrānarcanto balimadaduruccaiḥ kṣitibhṛte /<br />
            vyadhuḥ prādakṣiṇyaṃ subhṛśamanamannādarayutās-<br />
            tvamādaḥ śailātmā balimakhilamābhīrapurataḥ //
             <span class="ref">Nar_10,62.5</span></p>
         
         <p id="Nar_10.62.6">
            avocaścaivaṃ tān kimiha vitathaṃ me nigaditaṃ<br />
            girīndro nanveṣu svabalimupabhūṅkte svavapuṣā /<br />
            ayaṃ gotro gotradviṣi ca kupite rakṣitumalaṃ<br />
            samastānityuktā jahṛṣurakhilā gokulajuṣaḥ //
             <span class="ref">Nar_10,62.6</span></p>
         
         <p id="Nar_10.62.7">
            pariprītā yātāḥ khalu bhavadupetā vrajajuṣo<br />
            vrajaṃ yāvat tāvannijamakhavibhaṅgaṃ niśamayan /<br />
            bhavantaṃ jānannapyadhikarajasākrāntahṛdayo<br />
            na sehe devendrastvaduparacitātmonnatirapi //
             <span class="ref">Nar_10,62.7</span></p>
         
         <p id="Nar_10.62.8">
            manuṣyatvaṃ yāto madhubhidapi deveṣvavinayaṃ<br />
            vidhatte cennaṣṭastridaśasadasāṃ ko'pi mahimā /<br />
            tataśca dhvaṃsiṣye paśupahatakasya śriyamiti<br />
            pravṛttastvāṃ jetuṃ sa kila maghavā durmadanidhiḥ //
             <span class="ref">Nar_10,62.8</span></p>
         
         <p id="Nar_10.62.9">
            tvadāvāsaṃ hantuṃ pralayajaladānambarabhuvi<br />
            prahiṇvan bibhrāṇaḥ kuliśamayamabhrebhagamanaḥ /<br />
            pratasthe'nyairantardahanamarudādyairvihasito<br />
            bhavanmāyā naiva tribhūvanapate! mohayati kam //
             <span class="ref">Nar_10,62.9</span></p>
         
         <p id="Nar_10.62.10">
            surendraḥ kuddhaśced dvijakaruṇayā śailakṛpayā-<br />
            pyanātaṅko'smākaṃ niyata iti viśvāsya paśupān /<br />
            aho kiṃ nāyāto giribhiditi sañcintya nivasan<br />
            marudgehādhīśa! praṇuda muravairin! mama gadān //
             <span class="ref">Nar_10,62.10</span></p>
         
         <p id="Nar_10.63.1">
            dadṛśire kila tatkṣaṇamakṣatastanitajṛmbhitakampitadiktaṭāḥ /<br />
            suṣamayā bhavadaṅgatulāṃ gatā vrajapadopari vāridharāstvayā //
             <span class="ref">Nar_10,63.1</span></p>
         
         <p id="Nar_10.63.2">
            vipulakarakamiścaistoyadhārānipātair-<br />
            diśi diśi paśupānāṃ maṇḍale daṇḍyamāne /<br />
            kupitaharikṛtānnaḥ pāhi pāhīti teṣāṃ<br />
            vacanamajita! śṛṇvan mā bibhītetyabhāṇīḥ //
             <span class="ref">Nar_10,63.2</span></p>
         
         <p id="Nar_10.63.3">
            kula iha khalu gotro daivataṃ gotraśatror-<br />
            vihatimiha sa rundhyat ko nuḥ vaḥ saṃśaayo'smin /<br />
            iti sahasitavādī deva! govardhanādriṃ<br />
            tvaritamudamumūlo mūlato bāla! dorbhyām //
             <span class="ref">Nar_10,63.3</span></p>
         
         <p id="Nar_10.63.4">
            tadanu girivarasya proddhṛtasyāsya tāvat<br />
            sikatilamṛdudeśe dūrato vāritāpe /<br />
            parikaraparimiśrān dhenugopānadhastā-<br />
            dupanidadhadadhatthā hastapadmena śailam //
             <span class="ref">Nar_10,63.4</span></p>
         
         <p id="Nar_10.63.5">
            bhavati vidhṛtaśaile bālikābhirvayasyair-<br />
            api vihitavilāsaṃ kelilāpādilole /<br />
            savidhamilitadhenūrekahastena kaṇdū-<br />
            yati sati paśupālāstoṣamaiṣanta sarve //
             <span class="ref">Nar_10,63.5</span></p>
         
         <p id="Nar_10.63.6">
            atimahān girireṣu tu vāmake karasaroruhi taṃ dharate ciram /<br />
            kimidamadbhutamadribalaṃ nviti tvadavalokibhirākathi gopakaiḥ //
             <span class="ref">Nar_10,63.6</span></p>
         
         <p id="Nar_10.63.7">
            ahaha dhārṣṭyamamuṣya vaṭorgiriṃ vyathitabāhurasāvavaropayet /<br />
            iti haristvayi baddhavigarhaṇo divasasaḥtakamugramavarṣayat //
             <span class="ref">Nar_10,63.7</span></p>
         
         <p id="Nar_10.63.8">
            acalati tvayi deva! padāt padaṃ galitasarvajale ca ghanotkare /<br />
            apahṛte marutā marutāṃ patistvadabhiśaṅkitadhīḥ samupādravat //
             <span class="ref">Nar_10,63.8</span></p>
         
         <p id="Nar_10.63.9">
            śamamupeyuṣi varṣabhare tadā paśupadhenukule ca vinirgate /<br />
            bhuvi vibho! samupāhitabhūdharaḥ pramuditaiḥ paśupaiḥ parirebhiṣe //
             <span class="ref">Nar_10,63.9</span></p>
         
         <p id="Nar_10.63.10">
            dharaṇimeva purā dhṛtavānasi kṣitidharoddharaṇe tava kaḥ śramaḥ /<br />
            iti nutastridaśaiḥ kumalāpate! gurupurālaya! pālaya māṃ gadāt //
             <span class="ref">Nar_10,63.10</span></p>
         
         <p id="Nar_10.64.1">
            ālokya śailoddharaṇādirūpaṃ prabhāvamuccaistava gopalokāḥ /<br />
            vīśveśvaraṃ tvāmabhimatya viśve nandaḥ bhavajjātakamanvapṛcchan //
             <span class="ref">Nar_10,64.1</span></p>
         
         <p id="Nar_10.64.2">
            gargodito nirgadito nijāya vargāya tātena tava prabhāvaḥ /<br />
            pūrvādhikstvayyanurāga eṣāmaidhiṣṭa tāvad bahumānabhāraḥ //
             <span class="ref">Nar_10,64.2</span></p>
         
         <p id="Nar_10.64.3">
            tato'vamānoditatattvabodhaḥ surādhirājaḥ saha divyagavyā /<br />
            upetya tuṣtāva sa naṣṭagarvaḥ spṛṣṭvā padābjaṃ maṇimaulinā te //
             <span class="ref">Nar_10,64.3</span></p>
         
         <p id="Nar_10.64.4">
            snehastunaistvāṃ surabhiḥ payobhirgovindanāmāṅkitamabhyaṣiñcat /<br />
            erāvatopāhṛtadivyagaṅgāpāthobhirindro'pi ca jātaharṣaḥ //
             <span class="ref">Nar_10,64.4</span></p>
         
         <p id="Nar_10.64.5">
            jagattrayeśe tvayi gokuleśatayābhiṣikte sati gopavāṭaḥ /<br />
            noke'pi vaikuṇṭhapade'pyalabhyāṃ śriyaṃ prapede bhavataḥ prabhāvāt //
             <span class="ref">Nar_10,64.5</span></p>
         
         <p id="Nar_10.64.6">
            kadācidantaryamunaṃ prabhāte snāyan pitā vāruṇapūruṣeṇa /<br />
            nītastamānetumagāḥ purīṃ tvaṃ tāṃ vāruṇīṃ kāraṇamartyarūpaḥ //
             <span class="ref">Nar_10,64.6</span></p>
         
         <p id="Nar_10.64.7">
            sasambhramaṃ tena jalādhipena prapūjitastvaṃ pratigṛhya tātam /<br />
            upāgatastatkṣaṇamātmagehaṃ pitāvadat taccaritaṃ nijebhyaḥ //
             <span class="ref">Nar_10,64.7</span></p>
         
         <p id="Nar_10.64.8">
            hariṃ viniścitya bhavantametān bhavatpadālokanabaddhatṛṣṇān /<br />
            nirīkṣya viṣṇo! paramaṃ padaṃ tad durāpamanyaistvamadīdṛśastān //
             <span class="ref">Nar_10,64.8</span></p>
         
         <p id="Nar_10.64.9">
            sphuratparānandarasapravāhaprapūrṇakaivalyamahāpayodhau /<br />
            ciraṃ nimagnāḥ khalu gopasaṅghāstvayaiva bhūman! punaruddhṛtāste //
             <span class="ref">Nar_10,64.9</span></p>
         
         <p id="Nar_10.64.10">
            karabadaravadevaṃ deva! kutrāvatāre<br />
            nijapadamanavāpyaṃ darśitaṃ bhaktibhājām /<br />
            tadiha paśuparūpī tvaṃ hi sākṣāt parātman!<br />
            pavanapuranivāsin! pāhi māmāmayebhyaḥ //
             <span class="ref">Nar_10,64.10</span></p>
         
         <p id="Nar_10.65.1">
            gopījanāya kathitaṃ niyamāvasāne<br />
            marotsavaṃ tvamatha sādhayituṃ pravṛttaḥ /<br />
            sāndreṇa cāndramahasā śiśirīkṛtāśe<br />
            prāpūrayo muralikāṃ yamunāvanānte //
             <span class="ref">Nar_10,65.1</span></p>
         
         <p id="Nar_10.65.2">
            sambhūrchanābhiruditasvaramaṇḍalābhiḥ<br />
            sammūrchayantamakhilaṃ bhuvanāntarālam /<br />
            tvadveṇunādamupakarṇya vibho! taruṇyas-<br />
            tattādṛśaṃ kamapi cittavimohamāpuḥ //
             <span class="ref">Nar_10,65.2</span></p>
         
         <p id="Nar_10.65.3">
            tā gehakṛtyaniratāstanayaprasaktāḥ<br />
            kāntopasevanaparāśca saroruhākṣyaḥ /<br />
            sarvaṃ visṛjya muralīravamohitāste<br />
            kāntāradeśamayi kāntatano! sametāḥ //
             <span class="ref">Nar_10,65.3</span></p>
         
         <p id="Nar_10.65.4">
            kāścinnijāṅgaparibhūṣaṇamādadhānā<br />
            veṇupraṇādamupakarṇya kṛtārdhabhūṣāḥ /<br />
            tvāmāgatā nanu tathaiva vibhūṣitābhyas-<br />
            tā eva saṃrurucire tava locanāya //
             <span class="ref">Nar_10,65.4</span></p>
         
         <p id="Nar_10.65.5">
            hāraṃ nitambabhūvi kācana dhārayantī<br />
            kāñcīṃ ca kaṇṭhabhuvi deva! samāgatā tvām /<br />
            hāritvamātmajaghanasya mukunda! tubhyaṃ<br />
            vyaktaṃ babhāṣa iva mugdhasukhī viśeṣāt //
             <span class="ref">Nar_10,65.5</span></p>
         
         <p id="Nar_10.65.6">
            kācit kuce punarasajjitakañculīkā<br />
            vyāmohataḥ paravadhūbhiralakṣyamāṇā /<br />
            tvāmāyayau nirupamapraṇayātibhāra-<br />
            rājyābhiṣekavidhaye kalaśīdhareva //
             <span class="ref">Nar_10,65.6</span></p>
         
         <p id="Nar_10.65.7">
            kāścid gṛhāt kila niretumapārayantyas-<br />
            tvāmeva deva! hṛdaye sudṛḍhaṃ vibhāvya /<br />
            dehaṃ vidhūya paracitsukharūpamekaṃ<br />
            tvāmāviśan paramimā nanu dhanyadhanyāḥ //
             <span class="ref">Nar_10,65.7</span></p>
         
         <p id="Nar_10.65.8">
            jārātmanā na paramātmatayā smarantyo<br />
            nāryo gatāḥ paramahaṃsagatiṃ kṣaṇena /<br />
            tat tvāṃ prakāśaparamātmatanuṃ kathañci-<br />
            ccitte vahannamṛtamaśramamaśnuvīya //
             <span class="ref">Nar_10,65.8</span></p>
         
         <p id="Nar_10.65.9">
            abhyāgatābhirabhito vrajasundarībhir-<br />
            mugdhāsmitārdravadanaḥ karuṇāvalokī /<br />
            nissīmakāntijaladhistvamavekṣyamāṇo<br />
            viśvaikahṛdya! hara me parameśa! rogān //
             <span class="ref">Nar_10,65.9</span></p>
         
         <p id="Nar_10.66.1">
            upayātānāṃ sudṛśāṃ kusumāyudhabāṇapātavivaśānām /<br />
            abhivāñchitaṃ vidhātuṃ kṛtamatirapi tā jagātha vāmamiva //
             <span class="ref">Nar_10,66.1</span></p>
         
         <p id="Nar_10.66.2">
            gaganagataṃ muninivahaṃ śrāvayituṃ jagitha kulavadhūdharmam /<br />
            dharmyaṃ khalu te vacanaṃ karma tu no nirmalasya viśvāsyam //
             <span class="ref">Nar_10,66.2</span></p>
         
         <p id="Nar_10.66.3">
            ākarṇya te pratīpāṃ vāṇīmeṇīdṛśaḥ paraṃ dīnāḥ /<br />
            mā mā karuṇāsindho! parityajetyaticiraṃ vilepustāḥ //
             <span class="ref">Nar_10,66.3</span></p>
         
         <p id="Nar_10.66.4">
            tāsāṃ ruditairlapitaiḥ karuṇākulamānaso murāre! tvam /<br />
            tābhiḥ samaṃ pravṛtto yamunāpulineṣu kāmamabhirantum //
             <span class="ref">Nar_10,66.4</span></p>
         
         <p id="Nar_10.66.5">
            candrakarasyandalasatsundarayamunātaṭāntavīthīṣu /<br />
            gopījanottarīyairāpāditasaṃstaro nyaṣīdastvam //
             <span class="ref">Nar_10,66.5</span></p>
         
         <p id="Nar_10.66.6">
            sumadhuranarmālapanaiḥ karasaṃgrahaṇaiśca cumbanollāsaiḥ /<br />
            gāḍhāliṅganasaṅgaistvamaṅganālokamākulīcakṛṣe //
             <span class="ref">Nar_10,66.6</span></p>
         
         <p id="Nar_10.66.7">
            vāsoharaṇadine yad vāsoharaṇaṃ pratiśrutaṃ tāsām /<br />
            tadapi vibho! rasavivaśasvāntānāṃ kāntasubhruvāmadadhāḥ //
             <span class="ref">Nar_10,66.7</span></p>
         
         <p id="Nar_10.66.8">
            kandalitadharmaleśaṃ kundamṛdusmeravaktrapāthojam /<br />
            nandasuta! tvāṃ trijagatsundaramupagūhya nanditā bālāḥ //
             <span class="ref">Nar_10,66.8</span></p>
         
         <p id="Nar_10.66.9">
            viraheśvaṅgāramayaḥ śṛṅgāramayaśca saṅgame'pi tvam /<br />
            nitarāmaṅgāramayastatra punaḥ saṅgame'pi citramidam //
             <span class="ref">Nar_10,66.9</span></p>
         
         <p id="Nar_10.66.10">
            rādhātuṅgapayodharasādhuparirambhalolupātmānam /<br />
            ārādhaye bhavantaṃ pavanapurādhīśa! śamaya sakalagadān //
             <span class="ref">Nar_10,66.10</span></p>
         
         <p id="Nar_10.67.1">
            sphuratparānandarasātmakena tvayā samāsāditabhohalīlāḥ /<br />
            asīmamānandabharaṃ prapannā mahāntamāpurmadamambujākṣyaḥ //
             <span class="ref">Nar_10,67.1</span></p>
         
         <p id="Nar_10.67.2">
            nilīyate'sau mayi mayyamāyaṃ ramāpatirviśvamanobhirāmaḥ /<br />
            itisma sarvāḥ kalitābhimānā nirīkṣya govinda! tirohito'bhūḥ //
             <span class="ref">Nar_10,67.2</span></p>
         
         <p id="Nar_10.67.3">
            rādhābhidhāṃ tāvadajātagarvāmatipriyāṃ gopavadhūṃ murāre! /<br />
            bhavānupādāya gato vidūraṃ tayā saha svairavihārakārī //
             <span class="ref">Nar_10,67.3</span></p>
         
         <p id="Nar_10.67.4">
            tirohite'tha tvayi jātatāpāḥ samaṃ sametāḥ kamalāyatākṣyaḥ /<br />
            vane vane tvāṃ parimārgayantyo viṣādamāpurbhagavannapāram //
             <span class="ref">Nar_10,67.4</span></p>
         
         <p id="Nar_10.67.5">
            hā cūta! hā campaka! karṇikāra! hā mallike! mālati! bālavallyaḥ! /<br />
            kiṃ vīkṣito no hṛdayaikacora ityādi tāstvatpravaṇā vilepuḥ //
             <span class="ref">Nar_10,67.5</span></p>
         
         <p id="Nar_10.67.6">
            nirīkṣito'yaṃ sakhi! paṅkajākṣaḥ puro mametyākulamālapantī /<br />
            tvāṃ bhāvanācakṣuṣi vīkṣya kācit tāpaṃ sakhīnāṃ dviguṇīcakāra //
             <span class="ref">Nar_10,67.6</span></p>
         
         <p id="Nar_10.67.7">
            tvadātmikāstā yamunātaṭānte tavānucakruḥ kila ceṣṭitāni /<br />
            vicitya bhūyo'pi tathaiva mānāt tvayā viyuktāṃ dadṛśuśca rādhām //
             <span class="ref">Nar_10,67.7</span></p>
         
         <p id="Nar_10.67.8">
            tataḥ samaṃ tā vipine samantāt tamovatārāvadhi mārgayantyaḥ /<br />
            punarvimiśrā yamunātaṭānte bhṛśaṃ vilepuśca jagurguṇāṃste //
             <span class="ref">Nar_10,67.8</span></p>
         
         <p id="Nar_10.67.9">
            tathāvyathāsaṃkulamānasānāṃ vrajāṅganānāṃ karuṇaikasindho! /<br />
            jagattrayīmohanamohanātmā tvaṃ prādurāsīrayi mandahāsī //
             <span class="ref">Nar_10,67.9</span></p>
         
         <p id="Nar_10.67.10">
            sandigdhasandharśanamātmakāntaṃ tvāṃ vīkṣya tanvyaḥ sahasā tadānīm /<br />
            kiṃ kiṃ na cakruḥ pramadātibhārāt sa tvaṃ gadāt pālaya māruteśa! //
             <span class="ref">Nar_10,67.10</span></p>
         
         <p id="Nar_10.68.1">
            tava vilokanād goppikājanāḥ pramadasaṃkulāḥ paṅkajekṣaṇa! /<br />
            amṛtadhāraya saṃplutā iva stimitatāṃ dadhustvatpurogatāḥ //
             <span class="ref">Nar_10,68.1</span></p>
         
         <p id="Nar_10.68.2">
            tadanu kācana tvatkarāmbujaṃ sapadi gṛhṇatī nirviśaṅkitam /<br />
            ghanapayodhare sannidhāya sā pulakasaṃvṛtā tasthuṣī ciram //
             <span class="ref">Nar_10,68.2</span></p>
         
         <p id="Nar_10.68.3">
            tava vibho! purā komalaṃ bhujaṃ nijagalāntare paryaveṣṭayat /<br />
            galasamudgataṃ prāṇamārutaṃ pratinirundhatīvātiharṣulā //
             <span class="ref">Nar_10,68.3</span></p>
         
         <p id="Nar_10.68.4">
            apagatatrapā kāpi kāminī tava mukhāmbujāt pūgacarvitam /<br />
            pratigṛhayya tad vaktrapaṅkaje nidadhatī gatā pūrṇakāmatām //
             <span class="ref">Nar_10,68.4</span></p>
         
         <p id="Nar_10.68.5">
            vikaruṇo vane saṃvihāya māmapagato'si kā tvāmi spṛśet /<br />
            iti saroṣayā tavadekayā sajalalocanaṃ vīkṣito bhavān //
             <span class="ref">Nar_10,68.5</span></p>
         
         <p id="Nar_10.68.6">
            iti mudākulairvallavījanaiḥ samamupāgato yāmune taṭe /<br />
            mṛdukucāmbaraiḥ kalpitāsane ghusṛṇabhāsure paryaśobhathāḥ //
             <span class="ref">Nar_10,68.6</span></p>
         
         <p id="Nar_10.68.7">
            katividhā kṛpā ke'pi sarvato dhṛtadayodayāḥ kecidāśrite /<br />
            katicidīdṛśā mādṛśeṣvatpītyabhihito bhavān vallavījanaiḥ //
             <span class="ref">Nar_10,68.7</span></p>
         
         <p id="Nar_10.68.8">
            ayi kumārikā! naiva śaṅkyatāṃ kaṭhinatā mayi premakātare /<br />
            mayi yu cetaso vo'nuvṛttaye kṛtamidaṃ mayetyucivān bhavān //
             <span class="ref">Nar_10,68.8</span></p>
         
         <p id="Nar_10.68.9">
            ayi niśamyatāṃ jīvavallabhāḥ! priyatamo jano nedṛśo mama /<br />
            tadiha ramyatāṃ ramyayāminīṣvanuparodhamityālapo vibho! //
             <span class="ref">Nar_10,68.9</span></p>
         
         <p id="Nar_10.68.10">
            iti girādhikaṃ modamedurairvrajavadhūjanaiḥ sākamāraman /<br />
            kalitakautuko rāsakhelane gurupurīpate! pāhi māṃ gadāt //
             <span class="ref">Nar_10,68.10</span></p>
         
         <p id="Nar_10.69.1">
            keśapāśadhṛtapicchikāvitati sañcalanmakarakuṇḍalaṃ<br />
            hārajālavanamālikālalitamaṅgarāgaghanasaurabham /<br />
            pītaceladhṛtakāñcikāñcitamudañcadaṃśumaṇinūpuraṃ<br />
            rāsakeliparibhūṣitaṃ tava hi rūpamīśa! kalayāmahe //
             <span class="ref">Nar_10,69.1</span></p>
         
         <p id="Nar_10.69.2">
            tāvadeva kṛtamaṇḍane kalitakañculīkakucamaṇḍale<br />
            gaṇḍalolamaṇikuṇḍale yuvatimaṇḍale'tha parimaṇḍale /<br />
            antarā sakalasundarīyugalamindirāramaṇa! sañcaran<br />
            mañjulāṃ tadanu rāsakelimayi kañjanābha! samupādadhāḥ //
             <span class="ref">Nar_10,69.2</span></p>
         
         <p id="Nar_10.69.3">
            vāsudeva! tava bhāsamānamiha rāsakelirasasaurabhaṃ<br />
            dūrato'pi khalu nāradāgaditamākalayya kutukākulā /<br />
            veṣabhūṣaṇavilāsapeśalavilāsinīśatasamāvṛtā<br />
            nākato yugapadāgatā viyati vegato'tha suramaṇḍalī //
             <span class="ref">Nar_10,69.3</span></p>
         
         <p id="Nar_10.69.4">
            veṇunādakṛtatānadānakalagānarāgagatiyojanā-<br />
            lobhanīyamṛdupādapātakṛtatālamelanamanoharam /<br />
            pāṇisaṃkvaṇitakaṅkaṇaṃ ca muhuraṃsalambitakarāmbujaṃṣ<br />
            śroṇibimbacaladambaraṃ bhajata rāsakelirasaḍambaram //
             <span class="ref">Nar_10,69.4</span></p>
         
         <p id="Nar_10.69.5">
            śraddhayā viracitānugānakṛtatāratāramadhurasvare<br />
            nartane'tha lalitāṅgahāralulitāṅgahāramaṇibhūṣaṇe /<br />
            sammadena kṛtapuṣpavarṣamalamunmiṣad diviṣadāṃ kulaṃ<br />
            cinmaye tvayi nilīyamānamiva saṃmumoha savadhūkulam //
             <span class="ref">Nar_10,69.5</span></p>
         
         <p id="Nar_10.69.6">
            svinnasannatanuvallarī tadanu kāpi nāma paśupāṅganā<br />
            kāntamaṃsamavalambate sma tava tāntibhāramukulekṣaṇā /<br />
            kācidācalitakuntalā navapaṭīrasāranavasaurabhaṃ<br />
            vañcanena tava sañcucumba bhujamañcitorupulakāṅkuram //
             <span class="ref">Nar_10,69.6</span></p>
         
         <p id="Nar_10.69.7">
            kāpi gaṇḍabhuvi sannidhāya nijagaṇḍamākulitakuṇḍalaṃ<br />
            puṇyapūranidhiranvavāpa tava pūgacarvitarasāmṛtam /<br />
            indirāvihṛtimandiraṃ bhuvanasundaraṃ hi naṭanāntare<br />
            tvāmavāpya dadhuraṅganāḥ kimu na sammadonmadadaśāntaram //
             <span class="ref">Nar_10,69.7</span></p>
         
         <p id="Nar_10.69.8">
            gānamīśa! virataṃ krameṇa kila vādyamelanamupārataṃ<br />
            brahmasammadarasākulāḥ sadasi kevalaṃ nanṛturaṅganāḥ /<br />
            nāvidannapi ca nīvikāṃ kimapi kuntalīmapi ca kañculīṃ<br />
            jyotiṣāmapi kadambakaṃ divi vilambitaṃ kimaparaṃ bruve //
             <span class="ref">Nar_10,69.8</span></p>
         
         <p id="Nar_10.69.9">
            modasīmni bhuvanaṃ vilāpya vihṛtiṃ samāpya ca tato vibho!<br />
            kelisamptṛditanirmalāṅganavagharmaleśasubhagātmanām /<br />
            manmathāsahanacetasāṃ paśupayoṣitāṃ sukṛtacoditas-<br />
            tāvadākalitamūrtirādadhitha māravīraparamotsavān //
             <span class="ref">Nar_10,69.9</span></p>
         
         <p id="Nar_10.69.10">
            kelibhedaparilolitābhiratilālitābhirabalālibhiḥ<br />
            svairamīśa! nanu sūrajāpayasi cāru nāma vihṛtiṃ vyadhāḥ /<br />
            kānane'pi ca visāriśītalakiśoramārutamanohare<br />
            sūnasaurabhamaye vilesitha vilāsinīśatavimohanam //
             <span class="ref">Nar_10,69.10</span></p>
         
         <p id="Nar_10.69.11">
            kāminīriti hi yāminīṣu khalu kāmanīyakanidhe! bhavān<br />
            pūrṇasammadarasārṇavaṃ kamapi yogigamyamanubhāvayan /<br />
            brahmaśaṅkaramukhānapīha paśupāṅganāsu bahumānayan<br />
            bhaktalokagamanīyarūpa! kamanīya! kṛṣṇa! paripāhi mām //
             <span class="ref">Nar_10,69.11</span></p>
         
         <p id="Nar_10.70.1">
            iti tvayi rasākulaṃ ramitavallabhe vallavāḥ<br />
            kadāpi punarambikākamiturambikākānane /<br />
            sametya bhavatā samaṃ niśi niṣevya divyotsavaṃ<br />
            sukhaṃ suṣupuragrasīd vrajapamugranāgastadā //
             <span class="ref">Nar_10,70.1</span></p>
         
         <p id="Nar_10.70.2">
            samunmukhamatholmukairabhihate'pi tasmin balā-<br />
            damuñcati bhavatpade nyapati pāhi pāhīti taiḥ /<br />
            tadā khalu padā bhavān samupagamya pasparśa taṃ<br />
            babhau sa ca nijāṃ tanuṃ samupasādya vaidyādharīm //
             <span class="ref">Nar_10,70.2</span></p>
         
         <p id="Nar_10.70.3">
            sudarśanadhara! prabho! nanu sudarśanākhyo'smyahaṃ<br />
            sunīn kvacidapāhasaṃ ta iha māṃ vyadhurvāhasam /<br />
            bhavatpadasamarpaṇādamalatāṃ gato'smītyasau<br />
            stuvan nijapadaṃ yayau vrajapadaṃ ca gopā mudā //
             <span class="ref">Nar_10,70.3</span></p>
         
         <p id="Nar_10.70.4">
            kadāpi khalu sīriṇā viharati tvayi strījanair-<br />
            jahār dhanadānugaḥ sa kila śaṅkhacūḍo'balāḥ /<br />
            atidrutamanudrutastamatha muktanārījanaṃ<br />
            rurojitha śiromaṇiṃ halabhṛte ca tasyādadāḥ //
             <span class="ref">Nar_10,70.4</span></p>
         
         <p id="Nar_10.70.5">
            dineṣu ca suhṛjjanaiḥ saha vaneṣu līlāparaṃ<br />
            manobhavamanoharaṃ rasitaveṇunādāmṛtam /<br />
            bhavantamamarīdṛśāmamṛtapāraṇādāyinaṃ<br />
            vicintya kimu nālapan virahatāpitā gopikāḥ //
             <span class="ref">Nar_10,70.5</span></p>
         
         <p id="Nar_10.70.6">
            bhojarājabhṛtakastvatha kaścit kaṣṭaduṣṭapathadṛṣṭirariṣṭaḥ /<br />
            niṣṭhurākṛtirapaṣṭhuninādastiṣṭhate sma bhavate vṛṣarūpī //
             <span class="ref">Nar_10,70.6</span></p>
         
         <p id="Nar_10.70.7">
            śākvaro'tha jagatīdhṛtihārī mūrtimeṣa bṛhatīṃ pradadhānaḥ /<br />
            paṅktimāśu parighūrṇya paśūnāṃ chandasāṃ nidhimavāpa bhavantam //
             <span class="ref">Nar_10,70.7</span></p>
         
         <p id="Nar_10.70.8">
            tuṅgaśṛṅgamukhamāśvabhiyantaṃ sasaṅgṛhayya rabhasādabhiyaṃ tam /<br />
            bhadrarūpamapi daityamabhadraṃ mardayannamadayaḥ suralokam //
             <span class="ref">Nar_10,70.8</span></p>
         
         <p id="Nar_10.70.9">
            citramadya bhagavan! vṛṣaghātāt susthirājani vṛṣasthitirurvyām /<br />
            vardhate ca vṛṣacetasi bhūyānmoda ityabhinuto'si surastvam //
             <span class="ref">Nar_10,70.9</span></p>
         
         <p id="Nar_10.70.10">
            aukṣakāṇi! paridhāvata dūraṃ vīkṣyatāmayamihokṣavibhedī /<br />
            itthamāttahasitaiḥ saha gopairgehagastvamava vātapureśa! //
             <span class="ref">Nar_10,70.10</span></p>
         
         <p id="Nar_10.71.1">
            yatneṣu sarveṣvapi nāvakeśī keśī sa bhojeśituriṣṭabandhuḥ /<br />
            tvaṃ sindhujāvāpya itīva matvā saṃprāptavān sindhujavājirūpaḥ //
             <span class="ref">Nar_10,71.1</span></p>
         
         <p id="Nar_10.71.2">
            gandharvatāmeṣa gato'pi rūkṣairnādaiḥ samudvejitasarvalokaḥ /<br />
            bhavadvilokāvadhi gopavāṭīṃ pramardya pāpaḥ punarā patat tvām //
             <span class="ref">Nar_10,71.2</span></p>
         
         <p id="Nar_10.71.3">
            tārkṣyārpitāṅghrestava tārkṣya eṣa cikṣepa vakṣobhuvi nāma pādam /<br />
            bhṛgoḥ padāghātakathaṃ niśamya svenāpi śakyaṃ taditīva mohāt //
             <span class="ref">Nar_10,71.3</span></p>
         
         <p id="Nar_10.71.4">
            pravañcayannasya khurāñcalaṃ drāgamuṃ ca vikṣepitha dūradūram /<br />
            saṃmūrchito'pi hatimūrchitena krodhoṣmaṇā khāditumādrutastvām //
             <span class="ref">Nar_10,71.4</span></p>
         
         <p id="Nar_10.71.5">
            tvaṃ vāhadaṇḍe kṛtadhīśca bāhādaṇḍaṃ nyadhāstasya mukhe tadānīm /<br />
            tadvṛddhiruddhaśvasano gatāsuḥ saptībhavannapyayamaikyamāgāt //
             <span class="ref">Nar_10,71.5</span></p>
         
         <p id="Nar_10.71.6">
            ālambhamātreṇa paśoḥ surāṇāṃ prasādake nūtna ivāśvamedhe /<br />
            kṛte tvayā harṣavaśāt surendrāstvāṃ tuṣṭuṣuḥ keśavanāmadheyam //
             <span class="ref">Nar_10,71.6</span></p>
         
         <p id="Nar_10.71.7">
            kaṃsāya te śaurisutatvamuktvā taṃ tadvadhotkaṃ pratirudhya vācā /<br />
            prāptena keśikṣapaṇāvasāne śrīnāradena tvamabhiṣṭuto'bhūḥ //
             <span class="ref">Nar_10,71.7</span></p>
         
         <p id="Nar_10.71.8">
            kadāpi gopaiḥ saha kānanānte nilāyanakrīḍanalolupaṃ tvām /<br />
            mayātmajaḥ prāpa durantamāyo vyomābhidho vyomacaroparodhī //
             <span class="ref">Nar_10,71.8</span></p>
         
         <p id="Nar_10.71.9">
            sa corapālāyitavallaveṣu corāyito gopaśiśūn paśūṃśca /<br />
            guhāsu kṛtvā pidadhe śilābhistvayā ca buddhvā parimardito'bhūt //
             <span class="ref">Nar_10,71.9</span></p>
         
         <p id="Nar_10.71.10">
            evaṃvidhaiścādbhutakelibhedairānandamūrchāmatulāṃ vrajasya /<br />
            pade pade nūtanayannasīmaṃ parātmarūpin! pavaneśa!pāyāḥ //
             <span class="ref">Nar_10,71.10</span></p>
         
         <p id="Nar_10.72.1">
            kaṃso'tha nāradagirā vrajavāsinaṃ tvā-<br />
            mākarṇya dīrṇahṛdayaḥ sa hi gāndineyam /<br />
            āhūya kārmukamakhacchalato bhavanta-<br />
            mānetumenamahinodahināthaśāyin! //
             <span class="ref">Nar_10,72.1</span></p>
         
         <p id="Nar_10.72.2">
            akrūra eṣa bhavadaṅghriparaścirāya<br />
            tvaddarśanākṣamamanāḥ kṣitipālabhītyā /<br />
            tasyājñayaiva punarīkṣitumudyatastvām-<br />
            ānandabhāramatibhūritaraṃ babhāra //
             <span class="ref">Nar_10,72.2</span></p>
         
         <p id="Nar_10.72.3">
            so'yaṃ rathena sukṛtī bhavato nivāsaṃ<br />
            gacchan manorathagaṇāṃstvayi dhāryamāṇān /<br />
            āsvādayan muhurapāyabhayena daivaṃ<br />
            saṃprārthayan pathi na kiñcidapi vyajānāt //
             <span class="ref">Nar_10,72.3</span></p>
         
         <p id="Nar_10.72.4">
            drakṣyāmi devaśatagītagatiṃ mpumāṃsaṃ<br />
            sprakṣyāmi kiṃsvidapināma pariṣvajeya /<br />
            kiṃ vakṣyate sa khalu māṃ kva nu vīkṣitaḥ syā-<br />
            ditthaṃ nināya sa bhavanmayameva mārgam //
             <span class="ref">Nar_10,72.4</span></p>
         
         <p id="Nar_10.72.5">
            bhūyaḥ kramādabhiviśan bhavadaṅghripūtaṃ<br />
            bṛndāvanaṃ haraviriñcasurābhivandyam /<br />
            ānandamagna iva lagna iva pramohe<br />
            kiṃ kiṃ daśāntaramavāpa na paṅkajākṣa! //
             <span class="ref">Nar_10,72.5</span></p>
         
         <p id="Nar_10.72.6">
            paśyannavandata bhavadvihṛtisthalāni<br />
            pāṃsuṣvaveṣṭata bhavaccaraṇāṅkiteṣu /<br />
            kiṃ brūmahe bahujanā hi tadāpi jātā<br />
            evaṃ tu bhaktiralā viralāḥ parātman! //
             <span class="ref">Nar_10,72.6</span></p>
         
         <p id="Nar_10.72.7">
            sāyaṃ sa gopabhavanāni bhavaccaritra-<br />
            gītāmṛtaprasṛtakarṇarasāyanāni /<br />
            paśyan pramodasariteva kilohyamāno<br />
            gacchan bhavadbhavana nnidhimanvayāsīt //
             <span class="ref">Nar_10,72.7</span></p>
         
         <p id="Nar_10.72.8">
            tāvad dadarśa paśudohavilokalolaṃ<br />
            bhaktottamāgatimiva pratipālayantam /<br />
            bhūman! bhavantamayamagrajavantamantar-<br />
            brahmānubhūtirasasindhumivodvamantam //
             <span class="ref">Nar_10,72.8</span></p>
         
         <p id="Nar_10.72.9">
            sāyantanāplavaviśeṣaviviktagātrau<br />
            dvau pītanīlarucirāmbaralobhanīyau /<br />
            nātiprapañcadhṛtabhūṣaṇacāruveṣau<br />
            mandasmitārdravadanau sa yuvāṃ dadarśa //
             <span class="ref">Nar_10,72.9</span></p>
         
         <p id="Nar_10.72.10">
            dūrād rathāt samavaruhya namantamena-<br />
            mutthāpya bhaktakulamaulimathopagūhan /<br />
            harṣānmitākṣaragirā kuśalānuyogī<br />
            pāṇiṃ pragrhya sabalo'tha gṛhaṃ ninetha //
             <span class="ref">Nar_10,72.10</span></p>
         
         <p id="Nar_10.72.11">
            nandena sākamamitādaramarcayitvā<br />
            taṃ yādavaṃ taduditāṃ niśamayya vārtām /<br />
            gopeṣu bhūpatinideśakathāṃ nivedya<br />
            nānākathābhiriha tena niśāmanaiṣīḥ //
             <span class="ref">Nar_10,72.11</span></p>
         
         <p id="Nar_10.72.12">
            candrāgṛhe kimuta candrabhagāgṛhe nu<br />
            rādhāgṛhe nu bhavane kimu maitravinde /<br />
            dhūrtto vilambata iti pramadābhiruccai-<br />
            rāśaṅkito niśi marutpuranātha! pāyāḥ //
             <span class="ref">Nar_10,72.12</span></p>
         
         <p id="Nar_10.73.1">
            miśamayya tavātha yānavārtāṃ bhṛśamārtāḥ paśupālabālikāstāḥ /<br />
            kimidaṃ kimidaṃ kathaṃ nvitīmāḥ samavetāḥ paridevitānyakurvan //
             <span class="ref">Nar_10,73.1</span></p>
         
         <p id="Nar_10.73.2">
            karuṇānidhireṣu nandasūnuḥ kathamasmān visṛjedananyanāthāḥ /<br />
            bata naḥ kimu daivamevamāsīditi tāstvadgatamānasā vilepuḥ //
             <span class="ref">Nar_10,73.2</span></p>
         
         <p id="Nar_10.73.3">
            caramaprahare pratiṣṭhamānaḥ saha pitrā nijamitramaṇḍalaiśca /<br />
            paritāpabharaṃ nitambinīnāṃ śamayiṣyan vyamucaḥ sakhāyamekam //
             <span class="ref">Nar_10,73.3</span></p>
         
         <p id="Nar_10.73.4">
            acirādupayāmi sannidhiṃ vo bhavitā sādhu mayaiva saṅgamaśrīḥ /<br />
            amṛtāmbunidhau nimajjayiṣye drutamityāśvasitā vadhūrakārṣīḥ //
             <span class="ref">Nar_10,73.4</span></p>
         
         <p id="Nar_10.73.5">
            saviṣādabharaṃ sayāñcamuccairatidūraṃ vanitābhirīkṣyamāṇaḥ /<br />
            mṛdu taddiśi pātayannapāṅgān sabalo'krūrarathena nirgato'bhūḥ //
             <span class="ref">Nar_10,73.5</span></p>
         
         <p id="Nar_10.73.6">
            anasā bahulena vallavānāṃ manasā canugato'tha vallabhānām /<br />
            vanamārtabhṛgaṃ viṣaṇṇavṛkṣaṃ samatīto yamunātaṭīmayāsīḥ //
             <span class="ref">Nar_10,73.6</span></p>
         
         <p id="Nar_10.73.7">
            miyamāya nimajjya vāriṇi tvamabhivīkṣyātha rathe'pi gāndineyaḥ /<br />
            vivaśo'jani kinnvidaṃ vibhoste nanu citraṃ tvavalokanaṃ samantāt //
             <span class="ref">Nar_10,73.7</span></p>
         
         <p id="Nar_10.73.8">
            punareṣa nimajjya puṇyaśālī puruṣaṃ tvāṃ paramaṃ bhumaṅgabhoge /<br />
            arikambugadāmbujaiḥ sphurantaṃ surasiddhoghaparītamāluloke //
             <span class="ref">Nar_10,73.8</span></p>
         
         <p id="Nar_10.73.9">
            sa tadā paramātmasaukhyasindhau vinimagnaḥ praṇuvan prakārabhedaiḥ /<br />
            avilokya punaśca harṣasindhoranuvṛttyā pulakāvṛto yayau tvām //
             <span class="ref">Nar_10,73.9</span></p>
         
         <p id="Nar_10.73.10">
            kimu śītalimā mahān jale yat pulako'sāviti coditena tena /<br />
            atiharṣaniruttareṇa sārdhaṃ rathavāsī pavaneśa! pāhi māṃ tvam //
             <span class="ref">Nar_10,73.10</span></p>
         
         <p id="Nar_10.74.1">
            samprāpto mathurāṃ dinārdhavigame tatrāntarasmin vasa-<br />
            nnārāme vihitāśanaḥ sakhijanairyātaḥ purīmīkṣitum /<br />
            prāpo rājapathaṃ ciraśrutidhṛtavyālokakautūhala-<br />
            strīpuṃsodyadagaṇyapuṇyanigalairākṛṣyamāṇo nu kim //
             <span class="ref">Nar_10,74.1</span></p>
         
         <p id="Nar_10.74.2">
            tvatpādaddutivat sarāgasubhagāstvanmūrtivad yoṣitaḥ<br />
            samprāptā vilasatpayodhararuco lolā bhavaddṛṣṭivat /<br />
            hāriṇyastvadurassthalīvadayi te mandasmitaprauḍhiva-<br />
            nnairmalyollasitāḥ kacaugharucivad rājatkalāpāśritāḥ //
             <span class="ref">Nar_10,74.2</span></p>
         
         <p id="Nar_10.74.3">
            tāsāmākalayannapāṅgavalanairmodaṃ praharṣādbhuta-<br />
            vyāloleṣu janeṣu tatra rajakaṃ kañcit paṭīṃ prārthayan /<br />
            kaste dāsyati rājakīyavasanaṃ yāhīti tenoditaḥ<br />
            sadyastasya kareṇa śīrṣamahṛthāḥ so'pyāpa puṇyāṃ gatim //
             <span class="ref">Nar_10,74.3</span></p>
         
         <p id="Nar_10.74.4">
            bhūyo vāyakamekamāyatamatiṃ toṣeṇa veṣocitaṃ<br />
            dāśvāṃsaṃ svapadaṃ ninetha sukṛtaṃ ko veda jīvātmanām /<br />
            mālābhiḥ stabakaiḥ stavairapi punarmālākṛtā mānito<br />
            bhaktiṃ tena vṛtāṃ dideśitha parāṃ lakṣmīṃ ca lakṣmīpate! //
             <span class="ref">Nar_10,74.4</span></p>
         
         <p id="Nar_10.74.5">
            kubjāmabjavilocanāṃ pathi punardṛṣṭvāṅgarāge tayā<br />
            datte sādhu kilāṅgarāgamadadāstasyā mahāntaṃ hṛdi /<br />
            cittasthāmṛjutāmatha prathayituṃ gātre'pi tasyāḥ sphuṭaṃ<br />
            gṛhṇan mañju kareṇa tāmudanayastāvajjagatsundarīm //
             <span class="ref">Nar_10,74.5</span></p>
         
         <p id="Nar_10.74.6">
            tāvanniścitavaibhavāstava vibho! nātyantapāpā janā<br />
            yatkiñcid dadate sma śaktyanuguṇaṃ tāmbulamālyādikam /<br />
            gṛhṇānaḥ kusumādi kiñcana tadā mārge nibaddhāñjalir-<br />
            nātiṣṭhaṃ bata yato'dya vipulāmārtiṃ vrajāmi prabho! //
             <span class="ref">Nar_10,74.6</span></p>
         
         <p id="Nar_10.74.7">
            eṣyāmīti vimuktayāpi bhagavannālepadātryā tayā<br />
            dūrāt kātarayā nirīkṣitagatistvaṃ prāviśo gopuram /<br />
            āghoṣānumitatvadāgamamahāharṣollaladdevakī-<br />
            vakṣojapragalatpayorasamiṣāt tvatkīrtirantargatā //
             <span class="ref">Nar_10,74.7</span></p>
         
         <p id="Nar_10.74.8">
            āviṣṭo nagarīṃ mahotsavavatīṃ kodaṇḍaśālāṃ vrajan<br />
            mādhuryeṇa nu tejasā nu puruṣairdūreṇa dattāntaraḥ /<br />
            sragbhirbhūṣitamarcitaṃ varadhanurmā meti vādāt puraḥ<br />
            prāgṛhṇāḥ samaropayaḥ kila samākrākṣīrabhāṅkṣīrapi //
             <span class="ref">Nar_10,74.8</span></p>
         
         <p id="Nar_10.74.9">
            śvaḥ kaṃsakṣapaṇotsavasya purataḥ prārambhatūryopama-<br />
            ścāpadhvaṃsamahādhvanistava vibho! devānaromāñcayat /<br />
            kaṃsasyāpi ca vepathustaduditaḥ kodaṇḍakhaṇḍadvayī-<br />
            caṇḍābhyāhatarakṣipūruṣaravairutkūlito'bhūt tvayā //
             <span class="ref">Nar_10,74.9</span></p>
         
         <p id="Nar_10.74.10">
            śiṣṭairduṣṭajanaiśca dṛṣṭamihimā prītyā ca bhītyā tataḥ<br />
            saṃpaśyan purasampadaṃ pravivaran sāyaṃ gato vāṭikām /<br />
            śrīdāmnā saha rādhikāvirahajaṃ khedaṃ vadan prasvapa-<br />
            nnānandannavatārakāryaghaṭanād vāteśa! saṃrakṣa mām //
             <span class="ref">Nar_10,74.10</span></p>
         
         <p id="Nar_10.75.1">
            prātaḥ santrastabhojakṣitipativacasā prastute mallatūrye<br />
            saṅghe rājñāṃ ca mañcānabhiyayuṣi gate nandagope'pi harmyam /<br />
            kaṃse saudhādhirūḍhe tvamapi sahabalaḥ sānugaścāruveṣo<br />
            raṅgadvāraṃ gato'bhūḥ kupitakuvalayāpīḍanāgāvalīḍham //
             <span class="ref">Nar_10,75.1</span></p>
         
         <p id="Nar_10.75.2">
            pāpiṣṭhāpehi mārgād drutamiti vacasā niṣṭurakruddhabuddhe-<br />
            ragbaṣṭhasya praṇodādadhikajavajuṣā hastinā gṛhyamāṇaḥ /<br />
            kelīmukto'tha gopīkucakalaśaciraspardhinaṃ kumbhamasya<br />
            vyāhatyālīyathāstvaṃ caraṇabhuvi punarnirgato valguhāsī //
             <span class="ref">Nar_10,75.2</span></p>
         
         <p id="Nar_10.75.3">
            hastaprāpyo'pyagamyo jhaṭiti munijanasyeva dhāvan gajendraṃ<br />
            krīḍannāpatya bhūmau punarabhipatatastasya dantaṃ sajīvam /<br />
            mūlādunmūlya tanmūlagamahitamahāmauktikānyātmamitre<br />
            prādāstvaṃ hāramebhirlalitaviracitaṃ rādhikāyai diśeti //
             <span class="ref">Nar_10,75.3</span></p>
         
         <p id="Nar_10.75.4">
            gṛhṇānaṃ dantamaṃse yutamatha halinā raṅgamaṅgāviśantaṃ<br />
            tvāṃ maṅgalyāṅgabhaṅgīrabhasahṛtamanolocanā vīkṣya lokāḥ /<br />
            haṃho dhanyo nu nando nahi nahi paśupālāṅganā no yaśodā<br />
            no no dhanyekṣaṇāḥ smastrijagati vayameveti sarve śaśaṃsuḥ //
             <span class="ref">Nar_10,75.4</span></p>
         
         <p id="Nar_10.75.5">
            pūrṇaṃ brahmaiva sākṣānniravadhiparamānandasāndraprakāśaṃ<br />
            gopeṣu tvaṃ vyalāsīrna khalu bahujanaistāvadāvedito'bhūḥ /<br />
            dṛṣṭvātha tvāṃ tadedaṃprathamamupagate puṇyakāle janaughāḥ<br />
            pūrṇānandā vipāpāḥ sarasamabhijagustvatkṛtāni smṛtāni //
             <span class="ref">Nar_10,75.5</span></p>
         
         <p id="Nar_10.75.6">
            cāṇūro mallavīrastadanu nṛpagirā muṣṭiko muṣṭiśālī<br />
            tvāṃ rāmaṃ cābhipede jhaṭajhaṭiti mitho muṣṭipātātirūkṣam /<br />
            utpātāpātanākarṣaṇavividharaṇānyāsatāṃ tatra citraṃ<br />
            mṛtyoḥ prāgeva mallaprabhuragamadayaṃ bhūriśo bandhamokṣān //
             <span class="ref">Nar_10,75.6</span></p>
         
         <p id="Nar_10.75.7">
            hā dhik kaṣṭaṃ kumaārau sulalitavapuṣau mallavīrau kaṭhorau<br />
            na drakṣyāmo vrajāmastvaritamiti jane bhāṣamāṇe tadānīm /<br />
            cāṇūraṃ taṃ karādbhrāmaṇavigaladasuṃ pothayāmāsithorvyāṃ<br />
            piṣṭo'bhūnmuṣṭiko'pi drutamatha halinā naṣṭaśiṣṭairdadhāve //
             <span class="ref">Nar_10,75.7</span></p>
         
         <p id="Nar_10.75.8">
            kaṃsaḥ saṃvāryaṃ tṅryaṃ khalamatiravidan kāryamāryān pit ṃstā-<br />
            nāhantuṃ vyāptamūrtestava ca samaśiṣad mañcamañcannudañcata-<br />
            khaṅgavyāvalgadussaṃgrahamapi ca haṭhāt prāgrahīraugrasenim //
             <span class="ref">Nar_10,75.8</span></p>
         
         <p id="Nar_10.75.9">
            sadyo niṣpiṣṭasandhiṃ bhuvi narapatimāpātya tasyopariṣṭāt<br />
            tvayyāpātye tadaiva tvadupari patitā nākināṃ puṣpavṛṣṭiḥ /<br />
            kiṃ kiṃ brūmastadānīṃ satatamapi bhiyā tvadgatātmā sa bheje<br />
            sāyujyaṃ tvadvadhotthā parama! paramiyaṃ vāsanā kālanemeḥ //
             <span class="ref">Nar_10,75.9</span></p>
         
         <p id="Nar_10.75.10">
            tad bhrāt naṣṭa piṣṭvā drutamatha pitarau sannamannugrasenaṃ<br />
            kṛtvā rājānamuccairyadukulamakhilaṃ modayan kāmadānaiḥ /<br />
            bhaktānāmuttamaṃ coddhavamamaragurorāptanītiṃ sakhāyaṃ<br />
            labdhvā tuṣṭo nagaryāṃ pavanapurapate! rundhi me sarvarogān //
             <span class="ref">Nar_10,75.10</span></p>
         
         <p id="Nar_10.76.1">
            gatvā sāndīpanimatha catuṣṣaṣṭimātrairahobhiḥ<br />
            sarvajñastvaṃ saha musalinā sarvavidyāṃ gṛhītvā /<br />
            putraṃ naṣṭaṃ yamanilayanādāhṛtaṃ dakṣiṇārthaṃ<br />
            dattvā tasmai nijapuramagā nādayan pāñcajanyam //
             <span class="ref">Nar_10,76.1</span></p>
         
         <p id="Nar_10.76.2">
            smṛtvā smṛtvā paśupasudṛśaḥ premabhārapraṇunnāḥ<br />
            kāruṇyena tvamapi vivaśaḥ prahiṇoruddhavaṃ tam /<br />
            kiñcāmuṣmai paramasuhṛde bhaktavaryāya tāsāṃ<br />
            bhaktyudrekaṃ sakalabhuvane durlabhaṃ darśayiṣyan //
             <span class="ref">Nar_10,76.2</span></p>
         
         <p id="Nar_10.76.3">
            tvanmāhātmyaprathimapiśunaṃ gokulaṃ prāpya sāyaṃ<br />
            tvadvārtābhirbahu sa ramayāmāsa nandaṃ yaśodām /<br />
            prātardṛṣṭvā maṇimayarathaṃ śaṅkitāḥ paṅkajākṣyaḥ<br />
            śrutvau prāptaṃ bhavadanucaraṃ tyaktakāryāḥ samīyuḥ //
             <span class="ref">Nar_10,76.3</span></p>
         
         <p id="Nar_10.76.4">
            dṛṣṭvā cainaṃ tvadupamalasadveṣabhūṣābhirāmaṃ<br />
            smṛtvā smṛtvā tava vilasitānyuccakaistāni tāni /<br />
            ruddhālāpāḥ kathamapi punargadgadāṃ vācamūcuḥ<br />
            saujanyādīn nijaparabhidāmapyalaṃ vismarantyaḥ //
             <span class="ref">Nar_10,76.4</span></p>
         
         <p id="Nar_10.76.5">
            śrīman! kiṃ tvaṃ pitṛjanakṛte preṣito nirdayena<br />
            kvāsau kānto nagarasudṛśāṃ hā hare! nātha! pāyāḥ /<br />
            āśleṣāṇāmamṛtavapuṣo hanta te cumbanānā-<br />
            munmādānāṃ kuhakavacasāṃ vismaret kānta! kā vā //
             <span class="ref">Nar_10,76.5</span></p>
         
         <p id="Nar_10.76.6">
            rāsakrīḍālulitalalitaṃ viślathatkeśapāśaṃ<br />
            mandodbhinnaśramajalakaṇaṃ lobhanīyaṃ tvadaṅgam /<br />
            kāruṇyābdhe! sakṛdapi samāliṅgituṃ darśayeti<br />
            premonmādād bhuvanamadana! tvatpriyāstvāṃ vilepuḥ //
             <span class="ref">Nar_10,76.6</span></p>
         
         <p id="Nar_10.76.7">
            evamprāyairvivaśavacanairākulā gopikāstās-<br />
            tvatsandeśaiḥ prakṛtimanayat so'tha vijñānagarbhaiḥ /<br />
            bhūyastābhirmuditamatibhistvanmayībhirvadhūbhis-<br />
            tattadvārtāsarasamanayat kānicid vāsarāṇi //
             <span class="ref">Nar_10,76.7</span></p>
         
         <p id="Nar_10.76.8">
            tvatprodgāṇaiḥ sahitamaniśaṃ sarvato gehakṛtyaṃ<br />
            tvadvārtaiva prasarati mithaḥ saiva cotsvāpalāpāḥ /<br />
            ceṣṭāḥ prāyastvadanukṛtayastvanmayaṃ sarvamevaṃ<br />
            dṛṣṭvā tatra vyamuhadadhikaṃ vismayāduddhavo'yam //
             <span class="ref">Nar_10,76.8</span></p>
         
         <p id="Nar_10.76.9">
            rādhāyā me priyatamamidaṃ matpriyaivaṃ bravīti<br />
            tvaṃ kiṃ maunaṃ kalayasi sakhe! māninī matpriyeva /<br />
            ityādyeva pravadati sakhi! tvatpriyo nirjane mā-<br />
            mitthaṃvādairaramayadayaṃ tvatpriyāmutpalākṣīm //
             <span class="ref">Nar_10,76.9</span></p>
         
         <p id="Nar_10.76.10">
            eṣyāmi drāganupagamanaṃ kevalaṃ kāryabhārād<br />
            viśleṣe'pi smaraṇadṛḍhatāsambhavānmāstu khedaḥ /<br />
            brahmānande milati nacirāt saṅgamo vā viyogas-<br />
            tulyo vaḥ syāditi tava girā so'karonnirvyathāstāḥ //
             <span class="ref">Nar_10,76.10</span></p>
         
         <p id="Nar_10.76.11">
            evaṃ bhaktiḥ sakalabhuvane neśitā na śrutā vā<br />
            kiṃ śāstraughaiḥ kimiha tapasā gopikābhyo namo'stu /<br />
            ityānandākulamupagataṃ gokulāduddhavaṃ taṃ<br />
            dṛṣṭvā hṛṣṭo gurupurapate! pāhi māmāmayaughāt //
             <span class="ref">Nar_10,76.11</span></p>
         
         <p id="Nar_10.77.1">
            sairandhryāstadanu ciraṃ smarāturāyā<br />
            yāto'bhūḥ salalitamuddhavena sārdham /<br />
            āvāsaṃ tvadupagamotsavaṃ sadaiva<br />
            dhyāyantyāḥ pratidinavāsasajjikāyāḥ //
             <span class="ref">Nar_10,77.1</span></p>
         
         <p id="Nar_10.77.2">
            upagate tvayi pūrṇamanorathāṃ<br />
            pramadasambhramakamprapayodharām /<br />
            vividhamānanamādadhatīṃ mudā<br />
            rahasi tāṃ ramayañcakṛṣe sukham //
             <span class="ref">Nar_10,77.2</span></p>
         
         <p id="Nar_10.77.3">
            pṛṣṭā varaṃ punarasāvavṛṇod varākī<br />
            bhūyastvayā suratameva niśāntareṣu /<br />
            sāyujyamastviti vaded budha eva kāmaṃ<br />
            sāmīpyamastvaniśāmityapi nābravīt kim //
             <span class="ref">Nar_10,77.3</span></p>
         
         <p id="Nar_10.77.4">
            tato bhavān deva! niśāsu kāsucin-<br />
            mṛgīdṛśaṃ tāṃ nibhṛtaṃ vinodayan /<br />
            adādupaśloka iti śrutaṃ sutaṃ<br />
            sa nāradāt sāttvatatantravid babhau //
             <span class="ref">Nar_10,77.4</span></p>
         
         <p id="Nar_10.77.5">
            akrūramandiramito'tha baloddhavābhyā-<br />
            mabhyarcito bahu nuto muditena tena /<br />
            enaṃ visṛjya vipināgatapāṇḍaveya-<br />
            vṛttaṃ viveditha tathā dhṛtarāṣṭraceṣṭām //
             <span class="ref">Nar_10,77.5</span></p>
         
         <p id="Nar_10.77.6">
            vighātājjāmātuḥ paramasuhṛdo bhojanṛpater-<br />
            jarāsandhe rundhatyanavadhiruṣāndhe'tha mathurām /<br />
            rathādyairdyolabdhaiḥ katipayabalastvaṃ balayuta-<br />
            strayoviṃśatyakṣauhiṇi tadupanītaṃ samahṛthāḥ //
             <span class="ref">Nar_10,77.6</span></p>
         
         <p id="Nar_10.77.7">
            baddhaṃ balādatha balena balottaraṃ tvaṃ<br />
            bhūyo balodyamarasena mumocithainam /<br />
            niśśeṣadigjayasamāhṛtaviśvasainyāt<br />
            ko'nyastato hi balapauruṣavāṃstadānīm //
             <span class="ref">Nar_10,77.7</span></p>
         
         <p id="Nar_10.77.8">
            bhagnaḥ sa lagnahṛdayo'pi nṛpaiḥ praṇunno<br />
            yuddhaṃ tvayā vyadhita ṣoḍaśakṛtva evam /<br />
            akṣauhiṇīḥ śiva śivāsya jaghantha viṣṇo!<br />
            sambhūya saikanavatitriśataṃ tadānīm //
             <span class="ref">Nar_10,77.8</span></p>
         
         <p id="Nar_10.77.9">
            aṣṭādaśe'sya samare samupeyuṣi tvaṃ<br />
            dṛṣṭvā puro'tha yavanaṃ yavanatrikoṭyā /<br />
            tvaṣṭrā vidhāpya puramāśu payodhimadhye<br />
            tatrātha yogabalataḥ svajanānanaiṣīḥ //
             <span class="ref">Nar_10,77.9</span></p>
         
         <p id="Nar_10.77.10">
            padbhyāṃ tvaṃ padmamālī cakit iva purānnirgato dhāvamāno<br />
            mleccheśenānuyāto vadhasukṛtavihīnena śaile nyalaiṣīḥ /<br />
            suptenāṅghryāhatena drutamatha mucukundena bhasmīkṛte'smin<br />
            bhūpāyāsmai guhānte sulalitavapuṣā tasthiṣe bhaktibhāje //
             <span class="ref">Nar_10,77.10</span></p>
         
         <p id="Nar_10.77.11">
            ekṣvāko'haṃ virakto'smyakhilanṛpasukhe tvatprasādaikakāṅkṣī<br />
            hā deveti stuvantaṃ varavitatiṣu taṃ nispṛhaṃ vīkṣya hṛṣyan /<br />
            muktestulyāṃ ca bhaktiṃ dhutasakalamalaṃ mokṣamapyāśu dattvā<br />
            kāryaṃ hiṃsāviśuddhyai tapa iti ca tadā prārtha lokapratītyai //
             <span class="ref">Nar_10,77.11</span></p>
         
         <p id="Nar_10.77.12">
            tadanu mathurāṃ gatvā hatvā camūṃ yavanāhṛtāṃ<br />
            magadhapatinā mārge sainyaiḥ pureva nivāritaḥ /<br />
            caramavijayaṃ darpāyāsmai pradāya palāyito<br />
            jaladhinagarīṃ yāto vātālayeśvara! pāhi mām //
             <span class="ref">Nar_10,77.12</span></p>
         
         <p id="Nar_10.78.1">
            tridivavardhakivardhitakauśalaṃ tridaśdattasamastavibhūtimat /<br />
            jaladhimadhyagataḥ tvamabhūṣayo navapuraṃ vapurañcitarociṣā //
             <span class="ref">Nar_10,78.1</span></p>
         
         <p id="Nar_10.78.2">
            daduṣi revatabhubhṛti revatīṃ halabhṛte tanayāṃ vidhiśāsanāt /<br />
            mahitamutsavaghoṣamapūpuṣaḥ samuditairmuditaiḥ saha yādavaiḥ //
             <span class="ref">Nar_10,78.2</span></p>
         
         <p id="Nar_10.78.3">
            atha vidarbhasutāṃ khalu rukmiṇīṃ praṇayiṇīṃ tvayi deva! sahodaraḥ /<br />
            svayamaditsata cedimahībhuje svatamasā tamasādhumupāśrayan //
             <span class="ref">Nar_10,78.3</span></p>
         
         <p id="Nar_10.78.4">
            ciradhṛtapraṇayā tvayi bālikā sapadi kāṅkṣitabhaṅgasamākulā /<br />
            tava nivedayituṃ dvijamādiśat svakadanaṃ kadanaṅgavinirmitam //
             <span class="ref">Nar_10,78.4</span></p>
         
         <p id="Nar_10.78.5">
            dvijasuto'pi ca tūrṇamupāyayau tava puraṃ hi durāśadurāsadam /<br />
            mudamavāpa ca sādarapūjitaḥ sa bhavatā bhavatāpahṛtā svayam //
             <span class="ref">Nar_10,78.5</span></p>
         
         <p id="Nar_10.78.6">
            sa ca bhavantamavocata kuṇḍine nṛpasutā khalu rājati rukmiṇī /<br />
            tvayi samutsukayā nijadhīratārahitayā hi tayā prahito'smyaham //
             <span class="ref">Nar_10,78.6</span></p>
         
         <p id="Nar_10.78.7">
            tava hṛtāsmi puraiva guṇairahaṃ harati māṃ kila cedinṛpo'dhunā /<br />
            ayi kṛpālaya! pālaya māmiti prajagade jagadekapate! tayā //
             <span class="ref">Nar_10,78.7</span></p>
         
         <p id="Nar_10.78.8">
            aśaraṇāṃ yadi māṃ tvamupekṣase sapadi jīvitameva jāhāmyaham /<br />
            iti girā sutanoratanod bhṛśaṃ suhṛdayaṃ hṛdayaṃ tava kātaram //
             <span class="ref">Nar_10,78.8</span></p>
         
         <p id="Nar_10.78.9">
            akathayastvamathainamaye sakhe! tadadhikā mama manmathavedanā /<br />
            nṛpasamakṣamupetya harāmyahaṃ tadayi tāṃ dayitāmasitekṣaṇām //
             <span class="ref">Nar_10,78.9</span></p>
         
         <p id="Nar_10.78.10">
            pramuditena ca tena samaṃ tadā rathagato laghu kuṇḍinameyivān /<br />
            gurumarutpuranāyaka! me bhavān vitanutāṃ tanutāṃ nikhilāpadām //
             <span class="ref">Nar_10,78.10</span></p>
         
         <p id="Nar_10.79.1">
            balasametabalānugato bhavān puramagāhata bhīṣmakamānitaḥ /<br />
            dvijasutaṃ tvadupāgamavādinaṃ dhṛtarasā tarasā praṇanāma sā //
             <span class="ref">Nar_10,79.1</span></p>
         
         <p id="Nar_10.79.2">
            bhuvanakāntamavekṣya bhavadvapurnṛpasutasya niśamya ca ceṣṭitam /<br />
            vipulakhedajuṣāṃ puravāsināṃ saruditairuditairagamanniśā //
             <span class="ref">Nar_10,79.2</span></p>
         
         <p id="Nar_10.79.3">
            tadanu vanditumindumukhī śivāṃ vihitamaṅgalabhūṣaṇabhāsurā /<br />
            niragamad bhavadarpitajīvitā svapurataḥ purataḥ subhaṭāvṛtā //
             <span class="ref">Nar_10,79.3</span></p>
         
         <p id="Nar_10.79.4">
            kulavadhūbhirupetya kumārikā girisutāṃ paripūjya ca sādaram /<br />
            muhurayācata tatpadapaṅkaje nipatitā patitāṃ tava kevalam //
             <span class="ref">Nar_10,79.4</span></p>
         
         <p id="Nar_10.79.5">
            samavalokya kutuhalasaṅkule nṛpakule nibhṛtaṃ tvayi ca sthite /<br />
            nṛpasutā niragād girijālayāt suruciraṃ rucirañjitadiṅmukhā //
             <span class="ref">Nar_10,79.5</span></p>
         
         <p id="Nar_10.79.6">
            bhuvanamohanarūparucā tadā vivaśitākhilarājakadambayā /<br />
            tvamapi deva! kaṭākṣavimokṣaṇaiḥ pramadayā madayāñcakṛṣe manāk //
             <span class="ref">Nar_10,79.6</span></p>
         
         <p id="Nar_10.79.7">
            kva tu gamiṣyasi candramukhīti tāṃ sarasametya kareṇa haran kṣaṇāt /<br />
            samadhiropya rathaṃ tvamapāhṛthā bhuvi tato vitato ninado dviṣām //
             <span class="ref">Nar_10,79.7</span></p>
         
         <p id="Nar_10.79.8">
            kva nu gataḥ paśupāla iti krudhā kṛtaraṇā yadubhiśca jitā nṛpāḥ /<br />
            na tu bhavānudacālyata tairaho piśunakaiḥ śunakairiva kesarī //
             <span class="ref">Nar_10,79.8</span></p>
         
         <p id="Nar_10.79.9">
            tadanu rukmiṇamāgatamāhave vadhamupekṣya nibadhya virūpayan /<br />
            hṛtamadaṃ parimucya baloktibhiḥ puramayā ramayā saha kāntayā //
             <span class="ref">Nar_10,79.9</span></p>
         
         <p id="Nar_10.79.10">
            navasamāgamaljjitamānasāṃ praṇayakautukajṛmbhitamanmathām /<br />
            aramayaḥ khalu nātha! yathāsukhaṃ rahasi tāṃ hasitāṃśulasanmukhīm //
             <span class="ref">Nar_10,79.10</span></p>
         
         <p id="Nar_10.79.11">
            vividhanarma bhirevamaharniśaṃ pramadamākalayan punarekadā /<br />
            ṛjumateḥ kila vakrāgirā bhavān varatanoratanodatilolatām //
             <span class="ref">Nar_10,79.11</span></p>
         
         <p id="Nar_10.79.12">
            tadadhikairatha lālanakauśalaiḥ praṇayinīmadhikaṃ ramayannimām /<br />
            ayi mukunda! bhavaccaritāni naḥ pragadatāṃ gadatāntimapākuru //
             <span class="ref">Nar_10,79.12</span></p>
         
         <p id="Nar_10.80.1">
            satrājitastvamatha lubdhavadarkalabdhaṃ<br />
            divyaṃ spamantakamaṇiṃ bhagavannayācīḥ /<br />
            tatkāraṇaṃ bahuvidhaṃ mama bhāti nūnaṃ<br />
            tasyātmajāṃ tvayi ratāṃ chalato vivoḍhum //
             <span class="ref">Nar_10,80.1</span></p>
         
         <p id="Nar_10.80.2">
            adattaṃ taṃ tubhyaṃ maṇivaramanenālpamanasā<br />
            prasenastadbhrātā galabhuvi vahan prāp mṛgayām /<br />
            ahannenaṃ siṃho maṇimahasi māṃsabhramavaśāt<br />
            kapīndrastaṃ hatvā maṇimapi ca bālāya dadivān //
             <span class="ref">Nar_10,80.2</span></p>
         
         <p id="Nar_10.80.3">
            śaśaṃsuḥ satrājidgiramanu janāstvāṃ maṇiharaṃ<br />
            janānāṃ pīyūṣaṃ bhavati guṇināṃ doṣakaṇikā /<br />
            tataḥ sarvajño'pi svajanasahito mārgaṇaparaḥ<br />
            prasenaṃ taṃ dṛṣṭvā harimapi gato'bhūḥ kapiguhām //
             <span class="ref">Nar_10,80.3</span></p>
         
         <p id="Nar_10.80.4">
            bhavantamavitarkayannativayāḥ svayaṃ jāmbavān<br />
            mukundaśaranaṃ hi māṃ ka iha roddhumityālapan /<br />
            vibho! raghupate! hare! jaya jayetyalaṃ muṣṭibhi-<br />
            ścaraṃstava samarcanaṃ vyadhita bhaktacūḍāmaṇiḥ //
             <span class="ref">Nar_10,80.4</span></p>
         
         <p id="Nar_10.80.5">
            buddhvātha tena dattāṃ navaramaṇīṃ varamaṇīṃ ca parigṛhṇan /<br />
            anugṛhṇannamumāgāḥ sapadi ca satrājite maṇiṃ prādāḥ //
             <span class="ref">Nar_10,80.5</span></p>
         
         <p id="Nar_10.80.6">
            tadanu sa khalu vrīḍālolo vilolavilocanāṃ<br />
            duhitaramaho dhīmān bhāmāṃ giraiva parārpitām /<br />
            adita maṇinā tubhyaṃ labhyaṃ sametya bhavānapi<br />
            pramuditamanāstasyaivādānmaṇīṃ gahanāśayaḥ //
             <span class="ref">Nar_10,80.6</span></p>
         
         <p id="Nar_10.80.7">
            vrīḍākulāṃ ramayati tvayi satyabhāmāṃ<br />
            kaunteyadāhakathayātha kurūn prayāte /<br />
            hī gāndineyakṛtavarmagirā nipātya<br />
            satrājitaṃ śatadhanurmaṇimājahāra //
             <span class="ref">Nar_10,80.7</span></p>
         
         <p id="Nar_10.80.8">
            śokāt kurūnupagatāmavalokya kāntāṃ<br />
            hatvā drutaṃ śatadhunaṃ samaharṣayastām /<br />
            ratne saśaṅka iva maithilagehametya<br />
            rāmo gadāṃ samaśiśikṣata dhārtarāṣṭram //
             <span class="ref">Nar_10,80.8</span></p>
         
         <p id="Nar_10.80.9">
            akrūra eṣa bhagavan! bhavadicchayaiva<br />
            satrājitaḥ kucaritasya yuyoja hiṃsām /<br />
            akrūrato maṇimanāhṛtavān punastvaṃ<br />
            tasyaiva bhūtimupadhātumiti bruvanti //
             <span class="ref">Nar_10,80.9</span></p>
         
         <p id="Nar_10.80.10">
            bhaktastvayi sthirataraḥ sa hi gāndineyas-<br />
            tasyaiva kāpathamatiḥ kathamīśa! jātā /<br />
            vijñānavān praśamavānahamityudīrṇaṃ<br />
            garvaṃ dhruvaṃ śamayituṃ bhavatā kṛtaiva //
             <span class="ref">Nar_10,80.10</span></p>
         
         <p id="Nar_10.80.11">
            yātaṃ bhayena kṛtavarmayutaṃ punasta-<br />
            māhūya tadvinihitaṃ ca maṇiṃ prakāśya /<br />
            tatriva suvaratadhare vinidhāya tuṣyan<br />
            bhāmākucāntaraśayaḥ pavaneśa! pāyāḥ //
             <span class="ref">Nar_10,80.11</span></p>
         
         <p id="Nar_10.81.1">
            snigdhāṃ mugdhāṃ satatamapi tāṃ lālayan satyabhāmāṃ<br />
            yāto bhūyaḥ saha khalu tayā yājñasenīvivāham /<br />
            pārthaprītyai punarapi panāgāsthito hastipuryāṃ<br />
            śakraprasthaṃ puramapi vibho! saṃvidhāyāgato'bhūḥ //
             <span class="ref">Nar_10,81.1</span></p>
         
         <p id="Nar_10.81.2">
            bhadrāṃ bhadrāṃ bhavadavarajāṃ kauraveṇārthyamānāṃ<br />
            tvadvācā tāmahṛta kuhanāmaskarī śakrasūnuḥ /<br />
            tatra kruddhaṃ balamanunayan pratyagāstena sārdhaṃ<br />
            śakraprasthaṃ priyasakhamude satyabhāmāsahāyaḥ //
             <span class="ref">Nar_10,81.2</span></p>
         
         <p id="Nar_10.81.3">
            tatra krīḍannapi ca yamunākūladṛṣṭāṃ gṛhītvā<br />
            tāṃ kālindīṃ nagaramagamaḥ khāṇḍavaprīṇitāgniḥ /<br />
            bhrātṛtrastāṃ praṇayavivaśāṃ deva! paitṛṣvaseyīṃ<br />
            rājñāṃ madhye sapadi jahriṣe mitravindāmavantīm //
             <span class="ref">Nar_10,81.3</span></p>
         
         <p id="Nar_10.81.4">
            satyāṃ gatvā punarudavaho nagnajinnandanāṃ tāṃ<br />
            baddhvā saptāpi ca vṛṣavarān saptamūrtirnimeṣāt /<br />
            bhadrāṃ nāma pradaduratha te deva! santardanādyās-<br />
            tatsodaryāṃ varada! bhavataḥ sāpi paitṛṣvaseyī //
             <span class="ref">Nar_10,81.4</span></p>
         
         <p id="Nar_10.81.5">
            pārthādyairapyakṛtalavanaṃ toyamātrābhilakṣyaṃ<br />
            lakṣaṃ chitvā śapharamavṛthā lakṣaṇāṃ madrakanyām /<br />
            aṣṭāvevaṃ tava samabhavan vallabhāstatra madhye<br />
            śuśrotha tvaṃ surapatigirā bhaumaduśceṣṭitāni //
             <span class="ref">Nar_10,81.5</span></p>
         
         <p id="Nar_10.81.6">
            smṛtāyātaṃ pakṣipravaramadhirūḍhastvamagamo<br />
            vahannaṅke bhāmāmupavanamivārātinagaram /<br />
            vibhindan durgāṇi truṭitapṛtanāśonitarasaiḥ<br />
            puraṃ tāvat prāgjyotiṣamakuruthāḥ śoṇitapūram //
             <span class="ref">Nar_10,81.6</span></p>
         
         <p id="Nar_10.81.7">
            murastvāṃ pañcāsyo jaladhivanamadhyādudapatat<br />
            sa cakre cakreṇa pradalitaśirā maṅkṣu bhavatā /<br />
            catudantairdantāvalapatibhirindhānasamaraṃ<br />
            rathāṅgenacchitvā narakamakarostīrṇarakam //
             <span class="ref">Nar_10,81.7</span></p>
         
         <p id="Nar_10.81.8">
            stuto bhūmyā rājyaṃ sapadi bhagadatte'sya tanaye<br />
            gajaṃ caikaṃ dattvā prajighāyitha nāgān nijapurīm /<br />
            khalenābaddhānāṃ svagatamanasāṃ ṣoḍaśa punaḥ<br />
            sahasrāṇi strīṇāmapi ca dhanarāśiṃ ca vipulam //
             <span class="ref">Nar_10,81.8</span></p>
         
         <p id="Nar_10.81.9">
            bhaumāpāhṛtakuṇḍalaṃ tadaditerdātuṃ prayāto divaṃ<br />
            śakrādyairmahitaḥ samaṃ dayitayā dyustrīṣu dattahviyā /<br />
            hṛtvā kalpataruṃ ruṣābhipatitaṃ jitvendramabhyāgamas-<br />
            tattu śrīmadadoṣa īdṛśa iti vyākhyātumevākṛthāḥ //
             <span class="ref">Nar_10,81.9</span></p>
         
         <p id="Nar_10.81.10">
            kalpadruṃ satyabhāmābhavanabhuvi sṛjan dvyaṣṭasāhasrayoṣāḥ<br />
            svīkṛtya pratyagāraṃ vihitabahuvapurlālayan kelibhedaiḥ /<br />
            āścaryānnāradālokitavividhagatistatra tatrāpi gehe<br />
            bhūyaḥ sarvāsu kurvan daśa daśa tanayān pāhi vātālayeśa! //
             <span class="ref">Nar_10,81.10</span></p>
         
         <p id="Nar_10.82.1">
            pradyumno raukmiṇeyaḥ sa khalu tava kalā śambareṇāhṛtastaṃ<br />
            hatvā ratyā sahāpto nijapūramaharad rukmikanyāṃ ca dhanyām /<br />
            tatputro'thāniruddho guṇanidhiravahad rocanāṃ rukmipautrīṃ<br />
            tatrodvāhe gatastvaṃ nyavadhi musalinā rukmyapi dyūtavairāt //
             <span class="ref">Nar_10,82.1</span></p>
         
         <p id="Nar_10.82.2">
            bāṇasya sā balisutasya sahasrabāhor-<br />
            māheśvarasya mahitā duhitā kiloṣā /<br />
            tvatpautramenamaniruddhamadṛṣṭapūrvaṃ<br />
            svapne'nubhūya bhagavan! virahāturābhūt //
             <span class="ref">Nar_10,82.2</span></p>
         
         <p id="Nar_10.82.3">
            yoginyatīva kuśalā khalu citralekhā<br />
            tasyāḥ sakhī vilikhatī taruṇānaśeṣān /<br />
            tatrāniruddhamuṣyā viditaṃ niśāyā-<br />
            māneṣṭa yogabalato bhavato niketāt //
             <span class="ref">Nar_10,82.3</span></p>
         
         <p id="Nar_10.82.4">
            kanyāpure dayitayā sukhamāramantaṃ<br />
            cainaṃ kathañcana babandhuṣi śarvabandhau /<br />
            śrīnāradoktatadudantadurantaroṣais-<br />
            tvaṃ tasya śoṇitapuraṃ yadubhirnyarundhāḥ //
             <span class="ref">Nar_10,82.4</span></p>
         
         <p id="Nar_10.82.5">
            purīpālaḥ śailapriyaduhitṛnātho'sya bhagavān<br />
            samaṃ bhūtavrātairyadubalamaśaṅkaṃ nirurudhe /<br />
            mahāprāṇo bāṇo jaṭiti yuyudhānena yuyudhe<br />
            guhaḥ pradyumnena tvamapi purahantrā jaghaṭiṣe //
             <span class="ref">Nar_10,82.5</span></p>
         
         <p id="Nar_10.82.6">
            niruddhāśeṣāstre mumuhuṣi tavāstreṇa giriśe<br />
            drutā bhūtā bhītāḥ pramathakulavīrāḥ pramathitāḥ /<br />
            parāskandat skandaḥ kusumaśarabāṇaiśca sacivaḥ<br />
            sa kumbhāṇḍo bhāṇḍaṃ navamiva balenāśu bibhide //
             <span class="ref">Nar_10,82.6</span></p>
         
         <p id="Nar_10.82.7">
            cāpānāṃ pañcaśatyā prasabhamupagate chinnacāpe'tha bāṇe<br />
            vyarthe yāte sameto jvarapatiraśanairajvari tvajjvareṇa /<br />
            jñānī stutvātha dattvā tava caritajuṣāṃ vijvaraṃ sa jvaro'gāt<br />
            prāyo'ntarjñānavanto'pi ca bahutamasā raudraceṣṭā hi raudrāḥ //
             <span class="ref">Nar_10,82.7</span></p>
         
         <p id="Nar_10.82.8">
            bāṇaṃ nānāyudhograṃ punarabhipatitaṃ durpadoṣād vitanvan<br />
            nirlūnāśeṣadoṣaṃ sapadi bubudhuṣā śaṅkareṇopagītaḥ /<br />
            tadvācā śiṣṭabāhudvitayamubhayato nirbhayaṃ tatpriyaṃ taṃ<br />
            muktvā taddattamāno nijapuramagamaḥ sāniruddhaḥ sahoṣaḥ //
             <span class="ref">Nar_10,82.8</span></p>
         
         <p id="Nar_10.82.9">
            muhustāvacchakraṃ varuṇamajayo nandaharaṇe<br />
            yamaṃ bālānītau davadahanapāne'nilasakham /<br />
            vidhiṃ vatsasteye giriśāmiha bāṇasya samare<br />
            vibho! viśvotkarṣī tadayamavatāro jayati te //
             <span class="ref">Nar_10,82.9</span></p>
         
         <p id="Nar_10.82.10">
            dvijaruṣā kṛkalāsavapurdharaṃ nṛganṛpaṃ tridivālayamāpayan /<br />
            nijajane dvijabhaktimanuttamāmupadiśan pavaneśvara! pāhi mām //
             <span class="ref">Nar_10,82.10</span></p>
         
         <p id="Nar_10.83.1">
            rāme'thagokulagate pramadāprasakte<br />
            hūtānupetayamunādamane madāndhe /<br />
            svairaṃ samāramati sevakavādamūḍho<br />
            dūtaṃ nyayuṅkta tava pauṇḍrakavāsudevaḥ //
             <span class="ref">Nar_10,83.1</span></p>
         
         <p id="Nar_10.83.2">
            nārāyaṇo'hamavatīrṇa ihāsmi bhūmau<br />
            dhatse kila tvamapi māmakalakṣaṇāni /<br />
            utsṛjya tāni śaraṇaṃ vraja māmiti tvāṃ<br />
            dūto jagāda sakalairhasitaḥ sabhāyām //
             <span class="ref">Nar_10,83.2</span></p>
         
         <p id="Nar_10.83.3">
            dūte'tha yātavati yādavasainikastvaṃ<br />
            yāto dadarśitha vapuḥ kila pauṇḍrakīyam /<br />
            tāpena vakṣasi kṛtāṅkamanalpamūlya-<br />
            śrīkaustubhaṃ makarakuṇḍalapītacelam //
             <span class="ref">Nar_10,83.3</span></p>
         
         <p id="Nar_10.83.4">
            kālāyasaṃ nijasudarśanamasyato'sya<br />
            kālānalotkarakireṇa sudarśanena /<br />
            śīrṣaṃ cakartitha mamarditha cāsya senāṃ<br />
            tanmitrakāśipaśiro'pi cakartha kāśyām //
             <span class="ref">Nar_10,83.4</span></p>
         
         <p id="Nar_10.83.5">
            jāḍyena bālakagirāpi kilāhameva<br />
            śrīvāsudeva iti rūḍhamatiściraṃ saḥ /<br />
            sāyujyameva bhavadaikyadhiyā gato'bhūt<br />
            ko nāma kasya sukṛtaṃ kathamityaveyāt //
             <span class="ref">Nar_10,83.5</span></p>
         
         <p id="Nar_10.83.6">
            kāśīśvarasya tanayo'tha sudakṣiṇākhyaḥ<br />
            śarvaṃ prapūjya bhavate vihitābhicāraḥ /<br />
            kṛtyānalaṃ kamapi bāṇaraṇātibhītair-<br />
            bhūtaiḥ kathañcana vṛtaiḥ samamabhyamuñcat //
             <span class="ref">Nar_10,83.6</span></p>
         
         <p id="Nar_10.83.7">
            tālapramāṇacaraṇāmakhilaṃ dahantīṃ<br />
            kṛtyāṃ vilokya cakitaiḥ kathito'pi pauraiḥ /<br />
            dyūtotsave kamapi no calito vibho! tvaṃ<br />
            pārśvasthamāśu visasarjitha kālacakram //
             <span class="ref">Nar_10,83.7</span></p>
         
         <p id="Nar_10.83.8">
            abhyāpatatyamitadhāmni bhavanmahāstre<br />
            hā heti vidrutavatī khalu ghorakṛtyā /<br />
            roṣāt sudakṣiṇamadakṣiṇaceṣṭitaṃ taṃ<br />
            puploṣa cakramapi kāśipurāmadhākṣīt //
             <span class="ref">Nar_10,83.8</span></p>
         
         <p id="Nar_10.83.9">
            sa khalu vivido rakṣoghāte kṛtopakṛtiḥ purā<br />
            tava tu kalayā mṛtyuṃ prāptuṃ tadā khalatāṃ gataḥ /<br />
            narakasacivo halinā yudhyannaddhā papāta talāhataḥ //
             <span class="ref">Nar_10,83.9</span></p>
         
         <p id="Nar_10.83.10">
            sāmbaṃ kauravyaputrīharaṇaniyamitaṃ sāntvanārthī kurūṇāṃ<br />
            yātastadvākyaroṣoddhṛtakarinagaro mocayāmāsa rāmaḥ /<br />
            te ghātyāḥ pāṇḍaveyairiti yadupṛtanāṃ nāmucastvaṃ tadānīṃ<br />
            taṃ tvāṃ durbodhalīlaṃ pavanapurapate! tāpaśāntyai niṣeve //
             <span class="ref">Nar_10,83.10</span></p>
         
         <p id="Nar_10.84.1">
            kvacidatha tapanoparāgakāle puri nidadhat kṛtavarmakāmasūnū /<br />
            yadukulamahilāvṛtaḥ sutīrthaṃ samupagato'si samantapañcakākhyam //
             <span class="ref">Nar_10,84.1</span></p>
         
         <p id="Nar_10.84.2">
            bahutarajanatāhitāya tatra tvamapi punan vinimajjya tīrthatoye /<br />
            dvijagaṇaparimuktavittarāśiḥ samamilathāḥ kurupāṇḍavādimitraiḥ //
             <span class="ref">Nar_10,84.2</span></p>
         
         <p id="Nar_10.84.3">
            tava khalu dayitājanaiḥ sametā drupadasutā tvayi gāḍhabhaktibhārā /<br />
            taduditabhavadāhṛtiprakārairatimumude samamanyabhāminībhiḥ //
             <span class="ref">Nar_10,84.3</span></p>
         
         <p id="Nar_10.84.4">
            tadanu ca bhagavan! nirīkṣya gopānatikutukādupagamya mānayitvā /<br />
            cirataravirahāturāṅgarekhāḥ paśupavadhūḥ sarasaṃ tvamanvayāsīḥ //
             <span class="ref">Nar_10,84.4</span></p>
         
         <p id="Nar_10.84.5">
            sapadi ca bhavadīkṣaṇotsavena pramuṣitamānahṛdāṃ nitambinīnām /<br />
            atirasaparimuktakañculīke paricayahṛdyatare kuce nyalaiṣīḥ //
             <span class="ref">Nar_10,84.5</span></p>
         
         <p id="Nar_10.84.6">
            ripujanakalahaiḥ punaḥ punarme samupagatairiyatī vilambanābhūt /<br />
            iti kṛtaparirambhaṇe tvayi drāgativivaśā khalu rādhikā nililye //
             <span class="ref">Nar_10,84.6</span></p>
         
         <p id="Nar_10.84.7">
            apagatavirahavyathāstadā tā rahasi vidhāya dadātha tattvabodham /<br />
            paramasukhacidātmako'hamātmetyudayatu vaḥ sphuṭameva cetasīti //
             <span class="ref">Nar_10,84.7</span></p>
         
         <p id="Nar_10.84.8">
            sukharasaparimiśrito viyogaḥ kimapi purābhavaduddhavopadeśaiḥ /<br />
            samabhavadamutaḥ paraṃ tu tāsāṃ paramasukaikyamayī bhavadvicintā //
             <span class="ref">Nar_10,84.8</span></p>
         
         <p id="Nar_10.84.9">
            munivaranivahaistavātha pitrā duritaśamāya śubhāni pṛcchyamānaiḥ /<br />
            tvayi sati kimidaṃ śubhāntarairityuruhasitairapi yājitastadāsau //
             <span class="ref">Nar_10,84.9</span></p>
         
         <p id="Nar_10.84.10">
            sumahati yajane vitāyamāne pramuditamitrajane sahaiva gopāḥ /<br />
            yadujanamahitāstrimāsamātraṃ bhavadanuṣaṅgarasaṃ pureva bhejuḥ //
             <span class="ref">Nar_10,84.10</span></p>
         
         <p id="Nar_10.84.11">
            vyapagamasamaye sametya rādhāṃ dṛḍhamupagūhya nirīkṣya vītakhedām /<br />
            pramuditahṛdayaḥ puraṃ prayātaḥ pavanapureśvara! pāhi māṃ gadebhyaḥ //
             <span class="ref">Nar_10,84.11</span></p>
         
         <p id="Nar_10.85.1">
            tato magadhabhūmṛtā ciranirodhasaṃkleśitaṃ<br />
            śatāṣṭakayutāyutadvitayamīśa! bhūmībhṛtām /<br />
            anāthaśaraṇāya te kamapi pūruṣaṃ prāhiṇo-<br />
            dayācata sa māgadhakṣapaṇameva kiṃ bhūyasā //
             <span class="ref">Nar_10,85.1</span></p>
         
         <p id="Nar_10.85.2">
            yiyāsurabhimāgadhaṃ tadanu nāradodīritād<br />
            yudhiṣṭhiramakhodyamādubhayakāryaparyākulaḥ /<br />
            viruddhajayino'dhvarādubhayasiddhirityuddhave<br />
            śaśaṃsuṣi nijaiḥ samaṃ puramiyetha yaudhiṣṭhirīm //
             <span class="ref">Nar_10,85.2</span></p>
         
         <p id="Nar_10.85.3">
            aśeṣadayitāyute tvayi samāgate dharmajo<br />
            vijitya sahajairmahīṃ bhavadapāṅgasaṃvardhitaiḥ /<br />
            śriyaṃ nirupamāṃ vahannahaha bhaktadāsāyitaṃ<br />
            bhavantamayi! māgadhe prahitavān sabhīmārjunam //
             <span class="ref">Nar_10,85.3</span></p>
         
         <p id="Nar_10.85.4">
            girivrajapuraṃ gatāstadanu deva! yūyaṃ trayo<br />
            yayāca samarotsavaṃ dvijamiṣeṇa taṃ māgadham /<br />
            apūrṇasukṛtaṃ tvamuṃ pavanajena saṃgrāmayan<br />
            nirīkṣya saha jiṣṇunā tvamapi rājayudhvā sthitaḥ //
             <span class="ref">Nar_10,85.4</span></p>
         
         <p id="Nar_10.85.5">
            aśāntasamaroddhataṃ viṭapapāṭanāsaṃjñayā<br />
            nipātya jarasaḥ sutaṃ pavanajena niṣpāṭitam /<br />
            vimucya nṛpatīn mudā samanugṛhya bhaktiṃ parāṃ<br />
            dideśitha gataspṛhānapi ca dharmaguptyai bhuvaḥ //
             <span class="ref">Nar_10,85.5</span></p>
         
         <p id="Nar_10.85.6">
            pracakruṣi yudhiṣṭhire tadanu rājasūyādhvaraṃ<br />
            prasannabhṛtakībhavatsakalarājakavyākulam /<br />
            tvamapyayi jagatpate! dvijapadāvanejādikaṃ<br />
            cakartha kimu kathyate nṛpavarasya bhāgyonnatiḥ //
             <span class="ref">Nar_10,85.6</span></p>
         
         <p id="Nar_10.85.7">
            tataḥ savanakarmaṇi pravaramagryapūjāvidhiṃ<br />
            vicārya sahadevavāganugataḥ sa dharmātmajaḥ /<br />
            vyadhatta bhavate mudā sadasi viśvabhūtātmane<br />
            tadā sasuramānuṣaṃ bhavanameva tṛptiḥ dadhau //
             <span class="ref">Nar_10,85.7</span></p>
         
         <p id="Nar_10.85.8">
            tataḥ sapadi cedipo muninṛpeṣu tiṣṭhatsvaho<br />
            sabhājayati ko jaḍaḥ paśupadurdurūṭaṃ vaṭum /<br />
            iti tvayi sa durvacovitatimudvamannāsanā-<br />
            dudāpatadudāyudhaḥ samapatannamuṃ pāṇḍavāḥ //
             <span class="ref">Nar_10,85.8</span></p>
         
         <p id="Nar_10.85.9">
            nivārya nijapakṣagānabhimukhasya vidveṣiṇas-<br />
            tvameva jahiṣe śiro danujadāriṇā svāriṇā /<br />
            janustritayalabdhayā satatacintayā śuddhadhīs-<br />
            tvayā sa paramekatāmadhṛta yogināṃ durlabhām //
             <span class="ref">Nar_10,85.9</span></p>
         
         <p id="Nar_10.85.10">
            tataḥ sumāhito tvayā kratuvare nirūḍhe jano<br />
            yayau jayati dharmajo jayati kṛṣṇa ityālapan /<br />
            khalaḥ sa tu suyodhano dhutamanāḥ sapatnaśriyā<br />
            mayārpitasabhāmukhe sthalajalabhramādabhramīt //
             <span class="ref">Nar_10,85.10</span></p>
         
         <p id="Nar_10.85.11">
            tadā hasitamutthitaṃ drupadandanābhīmayo-<br />
            rapāṅgakalayā vibho! kimapi tāvadujjṛmbhayan /<br />
            dharābharanirākṛtau sapadi nāma bījaṃ vapan<br />
            janārdana! marutpurīnilaya! pāhi māmāmayāt //
             <span class="ref">Nar_10,85.11</span></p>
         
         <p id="Nar_10.86.1">
            sālvo bhaiṣmīvivāhe yadubalavijitaścandracūḍād vimānaṃ<br />
            vindan saubhaṃ sa māyī tvayi vasati kurūṃstvatpurīmabhyabhāṅkṣīt /<br />
            pradyumnastaṃ nirundhannakhilayadubhaṭairnyagrahīdugravīryaṃ<br />
            tasyāmātyaṃ dyumantaṃ vyajani ca samaraḥ saptaviṃśatyahāntam //
             <span class="ref">Nar_10,86.1</span></p>
         
         <p id="Nar_10.86.2">
            tāvat tvaṃ rāmaśālī tvaritamupagataḥ khaṇḍitaprāyasainyaṃ<br />
            saubheśaṃ taṃ nyarundhāḥ sa ca kila gadayā śārṅgamabhraṃśayat te /<br />
            māyātātaṃ vyahiṃsīdapi tava puratastat tvayāpi kṣaṇārdhaṃ<br />
            nājñāyītyāhureke tadidamavamataṃ vyāsa eva nyaṣedhīt //
             <span class="ref">Nar_10,86.2</span></p>
         
         <p id="Nar_10.86.3">
            kṣiptvā saubhaṃ gadācūrṇitamudakanidhau maṅkṣu sālve'pi cakre-<br />
            ṇotkṛtte dantavaktraḥ prasabhamabhipatannabhyamuñcad gadāṃ te /<br />
            kaumodakyā hato'sāvapi sukṛtanidhiścaidyavat prāpadaikyaṃ<br />
            sarveṣāmeṣa pūrvaṃ tvayi dhṛtamanasāṃ mokṣaṇārtho'vatāraḥ //
             <span class="ref">Nar_10,86.3</span></p>
         
         <p id="Nar_10.86.4">
            tvayyāyāte'tha jāte kila kurusadasi dyūtake saṃyatāyāḥ<br />
            krandantyā yājñasenyāḥ sakaruṇamakṛthāścelamālāmanantām /<br />
            annāntaprāptaśarvāṃśajamunicakitadraupadīcintito'tha<br />
            prāptaḥ śākānnamaśnan munigaṇamakṛthāstṛptimantaṃ vanānte //
             <span class="ref">Nar_10,86.4</span></p>
         
         <p id="Nar_10.86.5">
            yuddhodyoge'tha mantre milati sati vṛtaḥ phalgunena tvamekaḥ<br />
            kauravye dattasainyaḥ karipuramagamo dūtyakṛt pāṇḍavārtham /<br />
            mīṣmadroṇādimānye tava khalu vacane dhikkṛte kauraveṇa<br />
            vyāvṛṇvan viśvarūpaṃ munisadasi purīṃ kṣobhayitvāgato'bhūḥ //
             <span class="ref">Nar_10,86.5</span></p>
         
         <p id="Nar_10.86.6">
            jiṣṇostvaṃ kṛṣṇa! sūtaḥ khalu samaramukhe bandhughāte dayāluṃ<br />
            khinnaṃ taṃ vīkṣya vīraṃ kimidamayi sakhe! nitya eko'yamātmā /<br />
            ko vadhyaḥ ko'tra hantā tadiha vadhabhiyaṃ projjhya mayyarpitātmā<br />
            dharmyaṃ yuddhaṃ careti prakṛtimanayathā darśayan viśvarūpam //
             <span class="ref">Nar_10,86.6</span></p>
         
         <p id="Nar_10.86.7">
            bhaktottaṃse'tha bhīṣme tava dharaṇibharakṣepakṛtyaikasakte<br />
            nityaṃ nityaṃ vibhindatyavanibhṛdayutaṃ prāptasāde ca pārthe /<br />
            niśśastratvapratijñāṃ vijahadarivaraṃ dhārayan krodhaśālī-<br />
            vādhāvan prāñjaliṃ taṃ nataśirasamatho vīkṣya modādapāgāḥ //
             <span class="ref">Nar_10,86.7</span></p>
         
         <p id="Nar_10.86.8">
            yuddhe droṇasya hastisthiraraṇabhagadatteritaṃ vaiṣṇavāstraṃ<br />
            vakṣasyādhatta cakrasthagitaravimahāḥ prārdayan sindhurājam /<br />
            nāgāstre karṇamukte kṣitimavanamayan kevalaṃ kṛttamauliṃ<br />
            tatre tatrāpi pārthaṃ kimiva na hi bhavān pāṇḍavānāmakārṣīt //
             <span class="ref">Nar_10,86.8</span></p>
         
         <p id="Nar_10.86.9">
            yuddhādau tīrthagāmi sa khalu haladharo naimiśakṣetramṛccha-<br />
            nnapratyutthāyisūtakṣayakṛdatha sutaṃ tatpade kalpayitvā /<br />
            yajñaghnaṃ balvalaṃ parvaṇi paridalayam snātatīrtho raṇānte<br />
            samprāpto bhīmaduryodhanaraṇamaśamaṃ vīkṣya yātaḥ purīṃ te //
             <span class="ref">Nar_10,86.9</span></p>
         
         <p id="Nar_10.86.10">
            saṃsuptadraupadeyakṣapaṇahatadhiyaṃ drauṇimetya tvaduktyā<br />
            tanmuktaṃ brāhmamastraṃ samahṛta vijayo mauliratnaṃ ca jahe /<br />
            ucchittyai pāṇḍavānāṃ punarapi ca viśatyuttarāgarbhamastre<br />
            rakṣannaṅguṣṭhamātraḥ kila jaṭharamagāścakrapāṇirvibho! tvam //
             <span class="ref">Nar_10,86.10</span></p>
         
         <p id="Nar_10.86.11">
            dharmaughaṃ dharmasūnorabhidadhadakhilaṃ chandamṛtyuḥ sa bhīṣmas-<br />
            tvāṃ paśyan bhaktibhūmnaiva hi sapadi yayau niṣkalabrahmabhūyam /<br />
            saṃyājyāthāśvamedhaistribhiratimahitairdharmajaṃ pūrṇakāmaṃ<br />
            samprāpto dvārakāṃ tvaṃ pavanapurapate! pāhi māṃ sarvarogāt //
             <span class="ref">Nar_10,86.11</span></p>
         
         <p id="Nar_10.87.1">
            kucelanāmā bhavataḥ satīrthyatāṃ gataḥ sa sāndīpanimandire dvijaḥ /<br />
            tvadekarāgeṇa dhanādiniḥspṛho dināni ninye praśamī gṛhāśramī //
             <span class="ref">Nar_10,87.1</span></p>
         
         <p id="Nar_10.87.2">
            samānaśīlāpi tadāyavallabhā tathaiva no cittahayaṃ sameyusī /<br />
            kadācidūce bata vṛttilabdhaye ramāpatiḥ kiṃ na sakhā niṣevyate //
             <span class="ref">Nar_10,87.2</span></p>
         
         <p id="Nar_10.87.3">
            itīrito'yaṃ priyayā kṣudhārtayā jugupsamāno'pi dhane madāvahe /<br />
            tadā tvadālokanakautukād yayau vahan paṭānte pṛthukānupāyanam //
             <span class="ref">Nar_10,87.3</span></p>
         
         <p id="Nar_10.87.4">
            gato'yamāścaryamayīṃ bhavatpūrīṃ gṛheṣu śaibyābhavanaṃ sameyivān /<br />
            praviśya vaikuṇṭhamivāpa nirvṛtiṃ tavātisambhāvanayā tu kiṃ punaḥ //
             <span class="ref">Nar_10,87.4</span></p>
         
         <p id="Nar_10.87.5">
            prapūjitaṃ taṃ priyayā ca vījitaṃ kare gṛhītvākathayaḥ purā kṛtam /<br />
            yadindhanārthaṃ gurudāracoditairapartuvarṣaṃ tadamarṣi kānane //
             <span class="ref">Nar_10,87.5</span></p>
         
         <p id="Nar_10.87.6">
            trapājuṣo'smāt pṛthukaṃ balādatha pragṛhya muṣṭau sakṛdāśite tvayā /<br />
            kṛtaṃ kṛtaṃ nanviyateti sambhramād ramā kilopetya karaṃ rurodha te //
             <span class="ref">Nar_10,87.6</span></p>
         
         <p id="Nar_10.87.7">
            bhakteṣu bhaktena sa mānitastvayā purīṃ vasannekaniśāṃ mahāsukham /<br />
            batāparedyurdraviṇaṃ vinā yayau vicitrarūpastava khalvanugrahaḥ //
             <span class="ref">Nar_10,87.7</span></p>
         
         <p id="Nar_10.87.8">
            yadi hyayāciṣyamadāsyadacyuto vadāmi bhāryāṃ kimiti vrajannasau /<br />
            tvaduktilīlāsmitamagnadhīḥ punaḥ kramādapaśyanmaṇidīpramālayam //
             <span class="ref">Nar_10,87.8</span></p>
         
         <p id="Nar_10.87.9">
            kiṃ mārgavibhraṃśa iti bhraman kṣaṇaṃ gṛhaṃ praviṣṭaḥ sa dadarśa vallabhām /<br />
            sakhīparītāṃ maṇihemabhūṣitāṃ bubodha ca tvatkaruṇāṃ mahādbhutām //
             <span class="ref">Nar_10,87.9</span></p>
         
         <p id="Nar_10.87.10">
            sa ratnaśālāsu vasannapi svayaṃ samunnamadbhaktibharo'mṛtaṃ yayau /<br />
            tvamevamāpūritabhaktavāñchito marutpurādhīśa! harasva me gadān //
             <span class="ref">Nar_10,87.10</span></p>
         
         <p id="Nar_10.88.1">
            prāgevācāryaputrāhṛtiniśamanayā svīyaṣaṭsūnuvīkṣāṃ<br />
            kāṅkṣantyā māturukatyā sutalabhuvi baliṃ prāpya tenārcitastvam /<br />
            dhātuḥ śāpāddhiraṇyānvitakaśipubhavān śaurijān kaṃsabhagnā-<br />
            nānīyainān pradarśya svapadamanayathāḥ pūrvaputrān marīceḥ //
             <span class="ref">Nar_10,88.1</span></p>
         
         <p id="Nar_10.88.2">
            śrutadeva iti śrutaṃ dvijendraṃ bahulāśvaṃ nṛpatiṃ ca bhaktipūrṇam /<br />
            yugapat tvamanugrahītukāmo mithilāṃ prāpitha tāpasaiḥ sametaḥ //
             <span class="ref">Nar_10,88.2</span></p>
         
         <p id="Nar_10.88.3">
            gacchan dvimūrtirubhayoryugapanniketa-<br />
            mekena bhūrivibhavairvihitopacāraḥ /<br />
            anyena taddinabhṛtaiśca phalaudanādyais-<br />
            tulyaṃ praseditha dadātha ca muktimābhyām //
             <span class="ref">Nar_10,88.3</span></p>
         
         <p id="Nar_10.88.4">
            bhūyo'tha dvāravatyāṃ dvijatanayamṛtiṃ tatpralāpānapi tvaṃ<br />
            ko vā daivaṃ nirundhyāditi kila kathayan viśvavoḍhāpyasoḍhāḥ /<br />
            jiṣṇorgarvaṃ vinetuṃ tvayi manujadhiyā kuṇṭhitāṃ cāsya buddhiṃ<br />
            tattvārūḍhāṃ vidhātuṃ paramatamapadaprekṣaṇeneti manye //
             <span class="ref">Nar_10,88.4</span></p>
         
         <p id="Nar_10.88.5">
            naṣṭā aṣṭāsya putrāḥ punarapi tava tūpekṣayā kaṣṭavādaḥ<br />
            spaṣṭo jāto janānāmatha tadavasare dvārakāmāra pārthaḥ /<br />
            maitryā tatroṣito'sau navamasutabhṛtau vipravaryaprarodaṃ<br />
            śrutvā cakre pratijñāmanupahṛtasutaḥ sannivekṣye kṛśānum //
             <span class="ref">Nar_10,88.5</span></p>
         
         <p id="Nar_10.88.6">
            mānī sa tvāmapṛṣṭvā dvijanilayagato bāṇajālairmahāstrai<br />
            rundhānaḥ sūtigehaṃ punarapi sahasā dṛṣṭanaṣṭe kumāre /<br />
            yāmyāmaindrīṃtathāyāḥ suravaranagarīrvidyayāsādya sadyo<br />
            moghodyogaḥ patiṣyan hutabhuji bhavatā sasmitaṃ vārito'bhūt //
             <span class="ref">Nar_10,88.6</span></p>
         
         <p id="Nar_10.88.7">
            sārdhaṃ tena pratīcīṃ diśamatijavinā syandanenābhiyāto<br />
            lokālokaṃ vyatītastimirabharamatho cakradhāmnā nirundhan /<br />
            cakrāṃśukliṣṭadṛṣṭiṃ sthitamatha vijayaṃ paśya paśyeti vārāṃ<br />
            pāre tvaṃ prādadaśaḥ kimapi hi tamasāṃ dūradūraṃ padaṃ te //
             <span class="ref">Nar_10,88.7</span></p>
         
         <p id="Nar_10.88.8">
            tatrāsīnaṃ bhujaṅgādhipaśayanatale divyabhūṣāyudhādyai-<br />
            rāvītaṃ pītacelaṃ pratinavajaladaśyāmalaṃ śrīmadaṅgam /<br />
            mūrtīnāmīśitāraṃ paramiha tisṛṇāmekamarthaṃ śrutīnāṃ<br />
            tvāmeva tvaṃ parātman! priyasakhasahito nemitha kṣemarūpam //
             <span class="ref">Nar_10,88.8</span></p>
         
         <p id="Nar_10.88.9">
            yuvāṃ māmevadvāvadhikavivṛtāntarhitatayā<br />
            vibhinnau sundraṣṭuṃ svayamahamahārṣaṃ dvijasutān /<br />
            nayetaṃ drāgenāniti khalu vitīrṇān punaramūn<br />
            dvijāyādāyādāḥ praṇutamahimā pāṇḍujanuṣā //
             <span class="ref">Nar_10,88.9</span></p>
         
         <p id="Nar_10.88.10">
            evaṃ nānāvihārairjagadabhiramayan vṛṣṇivaṃśaṃ prapuṣṇa-<br />
            nnījāno yajñabhaidairatulavihṛtibhiḥ prīṇayanneṇanetrāḥ /<br />
            bhūbhārakṣepadambhāt padakamalajuṣāṃ mokṣaṇāyāvatīrṇaḥ<br />
            pūrṇaṃ brahmaiva sākṣād yaduṣu manujatārūṣitastvaṃ vyalāsīḥ //
             <span class="ref">Nar_10,88.10</span></p>
         
         <p id="Nar_10.88.11">
            prāyeṇa dvāravatyāmavṛtadayi tadī nāradastvadrasārdras-<br />
            tasmāllebhe kadācit khalu sukṛtanidhistvatpitā tattvabodham /<br />
            bhaktānāmagrayāyī sa ca khalu matimānuddhavastvatta eva<br />
            prāpto vijñānasāraṃ sa kila janahitāyādhunāste vadaryām //
             <span class="ref">Nar_10,88.11</span></p>
         
         <p id="Nar_10.88.12">
            so'yaṃ kṛṣṇāvatāro jayati tava vibho! yatra sauhārdabhīti-<br />
            snehadveṣānurāgaprabhṛtibhiratulairaśramairyogabhedaiḥ /<br />
            ārtiṃ tīrvā samastāmamṛtapadamaguḥ sarvataḥ sarvalokāḥ<br />
            sa tvaṃ viśvārtiśāntyai pavanapurapate! bhaktipūrtyai ca bhūyāḥ //
             <span class="ref">Nar_10,88.12</span></p>
         
         <p id="Nar_10.89.1">
            ramājāne! jāne yadiha tava bhakteṣu vibhavo<br />
            na sampadyaḥ sadyastadiha madakṛttvādaśaminām /<br />
            praśāntiṃ kṛtvaiva pradiśasi tataḥ kāmamakhilaṃ<br />
            praśānteṣu kṣipraṃ na khalu bhavadīye cyutikathā //
             <span class="ref">Nar_10,89.1</span></p>
         
         <p id="Nar_10.89.2">
            sadyaḥprasādaruṣitān vidhiśaṅkarādīn<br />
            kacid vibho! nijaguṇānuguṇaṃ bhajantaḥ /<br />
            bhraṣṭā bhavanti bata kaṣṭamadīrghadṛṣṭyā<br />
            spaṣṭaṃ vṛkāsara udāharaṇaṃ kilāsmin //
             <span class="ref">Nar_10,89.2</span></p>
         
         <p id="Nar_10.89.3">
            śakunijaḥ sa hi nāradamekadā tvaritatoṣṣamapṛcchadadhīśvaram /<br />
            sa ca dideśa girīśamupāsituṃ na tu bhavantamabandhumasādhuṣu //
             <span class="ref">Nar_10,89.3</span></p>
         
         <p id="Nar_10.89.4">
            tapastaptv ghoraṃ sa khalu kupitaḥ saptamadine<br />
            śiraśchittvā sadyaḥ puraharamupasthāpya purataḥ /<br />
            atikṣudraṃ raudraṃ śirasi karadānena nidhanaṃ<br />
            jagannāthād vavre bhavati vimukhānāṃ kva śubhadhūḥ //
             <span class="ref">Nar_10,89.4</span></p>
         
         <p id="Nar_10.89.5">
            moktāraṃ bandhamukto hariṇapatiriva prādravat so'tha rudraṃ<br />
            daityād bhītyā sma devo diśi diśi valate pṛṣṭhato dattadṛṣṭiḥ /<br />
            tūṣṇīke sarvaloke tava padamadhirokṣyantamudvīkṣya śarvaṃ<br />
            dūrādevāgratastvaṃ paṭuvaṭuvapuṣā tasthiṣe dānavāya //
             <span class="ref">Nar_10,89.5</span></p>
         
         <p id="Nar_10.89.6">
            bhadraṃ te śākuneya! bhramasi kimadhunā tvaṃ piśācasya vācā<br />
            sandehaścenmaduktau tava kimu na karoṣyaṅgulīmaṅga! maulau /<br />
            itthaṃ tvadvākyamūḍhaḥ śirasi kṛtakaraḥ so'patacchinnapātaṃ<br />
            bhraṃśo hyevaṃ paropāsiturapi ca gatiḥ śūlino'pi tvameva //
             <span class="ref">Nar_10,89.6</span></p>
         
         <p id="Nar_10.89.7">
            bhṛguṃ kila sarasvatīnikaṭavāsinastāpasā-<br />
            strimurtiṣu samādiśannadhikasattvatāṃ veditum /<br />
            ayaṃ punaranādarāduditaruddharoṣe vidhau<br />
            hare'pi ca jihiṃsiṣau girijayā dhṛte tvāmagāt //
             <span class="ref">Nar_10,89.7</span></p>
         
         <p id="Nar_10.89.8">
            suptaṃ ramāṅkabhuvi paṅkajalocanaṃ tvāṃ<br />
            vipre vinighnati padena mudotthitastvam /<br />
            sarvaṃ kṣamasva munivarya! bhavet sadā me<br />
            tvatpādacihnamiha bhūṣaṇamityavādīḥ //
             <span class="ref">Nar_10,89.8</span></p>
         
         <p id="Nar_10.89.9">
            niścitya te ca sudṛḍhaṃ tvayi baddhabhāvāḥ<br />
            sārasvatā munivarā dadhire vimokṣam /<br />
            tvāmevamacyuta! punaścyutidoṣahīnaṃ<br />
            sattvoccayaikatanumeva vayaṃ bhajāmaḥ //
             <span class="ref">Nar_10,89.9</span></p>
         
         <p id="Nar_10.89.10">
            jagatsṛṣṭyādau tvāṃ nigamanivahairvandibhiriva<br />
            stutaṃ viṣṇo! saccitparamarasanirdvaitavapuṣam /<br />
            parātmānaṃ bhūman! paśupavinatābhāgyanivahaṃ<br />
            parītapaśrāntyai pavanapuravāsin! paribhaje //
             <span class="ref">Nar_10,89.10</span></p>
         
         <p id="Nar_10.90.1">
            vṛkabhṛgusunimohinyambarīṣādivṛtte-<br />
            ṣvayi tava hi mahattvaṃ sarvaśarvādijaitram /<br />
            sthitamiha paramātman! niṣkalārvāgabhinnaṃ<br />
            kimapi yadavabhātaṃ taddhi rūpaṃ tavaiva //
             <span class="ref">Nar_10,90.1</span></p>
         
         <p id="Nar_10.90.2">
            mūrtitrayeśvarasadāśivapañcakaṃ yat<br />
            prāhuḥ parātmavapureva sadāśivo'smin /<br />
            tatreśvarastu sa vikuṇṭhapadastvameva<br />
            tritvaṃ punarbhajasi satyapade tribhāge //
             <span class="ref">Nar_10,90.2</span></p>
         
         <p id="Nar_10.90.3">
            tatrāpi sāttvikatanuṃ tava viṣṇumāhur-<br />
            dhātā tu sattvaviralo rajasaiva pūrṇaḥ /<br />
            satttvotkaṭatvamapi cāsti tamovikāra-<br />
            ceṣṭādikaṃ ca tava śaṅkaranāmni mūrtau //
             <span class="ref">Nar_10,90.3</span></p>
         
         <p id="Nar_10.90.4">
            taṃ ca trimūrtyatigataṃ purapūruṣaṃ tvāṃ<br />
            śarvātmanāpi khalu sarvamayatvahetoḥ /<br />
            śaṃsantyupāsanaavidhau tadapi svatastu<br />
            tvadrūpamityatidṛḍhaṃ bahu naḥ pramāṇam //
             <span class="ref">Nar_10,90.4</span></p>
         
         <p id="Nar_10.90.5">
            śrīśaṅkaro'pi bhagavān sakaleṣu tāvat<br />
            tvāmeva mānayati yo na hi pakṣapātī /<br />
            tvanniṣṭhameva sa hi nāmasahasrakādi<br />
            vyākhyad bhavatstutiparaśca gatiṃ gato'nte //
             <span class="ref">Nar_10,90.5</span></p>
         
         <p id="Nar_10.90.6">
            mūrtitrayātigamuvāca ca mantraśāstras-<br />
            yādau kalāyasuṣamaṃ sakaleśvaraṃ tvām /<br />
            dhyānaṃ ca niṣkalamasau praṇave khalūktvā<br />
            tvāmeva tatra sakalaṃ nijagāda nānyam //
             <span class="ref">Nar_10,90.6</span></p>
         
         <p id="Nar_10.90.7">
            samastasāre ca purāṇasaṃgrahe visaṃśayaṃ tvanmahimaiva varṇyate /<br />
            trimūrtiyuksatyapadatribhāgataḥ paraṃ padaṃ te kathitaṃ na śūlinaḥ //
             <span class="ref">Nar_10,90.7</span></p>
         
         <p id="Nar_10.90.8">
            yad brāhmakalpa iha bhāgavatadvitīya-<br />
            skandhoditaṃ vapuranāvṛtamīśa! dhātre /<br />
            tasyaiva nāma hariśarvamukhaṃ jagāda<br />
            śrīmādhavaṃ śivaparo'pi purāṇasāre //
             <span class="ref">Nar_10,90.8</span></p>
         
         <p id="Nar_10.90.9">
            ye svaprakṛtyanuguṇā giriśaṃ bhajante<br />
            teṣāṃ phalaṃ hi dṛḍhayaiva tadīyabhaktyā /<br />
            vyāso hi tena kṛtavānadhikārihetoḥ<br />
            skāndādikeṣu tava hānivaco'rthavādaiḥ //
             <span class="ref">Nar_10,90.9</span></p>
         
         <p id="Nar_10.90.10">
            bhūtārthakīrtiranuvādaviruddhavādau<br />
            tredhārthavādagatayaḥ khalu rocanārthāḥ /<br />
            skāndādikeṣu bahavo'tra viruddhavādās-<br />
            tvattāmasatvaparibhūtyupaśikṣaṇādyāḥ //
             <span class="ref">Nar_10,90.10</span></p>
         
         <p id="Nar_10.90.11">
            yatkiñcidapyaviduṣāpi vibho! mayoktaṃ<br />
            tanmantraśāstravacanādyabhidṛṣṭameva /<br />
            vyāsoktisāramayabhāgavatopagīta!<br />
            kleśān vidhūya kuru bhaktibharaṃ parātman! ///
             <span class="ref">Nar_10,90.11</span></p>
         
         
         <p id="Nar_11.91.1">
            śrīkṛṣṇa! tvatpadopāsanamabhayatamaṃ baddhamithyārthadṛṣṭer-<br />
            martyasyārtasya manye vyapasarati bhayaṃ yena sarvātmaiva /<br />
            yattāvat tvatpraṇītāniha bhajanavidhīnāsthito mohamārge<br />
            dhāvannapyāvṛtākṣaḥ skhalati na kuhacid devadevākhilātman! //
             <span class="ref">Nar_11,91.1</span></p>
         
         <p id="Nar_11.91.2">
            bhūman! kāyena vācā muhurapi manasā tvadbalapreritātmā<br />
            yadyat kurve samastaṃ tadiha paratare tvayyasāvarpayāmi /<br />
            jātyāpīha śvapākastvayi nihitamanaḥ karmavāgindriyārtha-<br />
            prāṇo viśvaṃ punīte na tu vimukhamanāstvatpadād vipravaryaḥ //
             <span class="ref">Nar_11,91.2</span></p>
         
         <p id="Nar_11.91.3">
            bhītirnāma dvitīyād bhavati nanu manaḥkalpitaṃ ca dvitīyaṃ<br />
            tenaikyābhyāsaśīlo hṛdayamiha yathāśakti buddhyā nirundhyām /<br />
            māyāviddhe tu tasmin punarapi na tathā bhāti māyādhināthaṃ<br />
            tat tvāṃ bhaktyā mahatyā satatamanubhajannīśa! bhītiṃ vijahyām //
             <span class="ref">Nar_11,91.3</span></p>
         
         <p id="Nar_11.91.4">
            bhakterutpattivṛddhī tava caraṇajuṣaṃ saṅgamenaiva puṃsā-<br />
            māsādye puṇyabhājāṃ śriya iva jagati śrīmatāṃ saṅgamena /<br />
            tatsaṅgo deva! bhūyānmama khalu satataṃ tanmukhādunmiṣaddhis-<br />
            tvanmāhātmyaprakārairbhavati ca sudṛḍhā bhaktiruddhūtapāpā //
             <span class="ref">Nar_11,91.4</span></p>
         
         <p id="Nar_11.91.5">
            śreyomārgeṣu bhaktāvadhikabahumatirjanmakarmāṇi bhūyo<br />
            gāyan kṣemāṇi nāmānyapi tadubhayataḥ pradrutaṃ pradrutātmā /<br />
            udyaddhāsaḥ kadācit kuhācidapi rudan kvāpi garjan pragāya-<br />
            nnunmādīva pranṛtyannayi kuru karuṇāṃ lokabāhyaścareyam //
             <span class="ref">Nar_11,91.5</span></p>
         
         <p id="Nar_11.91.6">
            bhūtānyetāni bhūtātmakamapi sakalaṃ pakṣimatsyān mṛgādīn<br />
            martyān mitrāṇi śatrūnapi yamitamatistvanmayānyānamāni /<br />
            tvatsevāyāṃ hi sidhyenmama tava kṛpayā bhaktidārḍhyaṃ virāgas-<br />
            tvattattvasyāvabodho'pi ca bhuvanapate! yatnabhedaṃ vinaiva //
             <span class="ref">Nar_11,91.6</span></p>
         
         <p id="Nar_11.91.7">
            no muhyan kṣuttṛḍādyairbhavasaraṇibhavaistvannilīnāśayatvā-<br />
            ccintāsātatyaśālī nimiṣalavamapi tvatpadādaprakampaḥ /<br />
            iṣṭāniṣṭeṣu tuṣṭivyasanavirahito māyikatvāvabodhā-<br />
            jjyotsnābhistvannakhendoradhikaśiśiritenātmanā sañcareyam //
             <span class="ref">Nar_11,91.7</span></p>
         
         <p id="Nar_11.91.8">
            bhūteṣveṣu tvadaikyasmṛtisamadhigatau nādhikāro'dhunā cet<br />
            tvatprema tvatkamaitrī jaḍamatiṣu kṛpā dviṭsu bhūyādupekṣā /<br />
            ārcāyāṃ vā samarcākutukamurutaraśraddhayā vardhatāṃ me<br />
            tvatsaṃsevī tathāpi drutamupalabhate bhaktalokottamatvam //
             <span class="ref">Nar_11,91.8</span></p>
         
         <p id="Nar_11.91.9">
            āvṛtya tvatsvarūpaṃ kṣitijalamarudādyātmanā vikṣipantī<br />
            jīvīn bhūyiṣṭhakarmāvalivivaśagatīn duḥkhajāle kṣipantī /<br />
            tvanmāyā mābhibhūnmāmayi bhuvanapate! kalpate tatpraśāntyai<br />
            tvatpāde bhaktirevetyavadadayi vibho! siddhayogī prabuddhaḥ //
             <span class="ref">Nar_11,91.9</span></p>
         
         <p id="Nar_11.91.10">
            duḥkhānyālokya jantuṣvalamuditaviveko'hamācāryavaryā-<br />
            llabdhvā tvadrūpatattvaṃ guṇacaritakathādyudbhaktibhūmā /<br />
            māyāmenāṃ taritvā paramasukhamaye tvatpade moditāhe<br />
            tasyāyaṃ pūrvaraṅgaḥ pavanapurapate! nāśayāśeṣarogān //
             <span class="ref">Nar_11,91.10</span></p>
         
         <p id="Nar_11.92.1">
            vaidaiḥ sarvāṇi karmāṇyaphalaparatayā varṇitānīti buddhvā<br />
            tāni tvayyarpitānyeva hi samanucaran yāni naiṣkarmyamīśa! /<br />
            mā bhūd vedairniṣiddhe kuhacidapi manaḥkarmavācāḥ pravṛttir-<br />
            durvarjaṃ cedavāptaṃ tadapi khalu bhavatyarpaye citprakāśe //
             <span class="ref">Nar_11,92.1</span></p>
         
         <p id="Nar_11.92.2">
            yastvanyaḥ karmayomastava bhajanamayastatra cābhīṣṭamūrtiṃ<br />
            hṛdyāṃ sattvaikarūpāṃ dṛṣadi hṛdi mṛdi kvāpi vā bhāvayitvā /<br />
            puṣpairmandhairnivedyairapi ca viracitaiḥ śaktito bhaktipūtair-<br />
            nityaṃ varyāṃ saparyāṃ vidadhadayi vibho! tvatprasādaṃ bhajeyam //
             <span class="ref">Nar_11,92.2</span></p>
         
         <p id="Nar_11.92.3">
            strīśūdrāstvatkathādiśravaṇavirahitā āsatāṃ te dayārhās-<br />
            tvatpādāsannayātān dvijakulajanuṣo hanta śocāmyaśāntān /<br />
            vṛttyarthaṃ te yajanto bahukathitamapi tvāmanākarṇayanto<br />
            dṛptā vidyābhijātyaiḥ kimu na vidadhate tādṛśaḥ mā kṛthā mām //
             <span class="ref">Nar_11,92.3</span></p>
         
         <p id="Nar_11.92.4">
            papo'yaṃ kṛṣṇa! rāmetyabhilapati nijaṃ gūhituṃ diścāritraṃ<br />
            nirlajjasyāsya vācā bahutarakathanīyāni me vighnitāni /<br />
            bhrātā me vandhyaśīlo bhajati kila sadā viṣṇumitthaṃ budhāṃste<br />
            nindantyuccairhasanti tvayi nihitaratīṃstādṛśaṃ mā kṛthā mām //
             <span class="ref">Nar_11,92.4</span></p>
         
         <p id="Nar_11.92.5">
            śvetacchāyaṃ kṛte tvāṃ munivaravapuṣaṃ prīṇayante tapobhi-<br />
            stretāyāṃ sruksruvādyaṅkitamaruṇatanuṃ yajñarūpaṃ yajante /<br />
            sevante tantramārgairvilasadarigadaṃ dvāpare śyāmalāṅgaṃ<br />
            nīlaṃ saṅkīrtanādyairiha kalisamaye mānuṣāstvāṃ bhajante //
             <span class="ref">Nar_11,92.5</span></p>
         
         <p id="Nar_11.92.6">
            so'yaṃ kāleyakālo jayati muraripo! yatra saṅkīrtanādyair-<br />
            niryatnaireva mārgairakhilada! nacirāt tvatprasādaṃ bhajante /<br />
            jātāstretākṛtādāvapi hi kila kalau sambhavaṃ kāmayante<br />
            daivāt tatraiva jātān viṣayaviṣarasairmā vibho! vañcayāstmān //
             <span class="ref">Nar_11,92.6</span></p>
         
         <p id="Nar_11.92.7">
            bhaktāstāvat kalau spurdramilabhuvi tato bhūriśastatra coccaiḥ<br />
            kāverīṃ tāmraparṇīman kila kṛtamālāṃ ca puṇyāṃ pratīcīm /<br />
            hā māmapyetadantarbhavamapi ca vibho! kiñcidañcidrasaṃ tva-<br />
            yyāśāpāśairnibadhya bhramaya na magavan! pūraya tvanniṣevām //
             <span class="ref">Nar_11,92.7</span></p>
         
         <p id="Nar_11.92.8">
            dṛṣṭvā dharmadruhaṃ taṃ kalimapakaruṇaṃ prāṅ mahīkṣit parīkṣi-<br />
            ddhantuṃ vyākṛṣṭakhaḍgo'pi na vinihatavān sāravedī muṇāṃśāt /<br />
            tvatsevādyāśu sidhyedasadiha na tathā tvatpare caiṣa bhīrur-<br />
            yattu prāgeva rogādibhirapaharate tatra hā śikṣayainam //
             <span class="ref">Nar_11,92.8</span></p>
         
         <p id="Nar_11.92.9">
            gaṅgā gītā ca gāyatryapi ca tulasikā gopikācandanaṃ tat<br />
            sālagrāmābhipūjā parapuruṣa! tathaikādaśī nāmavarṇāḥ /<br />
            etānyaṣṭāpyayatnānyayi kalisamaye tvatprasādapravṛddhyā<br />
            kṣipraṃ muktipradānītyabhidadhurṛṣayasteṣu māṃ sajjayethāḥ //
             <span class="ref">Nar_11,92.9</span></p>
         
         <p id="Nar_11.92.10">
            devarṣīṇāṃ pit ṇāmapi na punarṛṇī kiṅgaro vā sa bhūman!<br />
            yo'sau sarvātmanā tvāṃ śaraṇamupagataḥ sarvakṛtyāni hitvā /<br />
            tasyotpannaṃ vikarmāpyakhilamapanudasyeva cittasthitastvaṃ<br />
            tanme papotthatāpān pavanapurapate! rundi bhaktiṃ praṇīyāḥ //
             <span class="ref">Nar_11,92.10</span></p>
         
         <p id="Nar_11.93.1">
            bandhusnehaṃ vijahyāṃ tava hi karuṇayā tvayyupāveśitātmā<br />
            sarvaṃ tvaktvā careyaṃ sakalamapi jagad vīkṣya māyāvilāsam /<br />
            nānātvād bhṛāntijanyāt sati khalu guṇadoṣāvabodhe vidhirvā<br />
            vyāsedho vā kathaṃ tau tvayi nihitamatervītavaiṣamyabuddheḥ //
             <span class="ref">Nar_11,93.1</span></p>
         
         <p id="Nar_11.93.2">
            kṣuttṛṣṇālopamātre satatakṛtadhiyo jantaghaḥ santyanantā-<br />
            stebhyo vijñānavattvāt puruṣa iha varastajjanirdurlabhaiva /<br />
            tatrāpyātmātmanaḥ syāt suhṛdapi ca ripuryastvayi nyastacetā-<br />
            stāpocchitterupāthaṃ smarati sa hi suhṛt svātmavairī tato'nyaḥ //
             <span class="ref">Nar_11,93.2</span></p>
         
         <p id="Nar_11.93.3">
            tvatkāruṇye pravṛtte ka iva na hi gururlokavṛtte'pi bhūman!<br />
            sarvākrāntāpi bhūmirna hi calati tataḥ satkṣamāṃ śikṣayeyam /<br />
            gṛhṇīyāmīśa! tattadviṣayaparicate'pyaprasaktiṃ samīrād<br />
            vyāptatvaṃ cātmano me gaganaguruvaśād bhātu nirlepatā ca //
             <span class="ref">Nar_11,93.3</span></p>
         
         <p id="Nar_11.93.4">
            svacchaḥ syāṃ pāvano'haṃ madhura udakavad vahnivanmā sma gṛhṇāṃ<br />
            sarvānnīno'pi doṣaṃ taruṣu tamiva māṃ sarvabhūteṣvaveyām /<br />
            puṣṭirnaṣṭiḥ kalānāṃṃ śaśina iva tanornātmano'stīti vidyāṃ<br />
            toyādivyastamārtaṇḍavadapi ca tanuṣvekatāṃ tvatprasādāt //
             <span class="ref">Nar_11,93.4</span></p>
         
         <p id="Nar_11.93.5">
            snehād vyādhāstaputrapraṇayamṛtakapotīyito mā sma bhūvaṃ<br />
            prāptaṃ prāśnan saheya kṣudhamapi śayuvat sindhuvat syāmagādhaḥ /<br />
            mā paptaṃ yoṣidādau śikhini śalabhavad bhṛṅgavat sārabhāgī<br />
            bhūyāsaṃ kintu tadvad dhanacayanavaśānmāhamīśa! praneśam //
             <span class="ref">Nar_11,93.5</span></p>
         
         <p id="Nar_11.93.6">
            mā badhyāsaṃ taruṇyā gaja iva vaśayā nārjayeyaṃ dhanaughaṃ<br />
            hartānyastaṃ hi mādhvīhara iva mṛgavanmā guhaṃ grāmyagītaiḥ /<br />
            nātyāsajjeya bhojye jhaṣa iva baḍiśe piṅgalāvannirāśaḥ<br />
            supyāṃ bhartavyayogāt kurara iva vibho! sāmiṣo'nyairna hanyai //
             <span class="ref">Nar_11,93.6</span></p>
         
         <p id="Nar_11.93.7">
            varteya tyaktamānaḥ sukhamatiśiśuvannissahāyaścareyaṃ<br />
            kanyāyā ekaśeṣo valaya iva vibho! varjitānyonyaghoṣaḥ /<br />
            tvaccitto nāvabudhyai paramiṣukṛdiva kṣmābhṛdāyānaghoṣaṃ<br />
            geheṣvanyapraṇīteṣvahiriva nivasānyundurormandireṣu //
             <span class="ref">Nar_11,93.7</span></p>
         
         <p id="Nar_11.93.8">
            tvayyeva tvatkṛtaṃ tvaṃ kṣapayasi jagadityūrṇanābhāt pratīyāṃ<br />
            tvaccintā tvatsvarūpaṃ kuruta iti dṛḍhaṃ śikṣeye peśakārāt /<br />
            viḍbhasmātmā ca dehi bhavati guruvaro yo vivekaṃ viraktiṃ<br />
            dhatte sañcintyamāno mama tu bahurujāpīḍito'yaṃ viśeṣāt //
             <span class="ref">Nar_11,93.8</span></p>
         
         <p id="Nar_11.93.9">
            hī hī me dehamohaṃ tyaja pavanapurādhīśa! yatpremahetor-<br />
            gehe citte kalatrādiṣu ca vivāśitāstvatpadaṃ vismaranti /<br />
            so'yaṃ vahneḥ śuno vā paramiha parataḥ sāmprataḥ cākṣikarṇa-<br />
            tvagjihvādyā vikarṣantyavaśamata itaḥ ko'pi na tvatpadābje //
             <span class="ref">Nar_11,93.9</span></p>
         
         <p id="Nar_11.93.10">
            durvāro dehamoho yadi punaradhunā tarhi niśśeṣarogān<br />
            hṛtvā bhaktiṃ dradhiṣṭhāṃ kuru tava padapaṅkeruhe paṅkajākṣa! /<br />
            nūnaḥ nānābhavānte samadhigatamimaṃ muktidaṃ vipradehaṃ<br />
            kṣudre hā hanta mā mā kṣipa viṣayarase pāhi māṃ māruteśa! //
             <span class="ref">Nar_11,93.10</span></p>
         
         <p id="Nar_11.94.1">
            nānātvasthaulyakārśyādi tu guṇajavapussaṅgato'dhyāsitaṃ te<br />
            vahnerdāruprabhedeṣviva mahadaṇutādīptatāśāntatādi //
             <span class="ref">Nar_11,94.1</span></p>
         
         <p id="Nar_11.94.2">
            ācāryākhyādharasthāraṇisamanumilacchiṣyarūpottarāre-<br />
            ṇyāvedhodbhāsitena sphuṭataraparibodhāgninā dahyamāne /<br />
            karmālīvāsanātatkṛtatanubhuvanabhrāntikāntārapūre<br />
            dāhyābhāvane vidyāśikhini ca virate tvanmayī khalvavasthā //
             <span class="ref">Nar_11,94.2</span></p>
         
         <p id="Nar_11.94.3">
            evaṃ tvatprāptito'nyo nahi khalu nikhilakleśahānerupāyo<br />
            naikāntātyantikāste kṛṣivadagadaṣāḍguṇyaṣaṭkarmayogāḥ /<br />
            durvaikalyairakalyā api nigamapathāstatphalānyapyavāptā<br />
            mattāstvāṃ vismarantaḥ prasajati patane yāntyanantān viṣādān //
             <span class="ref">Nar_11,94.3</span></p>
         
         <p id="Nar_11.94.4">
            tvallokādanyalokaḥ kva nu bhayarahito yat parārdhadvayānte<br />
            tvadbhītaḥ sapyaloke'pi na sukhavasatiḥ padmabhūḥ padmanābhaḥ! /<br />
            evambhāve tvadharmārjitabahutamasāṃ kā kathā nārakāṇāṃ<br />
            tanme tvaṃ chindhi bandhaṃ varada! kṛpaṇabandho! kṛpāpūrasindho! //
             <span class="ref">Nar_11,94.4</span></p>
         
         <p id="Nar_11.94.5">
            yāthārthyāt tvanmasyaiva hi mama na vibho! vastuto bandhamokṣau<br />
            māyāvidyātanubhyāṃ tava tu viracitau svapnabodhopamau tau /<br />
            baddhe jīvadvimuktiṃ gatavati ca bhidā tāvatī tāvedeko<br />
            bhuṅkte dehadrumastho viṣayaphalarasān nāparo nirvyathātmā //
             <span class="ref">Nar_11,94.5</span></p>
         
         <p id="Nar_11.94.6">
            jīvanmuktatvamevaṃvidhamiti vacasā kiṃ phalaṃ dūradūre<br />
            tannāmāśuddhabuddherna ca laghu manasaḥ śodhanaṃ bhaktito'nyat /<br />
            tanme viṣṇo! kṛṣīṣṭhāstvayi kṛtasakalaprārpaṇaṃ bhaktibhāraṃ<br />
            yena syāṃ maṅkṣu kiñcidguruvacanamilattvatprabodhastvadātmā //
             <span class="ref">Nar_11,94.6</span></p>
         
         <p id="Nar_11.94.7">
            śabdabrahmaṇyapīha prayatitamanasastvāṃ na jānanti kecit<br />
            kaṣṭaṃ vandhyaśramāste cirataramiha gāṃ bibhrate niṣprasūtim /<br />
            yasyāḥ viśvābhirāmāḥ sakalamalaaharā divyalīlāvatārāḥ<br />
            saccitsāndraṃ ca rūpaṃ tava na nigaditaṃ tāṃ na vācaṃ bhriyāsam //
             <span class="ref">Nar_11,94.7</span></p>
         
         <p id="Nar_11.94.8">
            yo yāvān yādṛśo vā tvamiti kimapi naivāvagacchāmi bhūma-<br />
            nnevañcānanyabhāvastvadanubhajanamevādriye caidyavairin! /<br />
            tvalliṅgānāṃ tvadaṅghripriyajanasadasāṃ darśanasparśanādir-<br />
            bhayānme tvatprapūjānatinutiguṇakarmānukīrtyādaro'pi //
             <span class="ref">Nar_11,94.8</span></p>
         
         <p id="Nar_11.94.9">
            yadyallabhyeta tattat tava samupahṛtaṃ deva! dāso'smi te'haṃ<br />
            tvadgehonmārjanādyaṃ bhavatu mama muhuḥ karma nirmāyameva /<br />
            sūryāgnibrāhmaṇātmādisu lasitacaturbāhumārādhaye tvāṃ<br />
            tvatpremārdratvarūpo mama satatamabhiṣyandatāṃ bhaktiyogaḥ //
             <span class="ref">Nar_11,94.9</span></p>
         
         <p id="Nar_11.94.10">
            ekyaṃ te dānohimavrataniyamatapassāṅkhyayogairdurāpaṃ<br />
            tvatsaṅgenaiva gopyaḥ kila sukṛtitamāḥ prāpurānandasāndram /<br />
            bhakteṣvanyeṣu bhūyassvapi bahumanuṣe bhaktimeva tvamāsāṃ<br />
            tanme tvadbhaktimeva draḍhaya hara gadān kṛṣṇa! vātālayeśa! //
             <span class="ref">Nar_11,94.10</span></p>
         
         <p id="Nar_11.95.1">
            ādau hairaṇyagabhīṃ tanumavikalajīvātmikāmāsthitastvaṃ<br />
            jīvatvaṃ prāpya māyāguṇagaṇakhacito vartase viśvayone! /<br />
            tatrodvṛddhena sattvena tu gaṇayugalaṃ bhaktibhāvaṃ gatena-<br />
            cchitvā sattvaṃ ca hitvā punaranupahito vartitāhe tvameva //
             <span class="ref">Nar_11,95.1</span></p>
         
         <p id="Nar_11.95.2">
            sattvonmeṣāt kadācit khalu viṣayarase doṣabodhe'pi bhūman!<br />
            bhūyo'pyeṣu pravṛttiḥ satamasi rajasi proddhate durnivārā /<br />
            cittaṃ tāvad guṇāśca grathitamiha mithastāni sarvāṇi roddhuṃ<br />
            turye tvayyekabhaktiḥ śaraṇamiti bhavān haṃsārūpī nyagādīt //
             <span class="ref">Nar_11,95.2</span></p>
         
         <p id="Nar_11.95.3">
            santi śreyāṃsi bhūyāṃsyapi rucibhidayā karmiṇāṃ nirmitāni<br />
            kṣudrānandāśca sāntā bahuvidhagatayaḥ kṛṣṇa! tebhyo bhaveyuḥ /<br />
            tvaṃ cācakhyātha sakhye nanu mahitatamāṃ śreyasāṃ bhaktimekāṃ<br />
            tvadbhaktyānandatulyaḥ khalu viṣayajuṣāṃ sammadaḥ kena vā syāt //
             <span class="ref">Nar_11,95.3</span></p>
         
         <p id="Nar_11.95.4">
            tvadbhaktyā tuṣṭabuddheḥ sukhamiha carato vicyutāśasya cāśāḥ<br />
            sarvāḥ syuḥ saukhyamayyaḥ salilakuharagasyeva toyaikamayyaḥ /<br />
            so'yaṃ khalvindralokaṃ kamalajabhavanaṃ yogasiddhīśca hṛdyā<br />
            nākāṅkṣatyetadāstāṃ svayamanupatite mokṣasaukhye'pyanīhaḥ //
             <span class="ref">Nar_11,95.4</span></p>
         
         <p id="Nar_11.95.5">
            tvadbhakto bādhyamāno'pi ca viṣayarasairindriyāśāntihetor-<br />
            bhaktyaivākramyamāṇaiḥ punarapi khalu tairdurbalairnābhijayyaḥ /<br />
            saptārcirdīpitārcirdahati kila yathā bhūridāruprapañcaṃ<br />
            tvadbhaktyoghe tathaiva pradahati duritaṃ durmadaḥ kvendriyāṇām //
             <span class="ref">Nar_11,95.5</span></p>
         
         <p id="Nar_11.95.6">
            cittārdrībhāvavamuccairvapuṣi ca pulakaṃ harṣabāṣyaṃ ca hitvā<br />
            cittaṃ śudhyet kathaṃ vā kimu bahutapasā vidyayā vītabhakteḥ /<br />
            tvadgāthāsvādasiddhāñjanasatatamarīmṛjyamāno'yamātmā<br />
            cakṣurvat tattvasūkṣmaṃ bhajati na tu tathābhyastayā tarkakoṭyā //
             <span class="ref">Nar_11,95.6</span></p>
         
         <p id="Nar_11.95.7">
            dhyānaṃ te śīlayeyaṃ samatanusukhabaddhāsano nāsikāgra-<br />
            nyastākṣaḥ pūrakādyairjitapavanapathaścittapadmaṃ tvavāñcam /<br />
            ūrdhvāgraṃ bhavayitvā ravividhuśikhinaḥ saṃvicintyopariṣṭāt<br />
            tatrasthaṃ bhāvaye tvāṃ sajalajaladharaśyāmalaṃ komalāṅgam //
             <span class="ref">Nar_11,95.7</span></p>
         
         <p id="Nar_11.95.8">
            ānīlaślakṣṇakeśaṃ jvalitamakarasatkuṇḍalaṃ mandahāsa-<br />
            syandārdraṃ kaustubhaśrīparigatavanamāloruhārābhirāmam /<br />
            śrīvatsāṅkaṃ subāhuṃ mṛdulasadudaraṃ kāñcanacchāyacelaṃ<br />
            cārusnigdhorumambhoruhalalitapadaṃ bhāvayeyaṃ bhavantam //
             <span class="ref">Nar_11,95.8</span></p>
         
         <p id="Nar_11.95.9">
            sarvāṅgeṣvaṅga! raṅgatkutukamatimuhurdhārayannīśa! cittaṃ<br />
            tatrāpyekatra yuñje vadanasarasije sundare mandahāse /<br />
            tatrālīnaṃ tu cetaḥ paramasukhacidadvaitarūpe vitanva-<br />
            nnanyanno cintayeyaṃ muhuriti samupārūḍhayogo bhaveyam //
             <span class="ref">Nar_11,95.9</span></p>
         
         <p id="Nar_11.95.10">
            itthaṃ tvaddhyānayoge sati punaraṇimādyaṣṭasaṃsiddhayastā<br />
            dūraśrutyādayo'pi hyahamahamikayā sampateyurmurāre! /<br />
            tvatsamprāptau vilambāvahamakhimidaṃ nādriye kāmaye'haṃ<br />
            tvāmevānandapūrṇaṃ pavanapurapate! pāhi māṃ sarvatāpāt //
             <span class="ref">Nar_11,95.10</span></p>
         
         <p id="Nar_11.96.1">
            tvaṃ hi brahmaiva sākṣāt paramurumahimannakṣarāṇāmakāra-<br />
            stāro mantreṣu rājñāṃ manurasi muniṣu tvaṃ bhṛgurnārado'pi /<br />
            prahlādo dānavānāṃ paśuṣu ca surabhiḥ pakṣiṇāṃ vainateyo<br />
            nāgānāmasyanantaḥ surasaridapi ca srotasāṃ viśvamūrte! //
             <span class="ref">Nar_11,96.1</span></p>
         
         <p id="Nar_11.96.2">
            brahmaṇyānāṃ balistvaṃ kratuṣu ca japayajño'so vīreṣu pārtho<br />
            bhaktānāmuddhavastvaṃ balamasi balināṃ dhāma tejasvināṃ tvam /<br />
            nāstyantastvadvibhūtervikasadatiśayaṃ vastu sarvaṃ tvameva<br />
            tvaṃ jīvastvaṃ pradhānaṃ yadiha bhavadṛte tanna kiñcit prapañce //
             <span class="ref">Nar_11,96.2</span></p>
         
         <p id="Nar_11.96.3">
            dharmaṃ varṇāśramāṇāṃ śrutipathavihitaṃ tvatparatvena bhaktyā<br />
            kurvanto'ntarvirāge vikasati śanakaiḥ santyajanto labhante /<br />
            sattāsphūrtipriyatvātmakamakhilapadārtheṣu bhinneṣvabhinnaṃ<br />
            nirmūlaṃ viśvamūlaṃ paramamahamiti tvadvibodhaṃ viśuddham //
             <span class="ref">Nar_11,96.3</span></p>
         
         <p id="Nar_11.96.4">
            jñānaṃ karmāpi bhaktistritayamiha bhavatprāpakaṃ tatra tāvad<br />
            nirviṇṇānāmaśeṣe viṣaya iha bhaved jñānayoge'dhikāraḥ /<br />
            saktānāṃ karmayogastvayi hi vinihito ye tu nātyantasaktā<br />
            nāpyatyantaṃ viraktāstvayi ca dhṛtarasā bhaktiyogo hyamīṣām //
             <span class="ref">Nar_11,96.4</span></p>
         
         <p id="Nar_11.96.5">
            jñānaṃ tvadbhaktatāṃ vā laghu sukṛtavaśānmartyaloke labhante<br />
            tasmāt tatraiva janma spṛhayati bhagavan! nākago nārako vā /<br />
            āviṣṭaṃ māṃ tu daivād bhavajalanidhipotāyite martyadehe<br />
            tvaṃ kṛtvā karṇadhāraṃ gurumanuguṇavātāyitastārayethāḥ //
             <span class="ref">Nar_11,96.5</span></p>
         
         <p id="Nar_11.96.6">
            avyaktaṃ mārgayantaḥ śrutibhirapi nayaiḥ kevalajñānalubdhāḥ<br />
            kliśyante'tīva siddhiṃ bahutarajanuṣāmanta evāpnuvanti /<br />
            durasthaḥ karmayogo'pi ca paramaphale nanvayaṃ bhaktiyoga-<br />
            stvāmūlādeva hṛdyastvaritamayi! bhavatprāpako vardhatāṃ me //
             <span class="ref">Nar_11,96.6</span></p>
         
         <p id="Nar_11.96.7">
            jñānāyaivātiyatnaṃ munirapavadate brahmatattvaṃ tu śṛṇvan<br />
            gāḍhaṃ tvatpādabhaktiṃ śaraṇamayati yastasya muktiḥ karāgre /<br />
            tvaddhyāne'pīha tulyā punarasukaratā cittacāñcalyaheto-<br />
            rabhyāsādāśu śakyaṃ vaśayituṃ tvatkṛpācārutābhyām //
             <span class="ref">Nar_11,96.7</span></p>
         
         <p id="Nar_11.96.8">
            nirviṇṇaḥ karmamārge khalu viṣamatame tvatkathādau ca gāḍhaṃ<br />
            jātaśraddho'pi kāmānayi bhuvanapate! naiva śaknomi hātum /<br />
            tad bhūyo niścayena tvayi nihitamanā doṣabuddhyā bhajaṃstān<br />
            puṣṇīyāṃ bhaktimeva tvayi hṛdayagate maṅkṣu naṅkṣyanti saṅgāḥ //
             <span class="ref">Nar_11,96.8</span></p>
         
         <p id="Nar_11.96.9">
            kaścit kleśārjitārthakṣayavimalamatirnudyamāno janaudhaiḥ<br />
            prāgevaṃ prāhi vipro na khalu mama janaḥ kālakarmagrahā vā /<br />
            ceto me duḥkhahetustadiha guṇagaṇaṃ bhāvayat sarvakārī-<br />
            tyuktvā śānto gatastvāṃ mama ca kuru vibho! tādṛśīṃ cittaśāntim //
             <span class="ref">Nar_11,96.9</span></p>
         
         <p id="Nar_11.96.10">
            elaḥ prāgurvaśīṃ pratyativivaśamanāḥ sevamānaściraṃ tāṃ<br />
            gāḍhaṃ nirvidya bhūyo yuvatisukhamidaṃ kṣudrameveti gāyan /<br />
            tvadbhaktiṃ prāpya pūrṇaḥ sukhataramacarat tadvaduddhūya saṅgaṃ<br />
            bhaktottaṃsaṃ kriyā māṃ pavanapurapate! hanta me rundhirogān //
             <span class="ref">Nar_11,96.10</span></p>
         
         <p id="Nar_11.97.1">
            traiguṇyād bhinnarūpaṃ bhavati hi bhuvane hīnamadhyottamaṃ ya-<br />
            jñānaṃ śraddhā ca kartā vasatirapi sukhaṃ karma cāhārabhedāḥ /<br />
            tvatkṣetratvanniṣevādi tu yadiha punastvatparaṃ tattu sarvaṃ<br />
            prāhurnairguṇyaniṣṭhaṃ tadanubhajanato maṅkṣu siddho bhaveyam //
             <span class="ref">Nar_11,97.1</span></p>
         
         <p id="Nar_11.97.2">
            tvayyeva nyastacittaḥ sukhamayi vicaran sarvaceṣṭāstvadarthaṃ<br />
            tvadbhaktaiḥ sevyamānānapi caritacarānāśrayan puṃṇyadeśān /<br />
            dasyau vipre gṛhādiṣvapi ca samamatirmucyamānāvamāna-<br />
            spardhāsūyādidoṣaḥ satatamakhilabhūteṣu sampūjaye tvām //
             <span class="ref">Nar_11,97.2</span></p>
         
         <p id="Nar_11.97.3">
            tvadbhāvo yāvadeṣu sphurati na viśadaṃ tāvadevaṃ hyupāstiṃ<br />
            kurvannaikātmyabodhe jhaṭiti vikasati tvanmayo'haṃ careyam /<br />
            tvaddharmasyāsya tāvat kimapi na bhagavan! prastutasya praṇāśa-<br />
            stasmāt sarvātmanaiva pradiśa mama vibho! bhaktimārgaṃ manojham //
             <span class="ref">Nar_11,97.3</span></p>
         
         <p id="Nar_11.97.4">
            taṃ cainaṃ bhaktiyogaṃ draḍhayitumayi! me sādhyamārogyamāyur-<br />
            diṣṭyā tatrāpi sevyaṃ tava caraṇamaho bheṣajāyeva dugdham /<br />
            mārkaṇḍeyo hi pūrvaṃ gaṇakanigaditadvādaśābdāyuruccaiḥ<br />
            sevitvā vatsaraṃ tvāṃ tava bhaṭanivahairdrāvayāmāsa mṛtyum //
             <span class="ref">Nar_11,97.4</span></p>
         
         
         <p id="Nar_12.97.5">
            mārkaṇḍeyaścirāyuḥ sa khalu punarapi tvatparaḥ puṣpabhadrā-<br />
            tīre ninye tapasyannatulasukharatiḥ ṣaṭ tu manvantarāṇi /<br />
            devendraḥ saptamastaṃ surayuvatimarunmanmathairmohayiṣyan<br />
            yogoṣmapluṣyamāṇairna tu punaraśakat tvajjanaṃ nirjayet kaḥ //
             <span class="ref">Nar_12,97.5</span></p>
         
         <p id="Nar_12.97.6">
            prītyā nārāyaṇākhyastvamatha narasakhaḥ prāptavānasya pārśvaṃ<br />
            tuṣṭyā toṣṭūyamānaḥ sa tu vividhavarairlobhito nānumene /<br />
            draṣṭuṃ māyāṃ tvadīyāṃ kila punaravṛṇod bhaktitṛptāntarātmā<br />
            māyāduḥkhānabhijñastadapi mṛgayate nūnamāścaryahetoḥ //
             <span class="ref">Nar_12,97.6</span></p>
         
         <p id="Nar_12.97.7">
            yāte tvayyāśu vātākulajaladagalattotapūrṇātighūrṇa-<br />
            tsaptārṇorāśimagne jagati sa tu jale sambhraman varṣakoṭīḥ /<br />
            dīnaḥ praikṣiṣṭa dūre vaṭadalaśayanaṃ kañcidāścaryabālaṃ<br />
            tvāmeva śyāmalāṅgaṃ vadanasarasijanyastapādāṅgulīkam //
             <span class="ref">Nar_12,97.7</span></p>
         
         <p id="Nar_12.97.8">
            dṛṣṭvā tvāṃ hṛṣṭaromā tvaritamabhigataḥ spraṣṭukāmo munīndraḥ<br />
            śvāsenāntarniviṣṭaḥ punariha sakalaṃ dṛṣṭavān viṣṭapaugham /<br />
            bhūyo'pi śvāsavātairbahiranupatito vīkṣitastvatkaṭākṣair-<br />
            modādāśleṣṭukāmastvayi pihitatanau svāśrame prāgvadāsīt //
             <span class="ref">Nar_12,97.8</span></p>
         
         <p id="Nar_12.97.9">
            gauryā sārdhaṃ tadagre purabhidatha gatastvatpriyaprekṣaṇārthī<br />
            siddhānevāsya dattvā svayamayamajarāmṛtyutādīn gato'bhūt /<br />
            evaṃ tvatsevayaiva smararipurapi sa prīyate yena tasmā-<br />
            nmūrtitrayyātmakastvaṃ nanu sakalaniyanteti suvyaktamāsīt //
             <span class="ref">Nar_12,97.9</span></p>
         
         <p id="Nar_12.97.10">
            tryaṃśe'smin satyaloke vidhiharipurabhinmandirāṇyūrdhvamūrdhvaṃ<br />
            tebhyo'pyūrdhvaṃ tu māyāvikṛtivirahito bhāti vaikuṇṭhalokaḥ /<br />
            tatra tvaṃ kāraṇāmbhasyapi paśupakule śuddhasattvaikarūpī<br />
            saccidbrahmādvayātmā pavanapurapate! pāhi māṃ sarvarogāt //
             <span class="ref">Nar_12,97.10</span></p>
         
         <p id="Nar_12.98.1">
            yasminnetad vibhātaṃ yata idamabhavad yena cedaṃ ya etad<br />
            yo'smāduttīrṇarūpaḥ khalu sakalamidaṃ bhāsitaṃ yasya bhāsā /<br />
            yo vācāṃ dūradūre punarapi manasāṃ yasya devā nunīndrā<br />
            no vidyustattvarūpaṃ kimu punarapare kṛṣṇa! tasmai namaste //
             <span class="ref">Nar_12,98.1</span></p>
         
         <p id="Nar_12.98.2">
            janmātho karma nāma sphuṭamiha guṇadoṣādikaṃ vā na yasmin<br />
            lokānāmūteya yaḥ svayamanubhajate tāni māyānusārī /<br />
            bibracchaktīrarūpo'pi ca bahutararūpo'vabhātyaddhutātmā<br />
            tasmai kaivalyadhāmne pararasaparipūrṇāya viṣṇo! namaste //
             <span class="ref">Nar_12,98.2</span></p>
         
         <p id="Nar_12.98.3">
            no tiryañcaṃ na martyaṃ na ca suramasuraṃ na striyaṃ no pumāṃsaṃ<br />
            na dravyaṃ karma jātiṃ guṇamapi sadasad vāpi te rūpamāhuḥ /<br />
            śiṣṭaṃ yat syānniṣedhe sati nigamaśatairlakṣaṇāvṛttitastat<br />
            kṛccheṇāvedyamānaṃ paramasukhamayaṃ bhāti tasmai namaste //
             <span class="ref">Nar_12,98.3</span></p>
         
         <p id="Nar_12.98.4">
            māyāyāṃ bimbitastvaṃ sṛjasi mahadahaṅkāratanmātrabhedair-<br />
            bhūtagrāmendriyādyairapi sakalajagat svapnasaṅkalpakalpam /<br />
            bhūyaḥ saṃhṛtya sarvaṃ kamaṭha iva padānyātmanā kālaśaktyā<br />
            gambhīre jāyamāne tamasi vitimiro bhāsi tasmai namaste //
             <span class="ref">Nar_12,98.4</span></p>
         
         <p id="Nar_12.98.5">
            śabdabrahmeti karmetyaṇuriti bhagavan! kāla ityālapanti<br />
            tvāmekaṃ viśvahetuṃ sakalamayatayā sarvathā kalpyamānam /<br />
            vedāntairyat tu gītaṃ puruṣaparacidātmābhidhaṃ tat tu tattvaṃ<br />
            prekṣāmātreṇa mūlaprakṛtivikṛtikṛt kṛṣṇa! tasmai namaste //
             <span class="ref">Nar_12,98.5</span></p>
         
         <p id="Nar_12.98.6">
            sattvenāsattayā vā na ca khalu sadasattvena nirvācyarūpā<br />
            dhatte yāsāvavidyā guṇaphaṇimativad viśvadṛśyāvabhāsam /<br />
            vidyātvaṃ saiva yātā śrutivacanalavairyatkṛpāsyandalābhe<br />
            saṃsārāraṇyasadyastruṭanaparaśutāmeti tasmai namaste //
             <span class="ref">Nar_12,98.6</span></p>
         
         <p id="Nar_12.98.7">
            bhūṣāsu svarṇavad vā jagati ghaṭaśarāvādike mṛttikāvat<br />
            tattve sañcintyamāne sphurati tadadhunāpyadvitīyaṃ vapuste /<br />
            svapnadraṣṭuḥ prabodhe timiralayavidhau jīrṇarajjośca yadvad<br />
            vidyālābhe tathaiva sphuṭamapi vikaset kṛṣṇa! tasmai namaste //
             <span class="ref">Nar_12,98.7</span></p>
         
         <p id="Nar_12.98.8">
            yadbhītyodeti sūryo dahati ca dahano vāti vāyustathānye<br />
            yadbhītāḥ padmajādyāḥ punarucitabalīnāharante'nukālam /<br />
            yenaivāropitāḥ prāṅ nijapadamapi te cyāvitāraśca paścāt<br />
            tasmai viśvaṃ niyantre vayamapi bhavate kṛṣṇa! kurmaḥ praṇāmam //
             <span class="ref">Nar_12,98.8</span></p>
         
         <p id="Nar_12.98.9">
            trailokyaṃ bhāvayantaṃ triguṇamayamidaṃ tryakṣarasyaikavācyaṃ<br />
            trīśānāmaikyarūpaṃ tribhirapi nigamairgīyamānasvarūpam /<br />
            tisro'vasthā vidantaṃ triyugajanijuṣaṃ trikramakrāntaviśvaṃ<br />
            traikālye bhedahīnaṃ tribhirahamaniśaṃ yogabhedairbhaje tvām //
             <span class="ref">Nar_12,98.9</span></p>
         
         <p id="Nar_12.98.10">
            satyaṃ śuddhaṃ vibuddhaṃ jayati tava vapurnityamuktaṃ nirīhaṃ<br />
            nirdvandvaṃ nirvikāraṃ nikhilaguṇagaṇavyañjanādhārabhūtam /<br />
            nirmūlaṃ nirmalaṃ tanniravadhimahimollāsi nirlīnamantar-<br />
            nissaṅgānāṃ munīnāṃ nirupamaparamānandasāndraprakāśam //
             <span class="ref">Nar_12,98.10</span></p>
         
         <p id="Nar_12.98.11">
            durvāraṃ dvādaśāraṃ triśataparimilatṣaṣṭiparvābhivītaṃ<br />
            saṃbhṛāmyat krūravegaṃ kṣaṇamanu jagadācchidya sandhāvamānam /<br />
            cakraṃ te kālarūpaṃ vyathayatu na tu māṃ tvatpadaikāvalambaṃ<br />
            viṣṇo! kāruṇyasindho! pavanapurapate! pāhi sarvāmayaughāt //
             <span class="ref">Nar_12,98.11</span></p>
         
         <p id="Nar_12.99.1">
            viṣṇorvīryāṇi ko vā kathayatu dharaṇeḥ kaśca reṇūn mimīte<br />
            yasyaivāṅghritrayeṇa trijagadabhimitaṃ modate pūrṇasampat /<br />
            yo'sau viśvāni dhatte priyamiha paramaṃ dhāma tasyābhiyāyāṃ<br />
            tadbhaktā yatra mādyantyamṛtarasamarandasya yatra pravāhaḥ //
             <span class="ref">Nar_12,99.1</span></p>
         
         <p id="Nar_12.99.2">
            ādyāyāśeṣakartre pratinimiṣanavīnāya bhartre vibhūter-<br />
            bhaktātmā viṣṇave yaḥ prādiśati havirādīni yajñārcanādau /<br />
            kṛṣṇādyaṃ janma vā mahadiha mahato varṇayet so'yameva<br />
            prītaḥ pūrṇo yaśobhistvaritamabhisaret prāpyamante padaṃ tat //
             <span class="ref">Nar_12,99.2</span></p>
         
         <p id="Nar_12.99.3">
            he stotāraḥ! kavīndrāstamiha khalu yathā cetayadhve tathaiva<br />
            vyaktaṃ vedasya sāraṃ praṇuvata jananopāttalīlākathābhiḥ /<br />
            jānantaścāsya nāmānyakhilasukhakarāṇīti saṅkīrtayadhvaṃ<br />
            he viṣṇo! kīrtanādyaistava khalu mahatastattvabodhaṃ bhajeyam //
             <span class="ref">Nar_12,99.3</span></p>
         
         <p id="Nar_12.99.4">
            viṣṇoḥ karmāṇi sampaśyata manasi sadā yaiḥ sa dharmānabadhnād<br />
            yānīndrasyaiṣa bhṛtyaḥ priyasakha iva ca vyātanot kṣemakārī /<br />
            vīkṣante yogasiddhāḥ parapadamaniśaṃ pasya samyakprakāśaṃ<br />
            viprendrā jāgarūkāḥ kṛtabahunutayo yacca nirbhāsayante //
             <span class="ref">Nar_12,99.4</span></p>
         
         <p id="Nar_12.99.5">
            no jāto jāyamāno'pi ca samadhigatastvanmahimno'vasānaṃ<br />
            deva! śreyāṃsi vidvān pratimuhurapi te nāma śaṃsāmi viṣṇo! /<br />
            taṃ tvāṃ saṃstaumi nānāvidhanutivacanairasya lokatrayasyā-<br />
            pyūrdhvaṃ vibhrājamāne viracitavasatiṃ tatra vaikuṇṭhaloke //
             <span class="ref">Nar_12,99.5</span></p>
         
         <p id="Nar_12.99.6">
            āpaḥ sṛṣṭyādijanyāḥ prathamamayi vibho! garbhadeśe dadhustvāṃ<br />
            yatra tvayyeva jīvā jalaśayana! hare! saṅgatā ekyamāpan /<br />
            tasyājasya prabho! te vinihitamabhavat padmamekaṃ hi nābhau<br />
            dikpatraṃ yat kilāhuḥ kanakadharaṇibhṛtkarṇikaṃ lokarūpam //
             <span class="ref">Nar_12,99.6</span></p>
         
         <p id="Nar_12.99.7">
            he lokā viṣṇuretad bhavanamajanayat tanna jānītha yūyaṃ<br />
            yuṣmākaṃ hyantarasthaṃ kimapi tadaparaṃ vidyate viṣṇurūpam /<br />
            nīhāraprakhyamāyāparivṛtamanaso mohitā nāmarūpaiḥ<br />
            prāṇaprītyaikatṛptāścaratha makhaparā hanta necchā mukunde //
             <span class="ref">Nar_12,99.7</span></p>
         
         <p id="Nar_12.99.8">
            mūrdhnāmakṣaṇāṃ padānāṃ vahasi khalu sahasrāṇi sampūrya viśvaṃ<br />
            tat protkramyāpi tiṣṭhan parimitavivare bhāsi cittāntare'pi /<br />
            bhūtaṃ bhavyaṃ ca sarvaṃ parapuruṣa! bhavān kiñca dehendriyādi-<br />
            ṣvāviṣṭo hyudgatatvādamṛtasukharasaṃ cānubhuṅkṣe tvameva //
             <span class="ref">Nar_12,99.8</span></p>
         
         <p id="Nar_12.99.9">
            yat tu trailokyarūpaṃ dadhadapi ca tatonirgatānantaśuddha-<br />
            jñānātmā vartase tvaṃ tava khalu mahimā so'pi tāvān kimanyat /<br />
            stokaste bhāga evākhilabhuvanatayā dṛśyate tryaṃśakalpaṃ<br />
            bhūyiṣṭhaṃ sāndramodātmakamupari tato bhāti tasmai namaste //
             <span class="ref">Nar_12,99.9</span></p>
         
         <p id="Nar_12.99.10">
            avyaktaṃ te svarūpaṃ duradhigamatamaṃ tat tu śuddhaikasattvaṃ<br />
            vyaktaṃ cāpyetadeva sphuṭamamṛtarasāmbhodhikallolatulyam /<br />
            sarvotkṛṣṭāmabhīṣṭāṃ tadiha guṇaramenaiva cittaṃ harantīṃ<br />
            mūrtiṃ te saṃśraye'haṃ pavanapurapate! pāhi māṃ kṛṣṇa! rogāt //
             <span class="ref">Nar_12,99.10</span></p>
         
         <p id="Nar_12.100.1">
            agre paśyāmi tejo nibiḍatarakalāyāvalīlobhanīyaṃ<br />
            pīyūṣāplāvito'haṃ tadanu tadudare divyakaiśoraveṣam /<br />
            tāruṇyārambharamyaṃ paramasukharasāsvādaromāñcitāṅgai-<br />
            rāvītaṃ nāradādyaivilasadupaniṣatsundarīmaṇḍalaiśca //
             <span class="ref">Nar_12,100.1</span></p>
         
         <p id="Nar_12.100.2">
            nīlābhaṃ kuñcitāgraṃ ghanamamalataraṃ saṃyataṃ cārubhaṅgyā<br />
            ratnottaṃsābhirāmaṃ valayitamudayaccandrakaiḥ piñchajālaiḥ /<br />
            mandārasraṅnivītaṃ tava pṛthukabarībhāramālokaye'haṃ<br />
            snigdhaścetordhvapuṇḍrāmapi ca sulalitāṃ phālabālenduvīthīm //
             <span class="ref">Nar_12,100.2</span></p>
         
         <p id="Nar_12.100.3">
            hṛdyaṃ pūrṇānukampārṇavamṛdulaharīcañcalabhrūvilāsai-<br />
            rānīlasnigdhapakṣmāvaliparilasitaṃ netrayugmaṃ vibho! te /<br />
            sāndracchāyaṃ viśālāruṇakamaladalākāramāmugdhatāraṃ<br />
            kāruṇyālokalīlāśiśiritabhuvanaṃ kṣipyatāṃ mayyanāthe //
             <span class="ref">Nar_12,100.3</span></p>
         
         <p id="Nar_12.100.4">
            uttuṅgollāsināsaṃ harimaṇimukuraprollasadgaṇḍapālī-<br />
            vyālolatykarṇapāśāñcitamakaramaṇīkuṇḍaladvandvadīpram /<br />
            unmīladdantapaṅktisphuradaruṇataracchāyabimbādharāntaḥ-<br />
            prītiprasyandimandasmitaśiśirataraṃ vaktramudbhāsatāṃ me //
             <span class="ref">Nar_12,100.4</span></p>
         
         <p id="Nar_12.100.5">
            bāhudvandvena ratnojjvalavalayabhṛtā śoṇapāṇipravāle-<br />
            nopāttāṃ veṇunālīṃ prasṛtanakhamayūkhāṅgulīsaṅgaśārām /<br />
            kṛtvā vaktrāravindre sumadhuravikasadrāgamudbhāvyamānaiḥ<br />
            śabdabrahmāmṛtaistvaṃ śiśiritabhuvanaiḥ siñca me karṇavīthīm //
             <span class="ref">Nar_12,100.5</span></p>
         
         <p id="Nar_12.100.6">
            utsarpatkaustubhaśrūtatibhiraruṇitaṃ komalaṃ kaṇṭhadeśaṃ<br />
            vakṣaḥ śrīvatsaramyaṃ taralatarasamuddīprahārapratānam /<br />
            nānāvarṇaprasūnāvalikisalayinīṃ vanyamālāṃ vilola-<br />
            llolambāṃ lambamānāmurasi tava tathā bhāvaye ratnamālām //
             <span class="ref">Nar_12,100.6</span></p>
         
         <p id="Nar_12.100.7">
            aṅge pañcāṅkarāgairatiśayavikasatsaurabhākṛṣṭalokaṃ<br />
            līnānekatrilokīvitatimapi kṛśāṃ bibhrataṃ madhyavallīm /<br />
            śakrāśmanyastataptojjvalakanakanibhaṃ pītacelaṃ dadhānaṃ<br />
            dhyāyāmi dīptaraśmisphuṭamaṇiraśanākiṅgiṇīmaṇḍitaṃ tvām //
             <span class="ref">Nar_12,100.7</span></p>
         
         <p id="Nar_12.100.8">
            ūrū cārū tavorū ghanamasṛṇarucau cittacorau ramāyā<br />
            viśvakṣobhaṃ viśaṅkya dhruvamaniśamubhau pītacelāvṛtāṅgau /<br />
            ānamrāṇāṃ purastānnyasanadhṛtasamastārthapālīsamudga-<br />
            cchāyāṃ jānudviyaṃ ca kramapṛthulamanojñe ca jaṅghe niṣeve //
             <span class="ref">Nar_12,100.8</span></p>
         
         <p id="Nar_12.100.9">
            mañjīraṃ mañjunādairiva padabhajanaṃ śreya ityālapantaṃ<br />
            pādāgraṃ bhrāntimajjatpraṇatajanamanomandaroddhārakūrmam /<br />
            uttuṅgātāmrarājannakharahimakarajyotsnayā cāśritānāṃ<br />
            santāpadhvāntahattrīṃ tatimanukalaye maṅgalāmaṅgulīnām //
             <span class="ref">Nar_12,100.9</span></p>
         
         <p id="Nar_12.100.10">
            yogīndrāṇāṃ tvadaṅgeṣvadhikasumadhuraṃ muktibhājāṃ nivāso<br />
            bhaktānāṃ kāmavarṣadyutarukisalayaṃ nātha! te pādamūlam /<br />
            nityaṃ cittasthitaṃ me pavanapurapate! kṛṣṇa! kāruṇyasindho!<br />
            hṛtvā niḥśeṣatāpān pradiśatu paramānandasandohalakṣmīm //
             <span class="ref">Nar_12,100.10</span></p>
         
         <p id="Nar_12.100.11">
            ajñātvā te mahattvaṃ yadiha nigaditaṃ viśvanātha! kṣamethāḥ<br />
            stotraṃ caitat sahasrottaramadhikataraṃ tvatprsādāya bhūyāt /<br />
            dvedhā nārāyaṇīyaṃ śrutiṣu ca januṣā stutyatāvarṇanena<br />
            sphītaṃ līlāvatārairidamiha kurutāmāyurārogyasaukhyam
             <span class="ref">Nar_12,100.11</span></p>
         
         </div>
   </body>
</html>