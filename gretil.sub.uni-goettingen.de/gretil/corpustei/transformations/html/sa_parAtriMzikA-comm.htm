<!DOCTYPE html><html xmlns="http://www.w3.org/1999/xhtml">
   <head>
      <meta http-equiv="Content-Type" content="text/html; charset=UTF-8" />
      <meta name="viewport" content="width=device-width, initial-scale=1.0" />
      <title>Parātriṃśikā with Abhinavagupta's Parātriṃśikāvivaraṇa (lacks the Apabhramsa passages) (GRETIL)
	</title>
      <style>@font-face {
    font-family: LinuxLibertineDisplay0Regular, times, serif;
    src: url(fonts/LinLibertine_DR.woff);
}
* {box-sizing: border-box;}
body {background-color: #FFFFFF; font-family: 'LinuxLibertineDisplayORegular'; font-weight: normal; font-style: normal; font-size: 18px; padding: 20px 100px 20px; width: 1600px;}

ul {list-style: circle;}

ul.dash {list-style: none; margin-left: .5em; padding-left: .5em;}
ul.dash > li:before {display: inline-block; content: "–"; width: 1em; margin-left: 0em;}

a:link {color: black; text-decoration: underline;}
a:visited {color: black; text-decoration: underline;}
a:hover {color: black; text-decoration: none;}
a:active {color: black; text-decoration: underline;}

p {padding-left: .5em; padding-right: .5em;}

h4 {margin-bottom: 0px;}
mark {background-color: #FFFFCC;}
q:before {content: "»";}
q:after {content: "«";}

.noindent {padding: 0px;}
.comm {padding-left: 1em; padding-right: 1em;}
.app {width: 80%; text-align: right; font-size: 14px; padding-left: 1em;}
.lem {display:inline-block;}
.ref {font-size: 14px; padding: inherit;}
.lb {font-weight: bold; font-size: 14px;}
.lb:before {content: "["}
.lb:after {content: "]"}
.pb {font-weight: bold; font-size: 14px;}
.pb:before {content: " ["}
.pb:after {content: "] "}
.note {font-weight: bold; font-size: 14px;}
.note:before {content: " ["}
.note:after {content: "] "}
.subhead {font-weight: bold; font-size: 14px;}
.appnote {font-size: 14px;}
.appnote:before {content: " ["}
.appnote:after {content: "] "}
.hi {font-style: italic}
.sic:before {content: "†"}
.sic:after {content: "†"}
.corr {color: #008000;}
.supplied {color: #1E90FF;}
.surplus {color: #ff3333;}
.unclear {color: #D2B48C;}

/* custom renditions */
.b, .bf, .textbf, .bold {font-weight: bold}
.i, .it, .textit, .italic {font-style: italic}
.u, .underline {text-decoration: underline}
.blue {color: #0000e6;}
.red {color: #b30000;}

.row:after {content: ""; display: table; clear: both;}
.column {float: left; width: 50%; padding-left: .5em; padding-right: .5em;}
.analysis {font-size: 14px; color: #0066ff; padding-left: .5em; padding-right: .5em; padding-top: .1em;}
.analysis:before {content: "["}
.analysis:after {content: "]"}

div.wapp:hover  span.lem {background-color: #FFFFCC;}

@media screen and (max-width: 800px) {
    body {font-size: 16px;}
    .column {width: 100%;}
    .analysis {width: 100%;}
}

@media screen and (max-width: 1200px) {
    body {padding: 10px;}
    .app {width: 90%;}
}

@media only screen and (max-width: 1600px) {
    body {width: auto; padding: 20px;}
}

#toc_container {background: #f9f9f9 none repeat scroll 0 0; border: 1px solid #aaa; display: table; font-size: 95%; margin-bottom: 1em; padding: 1em; width: auto;}
.toc_title {font-weight: 700; text-align: center;}	  
#toc_container li, #toc_container ul, #toc_container ul li{list-style: outside none none !important; padding-left: .5em;}
</style>
   </head>
   <body>
      <h1>Parātriṃśikā with Abhinavagupta's Parātriṃśikāvivaraṇa (lacks the Apabhramsa passages)</h1>
      <h2>Header</h2>
      <p>
         This file is an html transformation of <a href="http://gretil.sub.uni-goettingen.de/gretil/corpustei/sa_parAtriMzikA-comm.xml">sa_parAtriMzikA-comm.xml</a> with a rudimentary header. For a more extensive header please refer to the source
         file.
         </p>
      <p class="noindent"><b>Data entry: </b>Somadeva Vasudeva</p>
      <p class="noindent"><b>Contribution: </b>Somadeva Vasudeva</p>
      <p class="noindent"><b>Date of this version: </b>2020-07-31</p>
      <h4>
         <if test="fileDesc/sourceDesc/@xml:id" id=""></if>
         	  Source:
         	</h4>
      <ul class="dash">
         <li>.</li>
      </ul>
      <p class="noindent"><b>Publisher: </b>Göttingen Register of Electronic Texts in Indian Languages (GRETIL), SUB Göttingen</p>
      <h4>Licence:</h4>
      <p>This e-text was provided to GRETIL in good faith that no copyright rights have been
         infringed.
         	 If anyone wishes to assert copyright over this file, please contact the GRETIL management
         at gretil(at)sub(dot)uni-goettingen(dot)de.
         	 The file will be immediately removed pending resolution of the claim.</p>
      <p><a href="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International
            License.</a></p>
      <h4>Interpretive markup:</h4>
      <ul class="dash">
         <li><span class="note">remarks</span></li>
      </ul>
      <h4>Notes:</h4>
      <notesStmt xmlns="http://www.tei-c.org/ns/1.0">
         	
         <p xmlns="http://www.w3.org/1999/xhtml">This file has been created by mass conversion of GRETIL's Sanskrit corpus from <a href="http://gretil.sub.uni-goettingen.de/gretil/1_sanskr/6_sastra/3_phil/saiva/partrvau.htm">partrvau.htm</a>. Due to the heterogeneity of the sources the header markup might be suboptimal. For
            the sake of transparency the header of the legacy file is documented in the &lt;note&gt; element below:</p>
         	
         <p xmlns="http://www.w3.org/1999/xhtml">
            	 Abhinavagupta: Paratrimsikavivarana
            <br />(lacks the Apabhramsa passages)
            <br />
            <br />Input by Somadeva Vasudeva
            <br />(1998)
            <br />
            <br />TEXT WITH PADA MARKERS (in mula text only!)
            <br />
            <br />[p.] refers to page numbers of ed. R. Gnoli Roma 1985.
            <br />[Sp] refers to page numbers of J.Singh's ed. Delhi 1994.
            	</p>
         </notesStmt>
      <h4>Revisions:</h4>
      <ul class="dash">
         <li>2020-07-31: TEI encoding by mass conversion of GRETIL's Sanskrit corpus</li>
      </ul>
      <hr />
      <h2>Text</h2>
      <div xml:lang="sa-Latn">
         
         <h3>Parātriṃśikāvivaraṇa</h3>
         
         <span class="note">p.187</span>
         
         
         <p>oṃ namaḥ śivāya</p>
         
         
         <p id="ParTriVi_0.1">
            vimalakalāśrayābhinavasṛṣṭimahā jananī bharitatanuś ca pañcamukhaguptarucir janakaḥ
            /<br />
            tad ubhayayāmalasphuritabhāvavisargamayaṃ hṛdayam anuttarāmṛtakulaṃ mama saṃsphuratāt
            //
             <span class="ref">ParTriVi_0.1</span></p>
         
         
         <p id="ParTriVi_0.2">
            yasyām antar viśvam etad vibhāti bāhyābhāsaṃ bhāsamānaṃ visṛṣṭau /<br />
            kṣobhe kṣīṇe 'nuttarāyāṃ sthitau tāṃ vande devīṃ svātmasaṃvittim ekām //
             <span class="ref">ParTriVi_0.2</span></p>
         
         
         <p id="ParTriVi_0.3">
            naraśaktiśivātmakaṃ trikaṃ hṛdaye yā vinidhāya bhāsayet /<br />
            praṇamāmi parām anuttarāṃ nijabhāsāṃ pratibhācamatkṛtim //
             <span class="ref">ParTriVi_0.3</span></p>
         
         
         <p id="ParTriVi_0.4">
            jayaty anarghamahimā vipāśitapaśuvrajaḥ /<br />
            śrīmān ādyaguruḥ śambhuḥ śrīkaṇṭhaḥ parameśvaraḥ //
             <span class="ref">ParTriVi_0.4</span></p>
         
         
         <p id="ParTriVi_0.5">
            nijaśiṣyavibodhāya prabuddhasmaraṇāya ca /<br />
            mayābhinavaguptena śramo 'yaṃ kriyate manāk //
             <span class="ref">ParTriVi_0.5</span></p>
         
         
         
         <span class="note">ParTri 1:</span>
         śrīdevī uvāca
         
         
         <p id="ParTri_1">
            anuttaraṃ kathaṃ deva sadyaḥkaulikasiddhidam <br />
            yena vijñātamātreṇa khecarīsamatāṃ vrajet //
             <span class="ref">ParTri_1</span></p>
         
         
         
         
         <p>parameśvaraḥ pañcavidhakṛtyamayaḥ satatam anugrahamayyā parārūpayā śaktyā ākrānto
            vastuto 'nugrahaikātmaiva na hi śaktiḥ śivād bhedam āmarśayet /</p>
         
         <span class="note">p.188</span>
         
         
         <p>sā ca śaktiḥ lokānugrahavimarśamayī prathamataḥ parāmarśamayapaśyantyāsūtrayiṣyamāṇānantaśaktiśatāvibhinnā
            prathamataraṃ paramahāmantramayyām adeśakālakalitāyāṃ saṃvidi nirūḍhā tāvatpaśyantyudbhaviṣyaduktipratyuktyavibhāgenaiva
            vartate / saiva ca sakalapramātṛsaṃvidadvayamayī satatam eva vartamānarūpā / tatas
            tu paśyantī yad yat abhīpsitaṃ tat tad eva samucitakāraṇaniyamaprabodhitaṃ bodhasūtraṇamātreṇa
            vimṛśati, yathā anekabhāvābhāvajñānasaṃskārasaṃskṛtāyā mecakadhiyaḥ smṛtibījaprabodhakaucityāt
            kiṃcid eva smṛtir vimṛśati / na hi prathamajñānakāle bhedo 'trāsphurat yatra vācyavācakaviśeṣayor
            abhedaḥ / madhyamā punas tayor eva vācyavācakayor bhedam ādarśya sāmānādhikaraṇyena
            vimarśavyāpārā / vaikharī tu
            tadubhayabhedasphuṭatāmayy eva -- iti tāvadvyavasthāyāṃ svasaṃvitsiddhāyāṃ yaiva parāvāgbhūmiḥ
            saiva māyīyaśabdaśaktiparamārthasvabhāvāsāṃketikākṛtakapāramārthikasaṃskārasārā vakṣyamāṇanayena
            mantravīryabhūtāṃśacoditā taduttaraṃ paśyantyādidaśāsv api vastuto vyavasthitā / tayā
            vinā paśyantyādiṣu aprakāśatāpattyā jaḍatāprasaṅgāt / tatra ca idam evam atra idānīm
            ityādibhedakalanā na kācit / tata eva ca paramahāmantravīryavisṛṣṭirūpāyā ārabhya
            vaikharīprasṛtabhāvabhedaprakāśaparyantaṃ yad iyaṃ svacamatkṛtimayī svātmany eva prakāśanamaye
            viśramya sphurati tad evaṃ sphuritam avicchinnatāparamārtham aham iti / tad etat agre
            sphuṭībhaviṣyati / tanmadhya eva tu paśyantyāṃ yatra bhedāṃśasyāsūtraṇaṃ yatra ca
            madhyamāyāṃ
            bhedāvabhāsas tatrobhayatra jñānakriyāśaktimaye rūpe sadāśiveśvarasāre saiva aham
            iti camatkṛtir antaḥkṛtānantaviśvedantācamatkṛtipūrṇavṛttis tatpaśyantīmadhyamātmikā
            svātmānam eva vastutaḥ parasaṃvidātmakaṃ vimṛśati /</p>
         
         <span class="note">p.189</span>
         
         
         <p>paraiva ca saṃvid bhagavatī devī ity ucyate / iyatā paśyantyādisṛṣṭikrameṇa bāhyanīlādiparyantena
            svavimarśānandātmanā krīḍanena, sarvottīrṇatvena sarvotkarṣāvasthiter bhagavato bhairavasya
            tathā sthātum icchayā vijigīṣātmanā, iyadanantajñānasmṛtisaṃśayaniścayādivyavahārakaraṇena,
            sarvatra ca bhāsamāne nīlādau tannīlādyātmabhāsanarūpeṇa dyotanena, sarvair eva tadīyaprakāśāveśais
            tatpravaṇaiḥ stūyamānatayā, yathecchaṃ ca deśakālāvacchedena sarvātmatāgamanena /
            ata eva mukhyato bhairavanāthasyaiva devatvam iṣyate / tacchakter eva bhagavatyā devīrūpatā
            / yad uktaṃ divu kriḍāvijigīṣāvyavahāradyutistutigatiṣv iti / tathā ca evaṃvidhamukhyapāramaiśvaryamayadevatvāṃśāṃśikānugrahād
            viṣṇuviriñcyādiṣu devatāvyavahāraḥ / evaṃ
            bhagavatī paśyantī madhyamā ca svātmānam eva yadā vimṛśati aham eva parāvāgdevatāmayī
            evam avocam iti, tadā tena rūpeṇollasanmāyārambhatayā svātmāpekṣatayā tanmāyīyabhedānusārāt
            tām eva parābhuvaṃ svātmamayīṃ bhūtatvena abhimanvānā, bhedāvabhāsaprāṇanāntarbahiṣkaraṇapathavyativartinītvāt
            parokṣatayā sūryādisaṃcārāyattadinavibhāgakṛtādyatanānavacchedāt / brahmaṇo 'nekakalpasaṃmitam
            ahaḥ, tato 'pi viṣṇuprabhṛteḥ, antaś ca prāṇacārādau prāṇīyaśatasahasrāṃśe 'pi aharvyavahāra
            ity anavasthitaṃ kālpanikaṃ cādyatanatvam akālpanike saṃvidvapuṣi katham iti nyāyāt
            bhūtānadyatanaparokṣārthaparipūraṇāt parokṣottamapuruṣakrameṇa vimṛśet / aham eva
            sā parāvāgdevīrūpaiva sarvavācyavācakāvibhaktatayaivam
            uvāceti tātparyam / supto' haṃ kila vilalāpa iti hy evam evopapattiḥ / tathāhi tām
            atītām avasthāṃ na smarati prāgavedyatvāt, idānīṃ puruṣāntarakathitamāhātmyāt ativilāpagānādikriyājanitagadgadikādidehavikriyāveśena
            vā tadavasthāṃ camatkārāt pratipadyate / na hy apratipattimātram evaitat / mattaḥ
            supto vāhaṃ kila vilalāpa iti madasvapnamūrchādiṣu hi vedyaviśeṣānavagamāt parokṣatvam,
            parāvasthāyāṃ tu vedyaviśeṣasyābhāva eva,</p>
         
         <span class="note">p.190</span>
         
         
         <p>kevalam atra vedakatādātmyapratipattyā turyarūpatvāt, madādiṣu tu mohāveśaprādhānyāt
            - itīyānviśeṣaḥ, parokṣatā tu samānaiva / evaṃ sarva eva pramātā guruśiṣyādipade anyatra
            vā vyavahāre sthitaḥ sarvakālam eva yat kiṃcit kurvāṇa enām eva saṃvidam anupraviśya
            sarvavyavahārabhājanaṃ bhavati / atas tām eva vastuto vimṛśati devī uvāca iti / yāvad
            uktaṃ syād aham eva satataṃ sarvam abhedena vimṛśāmi parābhūmau, anyathā paśyantīmadhyamābhūmigaṃ
            sphuṭam idaṃ prathanaṃ na syāt, tāvad evoktaṃ bhavati devī uvāca iti / evam eva purastād
            bhairava uvāca iti mantavyam / tatrāpi hi svaparaśaktyavibhāgamayo bhairavātmaiva
            aham uvāca ity arthaḥ / kevalaṃ śaktipradhānatayā sṛṣṭisvabhāvākhyāmarśe aham ity
            ucito devīparāmarśaḥ, śaktimatpradhānatayā
            saṃhārāveśavimarśe maha iti bhairavarūpacamatkāraḥ / sphuṭayiṣyate caitat /</p>
         
         
         <p>etac ca paśyantīmadhyamābhuvi jñānaśaktimayyām eva parasyā icchāśaktimayyāḥ saṃvido
            vimarśanaṃ, tad eva ca sarvārambhaparyantaśāstraprayojanam / ata eva jñanaśaktāv eva
            sadāśivamayyāṃ pūrvottarapadavākyakramollāsād vāstavaparamahāmantravīryavimarśa eva
            dakāra-ekāra-vakāra-yakāra-ukāra-vakāra-ākāra-cakāra, bhakāra-aikāra-repha-akāra-vakāra-akārādipadavākyayojanā
            / uktaṃ ca svacchandatantre</p>
         
         
         <p>Q: guruśiṣyapade sthitvā svayaṃ devaḥ sadāśivaḥ /
            Q: purvottarapadair vākyais tantraṃ samavatārayat // <span class="note">SvaTa 8.31</span></p>
         
         
         <p>iti / evaṃ cānugrahaśaktiḥ satataṃ sarvapramātṛṣv anastamitaiveti saiṣa ṣaḍardhasāraśāstraikaprāṇaḥ
            para eva saṃbandhaḥ / atrānuttare saṃbandhāntarāṇāṃ mahadantarāladivyādivyādīnām uktopadeśena
            paraikamayatvāt / tad uktaṃ trikahṛdaye</p>
         
         
         <p>Q: nityaṃ visargaparamaḥ svaśaktau parameśvaraḥ /
            Q: anugrahātmā sraṣṭā ca saṃhartā cāniyantritaḥ // <span class="note">TriHṛ</span></p>
         
         
         <p>iti / evam amunā krameṇa sadoditatā /</p>
         
         <span class="note">p.191</span>
         
         
         <p>evaṃparamārthamayatvāt parameśvarasya cittattvasya yad evāvibhāgenāntarvastu sphuritaṃ
            tad eva paśyantībhuvi varṇapadavākyavibibhājayiṣayā parāmṛṣṭaṃ madhyamāpade ca bhedena
            sthitaṃ vastupūrvakaṃ saṃpannaṃ yāvad vaikharyantam anuttaraṃ katham ityādi bhinnamāyīyavarṇapadavākyaracanāntam
            / etad eva tad anupalakṣyaṃ bhairavavaktraṃ sṛṣṭiparāmarśātmakam, anuttarāhaṃbhāvasārākārākārarūpaśivaśaktisaṃghaṭṭasamāpattikṣobhātmakaṃ
            trikaśāstraprasarabījaṃ dhruvapadaṃ maulikaṃ sarvajīvatāṃ jīvanaikarūpam / ata eva
            vyavacchedābhāvāt sthānanirdeśādyayogāt sthānādipūrvakatvaṃ nopapannam / vastu ca
            praśnataduttararūpaṃ satatoditam eva prathamam avibhāgamayam / tena etāvad evātra
            tātparyam -- svātmā sarvabhāvasvabhāvaḥ svayaṃ
            prathamānaḥ svātmānam eva svātmāvibhinnena praśnaprativacanena praṣṭṛprativaktṛsvātmamayenāhantayā
            camatkurvan vimṛśatīti / aham evaivaṃvicitracamatkārecchus tathā jānann eva tathaiva
            bhavāmīti yāvat tāvad eva devī uvāca, anuttaraṃ katham ity ārabhya bhairava uvāca
            śṛṇu devi iti madhyato yāvad ity etad rudrayāmalam iti / yad vā sarvāṇi pañcasrotaḥprabhṛtīni
            śāstrāṇi yāvat laukiko 'yaṃ vyavahāraḥ / sa eṣa uktaḥ paraḥ saṃbandhaḥ /</p>
         
         
         <p>gopyam upadeśasāraṃ sadyobhairavapadāvahaṃ satatam /
            abhinavaguptena mayā vyākhyātaṃ praśnasarvasvam //</p>
         
         
         <p>śiṣyahitaparatayā tu idam eva saṃgṛhyābhidadhmaḥ /</p>
         
         
         <p>sarveṣu vyavahāreṣu jñeyaṃ kāryaṃ ca yad bhavet /
            tatparasyāṃ turyabhuvi gatabhedaṃ vijṛmbhate //</p>
         
         
         <p>bhedāsūtraṇarūpāyāṃ paśyantyāṃ kramabhūjuṣi /
            antaḥsphuṭakramāyogaṃ madhyāyāṃ tad vibhedabhāk //</p>
         
         
         <p>madhyā paśyanty atha parām adhyāsyābhedato bhṛśam /
            parokṣam iva tatkālaṃ vimṛśen mattasuptavat //</p>
         
         <span class="note"> . . . . . . . . . . . . . . . . . . . . . . . . . . . . . . . . . . . . . . . </span>
         
         
         <p>evam eva etad anuttaratvaṃ nirvakṣyatīti / tad uktaṃ śrīsomānandapādaiḥ</p>
         
         
         <p>Q: pañcavidhakṛtyatatparabhagavadbhairavabhaṭṭārakasya prathamaśāktaspandasamantaram
            <span class="note">ParTriVi of Somānanda</span></p>
         
         
         <p>ityādi nijavivṛtau /</p>
         
         <span class="note">p.192</span>
         
         
         <p>tadgranthinirdalanārtha eva ayam asmākaṃ tacchāsanapavitritānāṃ yatnaḥ / uktaḥ saṃbandhaḥ
            / abhidheyaṃ trīśikā iti / tisṛṇāṃ śaktīnām icchājñānakriyāṇāṃ sṛṣṭyādyudyogādināmāntaranirvācyānām
            īśikā īśvarī / īśanā ca īśitavyāvyatirekeṇaiva bhāvinīti etacchaktibhedatrayottīrṇā
            tacchaktyavibhāgamayī saṃvidbhagavatī bhaṭṭārikā parā abhidheyam, tadyogād eva ca
            idam abhidhānam / triṃśakā ity api guravaḥ paṭhanti, akṣaravarṇasāmyāt ca niruktam
            āhuḥ tisraḥ śaktīḥ kāyatīti triṃśakā, na tu triṃśacchlokayogāt triṃśikā / atāvato
            'pi triṃśakārthatvāt / tathāhi śrītantrasāre</p>
         
         
         <p>Q: triṃśakārthas tvayā proktaḥ sārdhakoṭipravistaraḥ / <span class="note">TaSā</span></p>
         
         
         <p>iti / abhidhānābhidheyayoś ca para eva saṃbandhas tādātmyād ity uktaprāyaṃ prayojanaṃ
            ca sarvapramātḥṇāṃ vibhoḥ paraśaktipātānugrahavaśotpannaitāvadanuttarajñānabhājanabhāvānām
            itthaṃnijasvarūpahṛdayaṅgamībhāvena nijāmodabharakrīḍābhāsitabhedasya nikhilabandhābhimatatattvavrātasya
            svātmacamatkārapūrṇāhantātādātmyabhairavasvarūpābhedasamāveśātmikā jīvata eva muktiḥ
            / prāṇadehādibhūmāv eva hy antarbahiṣkaraṇaviṣayāyāṃ preraṇākhyāyām udyogabalajīvanādirūpāyāṃ
            rūḍhasya bandhābhimatebhyo muktir iti gīyate / truṭite 'pi hi māyīye saṃskāramātre
            keyaṃ muktivācoyuktiḥ, kimapekṣayā veti / tad uktaṃ śrīspande</p>
         
         
         <p>Q: iti vā yasya saṃvittiḥ krīḍātvenākhilaṃ jagat /
            Q: sa paśyan satataṃ yukto jīvanmukto na saṃśayaḥ // <span class="note">SpaKā 2.5</span></p>
         
         
         <p>iti / sphuṭībhaviṣyati ca etat avidūra eva /</p>
         
         <span class="note"> . . . . . . , . . . . . . . . . . . . . . . . . . . . . . . . . . . . . . . . . </span>
         
         
         <p>tadanena svasaṃvedanena prayojanam eva atra sakalapumarthaparyavasānam iti prayojanaprayojanānavakāśaḥ
            / uktāny eva saṃbandhābhidheyaprayojanāni /</p>
         
         <span class="note">p.193</span>
         
         
         <p>atha granthārtho vyākhyāyate / anuttaram iti / <span class="note">1.</span> na vidyate uttaram adhikaṃ yataḥ / yathā hi tattvāntarāṇī ṣaṭtriṃśad anāśritaśivaparyan
            tāni parabhairavabodhānupraveśāsāditatathābhāvasiddhīni saṃvidam adhikayanti naivaṃ
            parā paripūrṇā parabhairavasaṃvit, tasyāḥ sadā svayam anargalānapekṣaprathācamatkārasāratvāt
            / <span class="note">2.</span> tathā na vidyaty uttaraṃ praśnaprativacorūpaṃ yatra / yata eva hi mahāsaṃvitsindhor
            ullasadanantapratibhāparyantadhāmna ullāsya praśnapratibhānādipātraṃ bhavati śiṣyaḥ,
            tad eva vastutas tattvaṃ satatoditam iti kimiva ācāryīyam uttaram anyat syāt / <span class="note">3.</span> uttaraṇam uttaro bhedavādābhimato 'pavargaḥ / sa hi vastuto niyatiprāṇatāṃ nātikrāmati
            / tathā hi prathamaṃ śarīrāt prāṇabhūmāv anupraviśya, tato 'pi buddhibhuvam adhiśayya,
            tato 'pi spandanākhyāṃ
            jīvanarūpatām adhyāsya, tato 'pi sarvavedyaprakṣayātmaśūnyapadam adhiṣṭhāya, tato
            'pi sakalamalatānavatāratamyātiśayadhārāprāptau śivatvavyaktyā aṇur apavṛjyate āropavyarthatvāt
            iti / <span class="note">4.</span> īdrśa eva nābhihṛtkaṇṭhatālubrahmabhairavabilādyadhiṣṭhānakramaprāpta ūrdhvataraṇakrama
            uttaraḥ / <span class="note">5.</span> tathā uttaranti ata iti uttaro bandhaḥ / <span class="note">6.</span> uttaraṇam uttaro mokṣaḥ / tad evaṃvidhā uttarā yatra na santi / <span class="note">7.</span> uttaraṃ ca śabdanam / tat sarvathā īdṛśaṃ tādṛśam iti vyavacchedaṃ kuryāt / tad yatra
            na bhavaty avyavacchinnam idam anuttaram / <span class="note">8.</span> idam ity api hi vyavacchinnottaravyavacchedaprāṇam eveti vyavacchedakatvāt vikalpātmaiva
            / ata eva yāvad anuttare rūpe pravivikṣur māyīyaḥ pramātā tāvat kalpita eva viśeṣātmani
            / tatratv avikalpitaṃ yad avinābhāvi, tadvinā kalpitarūpāsphuraṇāt,
            tad eva vastuto 'nuttaram / tatra hi bhāvanāder anupapattir eva vastuta iti bhāvanākaraṇojjhitatvam
            uktam, na tu anupayuktita eva / <span class="note">9.</span> tad īdṛśam anuttaraṃ vyavahāravṛttiṣv apy evam eva / tad uktaṃ mayaiva stotre</p>
         
         <span class="note">p.194</span>
         
         
         <p>Q: vitata iva nabhasy avicchidaiva pratanu patan na vibhāvyate jalaughaḥ /
            Q: upavanataruveśmanīdhrabhāgādhyupadhivaśena tu lakṣyate sphuṭaṃ saḥ //</p>
         
         
         <p>tadvat</p>
         
         
         <p>Q: ... parabhairavo 'tisaukṣmyād anubhavagocaram eti naiva jātu //</p>
         
         
         <p>Q: atha deśākṛtikālasanniveśasthitisaṃspanditakārakatvayogāḥ //</p>
         
         
         <p>Q: janayanto hy anubhāvinīṃ citiṃ te jhaṭiti nyakkṛtabhairavīyabodhāḥ //</p>
         
         
         <p>itiyādi / tathā ca vakṣyate uttarasyāpy anuttaram iti / vyākhyāyate caitat / <span class="note">10.</span> evam eva narātmanaḥ śāktam uttaraṃ tato 'pi śāmbhavam / tathā teṣv api bhūtatattvātmamantreśvaraśaktyādibhedena
            svātmany eva uttarottaratvam, bhūtādiṣv api pṛthivyādirūpatayā, jāgrata uttaraṃ svapnaḥ,
            tataḥ suptam, tatas turyam, tato 'pi tadatītam, jāgradādiṣv api svātmany eva caturādibhedatayā
            uttarottaratvam / tad etat śrīpūrvapañcikāyāṃ mayaiva vistarato nirṇītam iha anupayogād
            granthagauravāc ca na vitatyoktam / <span class="note">11.</span> tad īdṛśam auttarādharyadvaitasaṃmohādhāyi uttaratvam / tathā viprarājanyaviṭsūdrāntyajātivibhāgamayam
            ūnādhikatvaṃ yatra na syāt / bhāvaprādhānyam uttaraśabdasya <span class="note">12.</span> uttarāḥ paśyantyādyāḥ śaktayaḥ, aghorādyāḥ, parādyāḥ, tā yatra na syuḥ / <span class="note">13.</span> nuda
            preraṇe iti nodanaṃ nut / tayā taraṇaṃ dīkṣākrameṇa taraḥ / śiṣyacaitanye gurucaitanyaṃ
            preryate / tena haṃsaprāṇādiśūnyaviṣuvatprabhṛtisthānabhedaparipāṭyā sakale niṣkale
            'pi vā pūrṇāhutiyojanikādisthityā mokṣadāṃ dīkṣāṃ vidhatte / tad atra caitanyasya
            svaprakāśasya vyāpino de śakālākāraviśeṣāviśeṣitasya kathaṃkāram imā viḍambanāḥ /</p>
         
         <span class="note">p.195</span>
         
         
         <p>tad evaṃvidho nudā preraṇena taras taraṇaṃ yatra na bhavati tad anuttaram / yad vakṣyate</p>
         
         
         <p>Q: evaṃ yo vetti tattvena tasya nirvāṇagāminī /
            Q: dīkṣābhavati ... <span class="note">verse 25</span></p>
         
         
         <p>iti / <span class="note">14.</span> aniti svasitīti kvipi an aṇur ātmā dehapuryaṣṭakādiḥ / tathā ananaṃ jīvanam / an
            dehādyantargataiva bhinnabhinnaśaktyādyahantāśūnyaprāyā jīvanākhyā vṛttiḥ, yaḥ śūnyapramātā
            ity abhihitaḥ, tasyaivottaratvaṃ sarvataḥ paramārthatayā ādhikyaṃ yatra, bhairavaikamayatvāt
            / jaḍājaḍabharite jagati jaḍair jīvadekamagnaiḥ sthīyate, jīvatāṃ ca jīvanaṃ nāma
            prāguktam, jñānakriyārūpam ekaṃ pārameśvaryaṃ sarveṣāṃ, paratrāpi hi svavad dehādir
            eva pṛthaktayā bhāti / yat punaḥ prāṇanaṃ tad abhedenaiva svaprakāśam / etad eva ca
            paramārtho yad uktaṃ śrīmadutpaladevapādaiḥ</p>
         
         
         <p>Q: jñānaṃ kriyā ca bhūtānāṃ jīvatāṃ jīvanaṃ matam / <span class="note">Īśvarapratyabhijñākārikā 1.14</span></p>
         
         
         <p>iti / tathā jīvanaṃ jñānakriye eva iti / <span class="note">15.</span> a iti ca yeyam amāyīyāśrautanaisargikamahāprakāśaviśrāntanistaraṅgacidudadhisvātmacamatkārarūpā
            śāktollāsamayaviśvāmarśanarūpaparipūrṇāhaṃbhāvaprathamaparyavasānobhayabhūmigā kalā
            tasyā eva vakṣyamāṇanayena yeyaṃ nud visargāntatā tasyā eva taraḥ plavanaṃ sarvoparivṛttitvaṃ
            yatra / <span class="note">16.</span> avidyamānā deśakālagamanāgamanādidvaitasāpekṣā nut preraṇā kramātmakakriyāmayī yatra
            tat anud ākāśādi lokaprasiddhyā / tato 'pi sātiśayam anuttaram / tasyāpi hy ākāśādeḥ
            saṃyogighaṭādicitropādhivaśāt samavāyiśabdādiyogāc ca syād api īdṛśī sakramā kriyā
            / saṃvittattve tu sarvato 'navacchinnapūrṇasvātantryaiśvaryasāre 'vicchinnacamatkāramayaviśrāntyā
            svīkṛtaśaṅkyamānopādhibhāve
            sakaledantāspadabhāvapūgaparipūritāhamātmani nirābhāse sadābhāsamāne svīkārābhāsīkṛtānābhāse
            idantābhāsatadanābhāsasāradeśakālāpekṣakramābhāvād akramaiva svātmavimarśasaṃrambhamayī
            matsyodarīmatādiprasiddhā vimarśābhidhā kriyā iti tad eva anuttaram /</p>
         
         <span class="note">p.196</span>
         
         
         <p>atiśayamātre tamapo vidhiḥ, dvivacanavibhajyopapade atra tarap / tatrāyaṃ śuklo 'yaṃ
            śuklaḥ, ayam anayor atiśayena śukla iti vākye 'yam arthaḥ - anayoḥ śuklayoḥ madhyāt
            atiśayenāyaṃ śuklaḥ śuklataraḥ leṣāṃ tu śuklānām ayam atiśayena śukla iti ko 'yam
            adhiko 'rthaḥ / tathā hy ayaṃ prāsādaḥ śuklaḥ, ayaṃ paṭaḥ śuklaḥ, ayaṃ haṃsaś ca śuklaḥ,
            eṣāṃ sātiśayaḥ śuklatama iti / tatra prāsādo 'pi śuklaḥ paṭo 'pi śukla iti kim iva
            adhikam uktaṃ syāt / tamapi pratyaye evaṃvidhavākyakaraṇam ayuktam eva / na ca tarapaḥ
            tamap adhikam atiśayam abhidadhyāt, evaṃ tāvat tu syāt, avivakṣite pratiyogiviśeṣe
            tamapprayogaḥ, pratiyogiviśeṣāpekṣāyāṃ tu tarap / pratiyogyapekṣaiva dvivacanavibhajyopapadārthaḥ
            / eka eva hi pratiyogī bhavet / anayor ayaṃ
            śuklo 'tiśayena iti na tṛtīyaḥ pratīyate, nirdhāraṇārthena prathamasyaiva pratiyogitvāvagateḥ
            / na ca dviprabhṛtyapekṣā bhavati ekasya yugapat, ekaikāpekṣā matā iti tasya krameṇa
            nādhiko 'rthaḥ kaścit / tāratamyam iti tu prayogaḥ kramātiśaye 'vyutpanna eva / na
            tu taraptamappratyayārthānugamāt tāryaṃ tāmyam ityādy api hi syāt / tad alam akāṇḍe
            śrutalavakauśalaprathanena / iha tūttarakramikapratiyogyapekṣāyām anuttamam ity api
            prayoge ayam evārthaḥ / tathāhy āgamāntare</p>
         
         
         <p>Q: adyāpi yan na viditaṃ siddhānāṃ bodhaśālinām /
            Q: na cāpy aviditaṃ kasya kim apy etad anuttamam // <span class="note">? \cf TaĀl 2.28</span></p>
         
         
         <p>iti / evaṃ svātantryasārākalitakriyāśaktiśarīram anuttaram / tad uktam utpaladevapādaiḥ</p>
         
         
         <p>Q: sakramatvaṃ ca laukikyāḥ kriyāyāḥ kālaśaktitaḥ /
            Q: ghaṭate na tu śāsvatyāḥ prābhavyāḥ syāt prabhor iva // <span class="note">IPK 2.1.2</span></p>
         
         <span class="note">p.197</span>
         
         
         <p>iti / tat vyākhyātam idam anuttaraṃ ṣoḍaśadhā / yad uktaṃ sāraśāstre</p>
         
         
         <p>Q: anuttaraṃ tad dhṛdayaṃ hṛdaye granthirūpatā /
            Q: granthiṃ ṣoḍaśadhā jñātvā kuryāt karma yathāsukham // <span class="note">Trikasāra ?</span></p>
         
         
         <p>iti / tathā</p>
         
         
         <p>Q: hṛdaye yaḥ sthito granthiḥ <span class="note">adha ūrdhvaniyāmakaḥ, \cit \IPVV 3 p. 293 attrib. to Mālinīsāra</span></p>
         
         
         <p>ityādi /</p>
         
         
         <p>tad īdṛg anuttaraṃ kena prakāreṇa kim uttararūpaparityāgena utasvid anyatheti / kaś
            cāyaṃ prakāraḥ, yad anuttaraṃ sarvam idaṃ hi jñānajñeyajātaṃ sarvata evānyonyaṃ bhedamayaṃ
            virodham upalabhate, tataś cedam auttarādharyaṃ bhaved eveti / kasmiṃś ca prakāre
            mokṣa eva kiṃ vā bandhābhimate 'pīti / thamupratyayasya vibhaktiviśeṣārthāniyamena
            prakāramātre vidhānāt prakāramātraviṣaya evāyaṃ praśnaḥ / deva iti vyākhyātam /</p>
         
         
         <p>kulaṃ sthūlasūkṣmaparaprāṇendriyabhūtādi samūhātmatayā kāryakāraṇabhāvāc ca / yathoktaṃ
            saṃhatyakāritvād iti / tathā kulaṃ bodhasyaiva āśyānarūpatayā yathāvasthānād bodhasvātantryād
            eva cāsya bandhābhimānāt / uktaṃ hi kula saṃstyāne bandhuṣu ca iti / na hi prakāśaikātmakabodhaikarūpatvād
            ṛte kim apy eṣām aprakāśamānaṃ vapur upapadyate / tatra kule bhavā kaulikī siddhis
            tathātvadārḍhyaṃ parinirvṛtyānandarūpaṃ hṛdayasvabhāvaparasaṃvidātmakaśivavimarśatādātmayam
            / tāṃ siddhiṃ dadāti / anuttarasvarūpatādātmye hi kulaṃ tathā bhavati / yathoktam</p>
         
         
         <p>Q: vyatireketarābhyāṃ hi niścayo 'nyanijātmanoḥ /
            Q: vyavasthitiḥ pratiṣṭhātha siddhir nirvṛtir ucyate // Ajaḍapramātṛsiddhi_12</p>
         
         
         <p>iti / sadya iti śabdaḥ samāne ahani ity arthavṛttir uktanayena ahno 'navasthitatvāt
            samāne kṣaṇe ity atrārthe vartate / samānatvaṃ ca kṣaṇasya na sādṛśyam, api tu tattvaparyavasāyy
            eva / evam eva sadyaḥśabdāt pratītiḥ /</p>
         
         <span class="note">p.198</span>
         
         
         <p>atas tasminn eva kṣaṇa iti vartamānakṣaṇasya sāvadhāraṇatvena bhūtabhaviṣyatkṣaṇāntaranirāse
            tadubhayāpekṣakalanāprāṇāṃ vartamānasyāpi kālatāṃ nirasyeta yato yāvad idaṃ parameśvarasya
            bhairavabhānoḥ raśmicakrātmakaṃ nijabhāsāsphāramayaṃ kulam uktam / tac ced antarmukhaparabhairavasaṃvittādātmyalakṣaṇaṃ
            nirodham eti, tadā tad eva paramānandāmṛtāsvādamayam adeśakālakalitam anuttaraṃ dhruvaṃ
            visargarūpaṃ satatoditaṃ / tad uktaṃ śrīvādyatantre</p>
         
         
         <p>Q: saṃrudhya raśmicakraṃ svaṃ pītvāmṛtam anuttamam /
            Q: kālobhayāparicchinnaṃ vartamāne sukhī bhavet // <span class="note">Śrīvādyatantra? \cit Mālinīvijayavārttika 1.156 attrib. to Ḍāmaratantra</span></p>
         
         
         <p>iti / vistāritaś ca vistarato 'nyatra mayaiva kālobhayāparicchedaḥ / tathā kulāt prāṇadehāder
            āgatā siddhir bhedaprāṇānāṃ nīlasukhādīnāṃ niścayarūpā tāṃ dadātīti / śarīrādayo hi
            jhagiti anuttaradhruvavisargavīryāveśena akālakalitena prāṇādimadhyamasopānāroheṇaiva
            bhāvānāṃ tathātvaniścayarupāṃ siddhiṃ vidadhate / yathoktam</p>
         
         
         <p>Q: api tv ātmabalasparśāt puruṣas tatsamo bhavet <span class="note">Spandakārikā 1.8</span></p>
         
         
         <p>iti / tathā</p>
         
         
         <p>Q: ... karaṇānīva dehinām / <span class="note">Spandakārikā 2.10</span></p>
         
         
         <p>iti / tathā kule śivaśaktyātmani saṃnihite 'pi siddhir uktanayena jīvanmuktatāmayī
            samabhilaṣitāṇimādiprasavapadaṃ / tāṃ sadyaḥ anākalitam eva bhāvanākaraṇādirahitatvenaiva
            dadāti / yad uktaṃ śrīsomānandapādaiḥ /</p>
         
         
         <p>Q: bhāvanākaranābhyāṃ kiṃ śivasya satatoditeḥ / <span class="note">Śivadṛṣṭi 8.5,6 CHECK</span></p>
         
         
         <p>iti / tathā</p>
         
         
         <p>Q: ekavāraṃ pramāṇena śāstrād vā guruvākyataḥ /
            Q: jñāte śivatve sarvasthe pratipattyā dṛḍhātmanā //</p>
         
         
         <p>Q: karaṇena nāsti kṛtyaṃ kvāpi bhāvanayāpi vā / <span class="note">Śivadṛṣṭi 7.55-6?CHECK</span></p>
         
         
         <p>iti / kule jātā siddhiḥ śāktahādirūpaprasaraṇād ārabhya bahirbhāvapaṭalavikāsaparyantaṃ
            bhedāvabhāsanā / tāṃ dadāti /</p>
         
         <span class="note">p.199</span>
         
         
         <p>tad eva hy anuttaraṃ mahāprakāśātma antaḥkṛtabodhamayaviśvabhāvaprasaram anuttaratvād
            eva niratiśayasvātantryaiśvaryacamatkārabharād bhedaṃ vikāsayati / na hy aprakāśarūpaṃ
            bhāvavikāsaprakāśe kāraṇaṃ bhavet / prakāśātmakaṃ cen nūnaṃ tat parameśvarabhairavabhaṭṭārakarūpam
            eveti kim apareṇa vāgjālena / tathā yena anuttareṇa viśeṣeṇa jñātā mātrā mānena pramātmanā
            trāṇaṃ pālanaṃ patitvaṃ yāsāṃ pramātṛpramāṇaprameyapramitirūpāṇāṃ tā mātrā vijñātā
            yena tat vijñātamātraṃ / tathā viśeṣeṇa pratipattidārḍhyabandhena yaj jñātaṃ tad vibhātam
            eva, na punaḥ bhāvanīyaṃ sakṛdvibhātātmatvāt / tathā jñātamātraṃ jñātam eva jñeyaikarūpatvāt,
            na tu kadācit jñātṛrūpaṃ ghaṭādi / tathā jñātā jñeyarūpā
            bhedamayī iyaṃ māyā / tadubhayaṃ vigataṃ yatra tat vijñātamātram / ghaṭādayo yatra
            jñātrekarūpatvena svaprakāśātmānaḥ, yatra ca māyā na prabhavati, tena vijñātamātreṇa
            /</p>
         
         
         <p>khe brahmaṇy abhedarūpe sthitvā carati viṣayam avagamayati / tathā hānādānādiceṣṭāṃ
            vidhatte svarūpe cāste iti khecary antarbahiṣkaraṇatadarthasukhādinīlādirūpā / tathāhi
            vedyavedakabhāvānullāsipade śūnye saṃvinmātradṛgullāse saṃvedyagatāntaraikyarūpadiśyamānabhedollāse
            sphuṭabhedodreke ca krameṇa vyomacarīgocarīdikcarībhūcarībhūtā yāḥ śaktayas tā vastuta
            uktanayena svabhāvacarakhecarīrūpaśaktyavibhaktā evety ekaiva sā pārameśvarī śaktiḥ
            / yad uktam</p>
         
         
         <p>Q: śaktayo 'sya jagat kṛtsnaṃ śaktimāṃs tu maheśvaraḥ / <span class="note">attrib. to Maṅgalaśāstra</span></p>
         
         
         <p>iti / tataḥ strīliṅgena nirdeṣaḥ / na hy ātmano manasa indriyāṇāṃ bāhyānāṃ ca bhedaviṣayasya
            vyavasthāpanaṃ vyavasthā ca yujyate, abhisaṃdhānādyayogād aprakāśatvāc ca / saiva
            khecarī kāmakrodhādirūpatayā vaiṣamyena lakṣyate / tasyāḥ samatā sarvatraiva paripūrṇabhairavasvabhāvāt
            / aṇumātram apy avikalānuttarasvarūpāparijñānam eva cittavṛttīnāṃ vaiṣamyam, sa eva
            ca saṃsāraḥ, apūrṇābhimānena svātmany aṇutvāpādanāt āṇavamalasya, tadapūrṇarūpaparipūrṇākāṅkṣāyāṃ
            bhedadarśanāt māyākhyasya malasya, tacchubhāsubhavāsanāgraheṇa kārmamalasya collāsāt
            /</p>
         
         <span class="note">p.200</span>
         
         
         <p>svarūpāparijñānamayatadvaiṣamyanivṛttau malābhāvāt / krodhamohādivṛttayo hi paripūrṇabhagavadbhairavabhaṭṭārakasaṃvidātmikā
            eva / yad uktaṃ śrīsomānandapādaiḥ</p>
         
         
         <p>Q: ... tat saratprakṛtiḥ śivaḥ / <span class="note">Śivadṛṣṭi 3.94</span>
            iti / tathā</p>
         
         
         <p>Q: sukhe duḥkhe vimohe ca sthito 'haṃ paramaḥ śivaḥ / <span class="note">Śivadṛṣṭi 7.105</span></p>
         
         
         <p>iti /</p>
         
         
         <p>Q: duḥkhe 'pi pravikāsena sthairyārthe dhṛtisaṃgamāt / <span class="note">Śivadṛṣṭi 5.9</span></p>
         
         
         <p>ityādi / krodhādivṛttayo hi ciccamatkāratādātmyād anyathā tatsvarūpalābhasyaivāyogāc
            ca parameśvaryaḥ karaṇadevatā eva bhagavatyas tās tāḥ krīḍā vitanvatyaḥ śivārkasya
            dīdhitirūpāḥ / tathā tā eva tattatparasparasāṃkaryalabdhāsaṃkhyeyarūpās tattaduccāṭanamāraṇaśāntyādirūpeṣu
            karmasu parikalpitatattatsamucitasaumyaraudraprakārāḥ kṛtyādibhedād devatātvenopāsyā
            uktā matādiśāstreṣu bhagavadbhairavabhaṭṭārakaparivārabhūtāś ca / yathoktam</p>
         
         
         <p>Q: uccāṭane kākavaktrā ... / <span class="note">Mataśāstra?</span></p>
         
         
         <p>ityādy upakramya</p>
         
         
         <p>Q: tā eva devadevasya raśmayaḥ kādidhārikāḥ / <span class="note">Mataśāstra?</span></p>
         
         
         <p>ityādi / tathātvena tv aparijñātasvarūpāś ciccamatkāraṃ vikalpe 'pi nirvikalpaikasāraṃ
            tena tena vicitravarṇākṣarapuñjātmanā ghoratarātmanā vikalparūpeṇa devatātmanā śaṅkātaṅkānupraveśena
            tirodadhatyaḥ sāṃsārikapāśyapaśubhāvadāyinyaḥ / yathoktam</p>
         
         <span class="note">p.201</span>
         
         
         <p>Q: pīṭheśvaryo mahāghorā mohayanti muhur muhuḥ / <span class="note">Timirodghāṭa acc. to Kṣemarāja ad Śivasūtra 1.4</span></p>
         
         
         <p>iti / tathā</p>
         
         
         <p>Q: viṣayeṣv eva saṃlīnān adho 'dhaḥ pātayanty aṇūn / <span class="note">Mālinīvijayottara 3.31ab</span></p>
         
         
         <p>ityādi / tathā</p>
         
         
         <p>Q: śabdarāśisamutthasya śaktivargasya bhogyatām /
            Q: kalāviluptavibhavo gataḥ san sa paśuḥ smṛtaḥ // <span class="note">Spandakārikā 3.13</span></p>
         
         
         <p>iti / jñātasvarūpās tā evoktayuktyā jīvanmuktatāpradāyinyaḥ / tathā uktam</p>
         
         
         <p>Q: yadā tv ekatra saṃrūḍhas tadā tasya layodbhavau /
            Q: niyacchan bhoktṛtām eti tataś cakreśvaro bhavet // <span class="note">Spandakārikā 3.19</span></p>
         
         
         <p>iti / svarūpaparijñānaṃ ca etāvad eva yad etāsu vṛttiṣūdayasamayanirvikalpaikarūpāsu
            vikalpo 'py udayamāno varṇarāśisamārabdhatattadvicitraśabdārūṣitatve 'pi na tādṛśena
            varṇapuñjātmanā śakticakreṇa yujyate, yat tasya prāktananirvikalpaikavyavahāramayasya
            vikalpātmano mātuḥ svarūpaṃ khaṇḍayet / na ca vikalpā anubhavād vikalpāntarād vā bhinnāḥ,
            api tu sa evaikaḥ svātantryabheditabhāvoparāgalabdhabhedabhūtādyabhidhavijñānacakraprabhuḥ
            / tad evaṃ khecarīsāmyam eva mokṣaḥ / tac cānuttarasvarūpaparijñānam eva satatoditaṃ
            parameśvaryāḥ śivātmani saṃghaṭṭasamāpattyā ubhayavimarśānandarūḍhi / śivo hi paravāṅmayamahāmantravīryavisṛṣṭimayaḥ
            parameśvarīvisṛṣṭyā tadvīryaghanatātmakaprasūnanirbharayā sṛṣṭyā yujyate
            / tathā hi sarveṣām antarbahiṣkaraṇānāṃ yad yad anupraviśati tat tan madhyamanāḍībhuvi
            sarvāñgānuprāṇanasārāyāṃ prāṇātmanā cetanarūpeṇāste yad oja iti kathyate / tad eva
            sarvāṅgeṣv anuprāṇakatayā tadavibhaktavīryarūpatvena /</p>
         
         <span class="note">p.202</span>
         
         
         <p>tato 'pi punar api nayanaśravaṇādīndriyadvāreṇa bṛṃhakarūpaṃ rūpaśabdādy anupraviśad
            bṛṃhakatvād eva tadvīryakṣobharūpakāmānalaprabodhakaṃ bhavati / yathoktam</p>
         
         
         <p>Q: ālāpād gātrasaṃsparśāt</p>
         
         
         <p>ityādi / ekenaiva ca rūpādyanyatamenodriktaprāktanabalopabṛṃhitasya sarvaviṣayakaraṇīyoktakṣobhakaraṇasamarthatvaṃ
            sarvasya sarvasya sarvasarvātmakatvāt / smaraṇavikalpanādināpi sarvamayamanogatānantaśabdādibṛṃhaṇavaśāj
            jāyata eva kṣobhaḥ / paripuṣṭasarvamayamahāvīryam eva puṣṭikāri na tv apūrṇaṃ nāpi
            kṣīnam samucitaṃ śaiśavavārddhakayor / vīryavikṣobhe ca vīryasya svamayatvenābhinnasyāpy
            adeśakālakalitaspandamayamahāvisargarūpam eva paripūrṇabhairavasaṃvidātmakaṃ svātantryam
            ānandaśaktimayaṃ sukhaprasavabhūḥ / nayanayor api hi rūpaṃ tadvīryakṣobhātmakamahāvisargaviśleṣaṇayuktyā
            eva sukhadāyi bhavati / śravaṇayoś ca madhuragītādi / anyatrāpīndriye anyat kevalaṃ
            paripūrṇasṛṣṭitām nāśnute svātmany evocchalanāt
            / tathā ca tadvīryānupabṛṃhitānām avidyamānatathāvidhavīryavikṣobhātmakamadanānandānāṃ
            pāṣāṇānām iva ramaṇīyatarataruṇīrūpam api nitambinīvadanaghūrṇamānakākalīkalagītam
            api na pūrṇānandaparyavasāyi / yathā yathā ca na bṛṃhakaṃ bhavati tathā tathā parimitacamatkāraparyavasānam
            / sarvato hy acamatkāre jaḍataiva / adhikacamatkārāveśa eva vīryakṣobhātmā sahṛdayatā
            ucyate / yasyaiva etadbhogāsaṅgābhyāsaniveśitānantabṛṃhakavīryabṛṃhitaṃ hṛdayaṃ tasyaiva
            sātiśayacamatkriyā / duḥkhe 'py eṣa eva camatākraḥ / antarvyavasthitaṃ hi yat tad
            dayitasutasukhādi vīryātmakaṃ tad eva bhāvanāsadṛśadṛgākrandādibodhena kṣobhātmakam
            vikāsam āpannaṃ punar na bhaviṣyatīti nairapekṣyavaśasaviśeṣacamatkriyātma
            duḥkhasattvam / tad uktam</p>
         
         <span class="note">p.203</span>
         
         
         <p>Q: dukhe 'pi pravikāsena <span class="note">Śivadṛṣtṭi 5.9</span></p>
         
         
         <p>iti / yadā sakalendriyanāḍībhūtamarudādiparipūraṇe tu mahāmadhyamasauṣumnapadānupraveśe
            nijaśaktikṣobhatādātmyaṃ pratipadyate tadā sarvato dvaitagalane paripūrṇasvaśaktibharavimarśāhantāmayacamatkārānupraveśe
            paripūrṇasṛṣṭyānandarūparudrayāmalayogānupraveśena tanmahāmantravīryavisargaviśleṣaṇātmanā
            dhruvapadātmakanistaraṅgākulabhairavabhāvābhivyaktiḥ / tathā hi tanmadhyanāḍīrūpasyobhayaliṅgātmano
            'pi tadvīryotsāhabalalabdhāvaṣṭambhasya kampakāle sakalavīryakṣobhojjigamiṣātmakam
            antaḥsparśasukhaṃ svasaṃvitsākṣikam eva / na caitat kalpitaśarīraniṣṭhatayaiva kevalam
            / tadabhijñānopadeśadvāreṇeyati mahāmantravisargaviśleṣaṇāvāptadhruvapade parabrahmamayaśivaśaktisaṃghaṭṭānandasvātantryasṛṣṭiparābhaṭṭārikārūpe
            'nupraveśaḥ / tad vakṣyate</p>
         
         
         <p>Q: tatra sṛṣṭiṃ yajed <span class="note">Parātriṃś. 29</span></p>
         
         
         <p>ityādi / tathā</p>
         
         
         <p>Q: yathā nyagrodhabījasthaḥ <span class="note">Parātriṃś. 24</span></p>
         
         
         <p>ityādi / tathā</p>
         
         
         <p>Q: ity etad rudrayāmalam <span class="note">Parātriṃś. 35</span></p>
         
         
         <p>ityādi / anyatrāpy uktam</p>
         
         
         <p>Q: lehanāmanthanākoṭaiḥ strīsukhasya bharāt smṛteḥ /
            Q: śaktyabhāve 'pi deveśi bhaved ānandasaṃplavaḥ // <span class="note">Vijñānabhairava 70</span></p>
         
         
         <p>iti / bharāt smaryamāṇo hi sa sparśas tatsparśakṣetre ca madhyamākṛtrimaparātmakaśaktinālikāpratibimbitas
            tanmukhyaśāktasparśābhāve 'pi tadantarvṛttiśāktasparśātmakavīryakṣobhakārī bhavatīty
            abhiprāyeṇa / tathā</p>
         
         <span class="note">p.204</span>
         
         
         <p>Q: śaktisaṃgamasaṃkṣobhaśaktyāveśāvasānakam /
            Q: yat sukhaṃ brahmatattvasya tat sukhaṃ svākyam ucyate // <span class="note">Vijñānabhairava 69</span></p>
         
         
         <p>iti /</p>
         
         
         <p>Q: ... snehāt kaulikam ādiśet / <span class="note">?</span></p>
         
         
         <p>iti ca / mahāvīreṇa bhagavatā vyāsenāpi</p>
         
         
         <p>Q: mama yonir mahad brahma tasmin garbhaṃ dadhāmy aham /
            Q: saṃbhavaḥ sarvabhūtānāṃ tato bhavati bhārata // <span class="note">Bhagavadgītā 14.3</span></p>
         
         
         <p>ity {api} gītam / somānandapādair api nijavivṛtau</p>
         
         
         <p>Q: bhagavatyā ratasthāyā praśna iti paraikamayatve 'pi tanmayamahadantarālābhiprāyeṇa/
            <span class="note">Parātriṃśikāvivṛti of Somānanda</span></p>
         
         
         <p>iti / tad alam amunā trikaśāstrarahasyopadeśakathātiprastāvena / tad idam anuttaraṃ
            kaulikasiddhidaṃ yena jñātamātreṇa khecarīsāmyam uktanayena</p>
         
         
         
         <span class="note">ParTri 2ab:</span>
         
         <p id="ParTri_2ab">
            etad guhyaṃ mahāguhyaṃ kathayasva mama prabho 
             <span class="ref">ParTri_2ab</span></p>
         
         
         
         <p>guhyam aprakaṭatvāt / yato guhāyāṃ svarūpāparijñānamayyāṃ satyāṃ sthitam apy aprakaṭam
            / atha ca mahad aguhyaṃ sarvasya evaṃvidhacamatkāramayatvāt / mātṛmānameyamayabhedāvibhāgaśālinī
            bhagavatī śuddhavidyaiva trikoṇā māyāyām atiśayapratiphalitabhedāvagrahā bhavatīti
            māyāpi jagajjananabhūr vidyaiva vastutaḥ / tad uktena nayena saivaṃbhūtatvena parijñāyamānatvād
            abhedamāhātmyatirohitatatpramātrādikoṇatrayatvān mahāguhety ucyate / saiva ca vastutaḥ
            pūjādhāma triśūlaṃ trikārthe / tad uktam</p>
         
         
         <p>Q: sa trikoṇā mahāvidyā trikā sarvarasāspadam /
            Q: visargapadam evaiṣa tasmāt saṃpūjayet trikam / <span class="note">?</span></p>
         
         
         <p>iti / tathā</p>
         
         
         <p>Q: udety ekaḥ samālokaḥ pramāṇārthapramātṛgaḥ / <span class="note">Siddhapāda ?</span>(Kramastotra of Erakanātha)</p>
         
         
         <p>iti / tataś ca īdṛśyāṃ mahāguhāyāṃ śuddhavidyāhṛdayamayyāṃ mahāsṛṣṭirūpāyāṃ jagajjanmabhūmau
            svacamatkārarūpeṇa bhavati yan maha iti yad etad guhyam / etena hi yad idam avicchinnabhairavabhāsāvimarśarūpaṃ
            svātantryaṃ bhāvebhyaḥ svarūpapratyupasaṃhārakrameṇa ātmavimarśaviśrāntirūpatvam /
            prakāśasya hi svābhāvikākṛtrimaparavāṅmantravīryacamatkārātma aham iti / yathoktam</p>
         
         
         <p>Q: prakāśasyātmaviśrāntir ahaṃbhāvo hi kīrtitaḥ / <span class="note">Ajaḍapramātṛsiddhi 22cd</span></p>
         
         
         <p>iti / tad eva guhyam atirahasyam / tathā hi sṛṣṭikrameṇa yathāvikṛtānuttaradhruvarūpaviśrānto
            bhairavabhaṭṭārakaḥ sakalakalājālajīvanabhūtaḥ sarvasyādisiddho 'kalātmakaḥ sa eva
            prasarātmanā rūpeṇa visargarūpatām aśnuvāno visargasyaiva kuṇḍalinyātmakahaśaktimayatvāt
            punar api tacchāktaprasarābhedavedakarūpabindvātmanā nararūpeṇa prasarati / tathā
            punar api tanmūlatriśūlaprāṇaparaśaktitrayopasaṃhāre tadvisargaviśleṣaṇayā mūladhruvapadānuttarapraveśaḥ
            sarvadā / sphuṭayiṣyate caitad avidūra eva / mahe paramānandarūpe pūrvokte yad idam
            uktanayena a iti rūpaṃ tad eva guhyam / etad eva ca mahāguhyaṃ jagajjananadhāma /
            tathobhayasamāpattyānandenāguhyaṃ sarvacamatkāramayam / sva ātman eva he prabho evaṃvidhavaicitryakāritayā
            prabhavanaśīla / āmantraṇam
            etat / tac cāmantryasyāmantrakaṃ prati tādātmyam ābhimukhyaṃ prātipadikārthād adhikārthadāyi
            / yathoktam /</p>
         
         
         <p>Q: saṃbodhanādhikaḥ prātipadikārtha / <span class="note">\cf Vākyapadīya 3.7 (Sādhanasamuddeśa) 163 (+ Helārāja)</span></p>
         
         
         <p>iti / nirṇītaṃ caitan mayaiva śrīpūrvapañcikāyām / etat kathaya parāvāgrūpatayāvibhaktaṃ
            sthitam api paśyantībhuvi vākyaprabandhakramāsūtraṇena yojaya / yathoktaṃ prāk</p>
         
         
         <p>Q: guruśiṣyapade sthitvā ... <span class="note">Svacchandatantra 8.31a \cit above</span></p>
         
         
         <p>ityādi / parābhaṭṭārikāyāś ca paśyantyāditādātmyaṃ nirṇītaṃ prāg eva /</p>
         
         <span class="note">p.206</span>
         
         
         <p>tathā mama ity asya pratyagātmasaṃbandhitvasya idaṃbhāvasya yad guhyaṃ maha ity uktam
            aham iti / tathā hi mamedaṃ bhāsata iti yad bhāsanaṃ tasya vimarśaḥ punar apy ahaṃbhāvaikasāraḥ
            / sa punar ahaṃbhāvo bhāvapratyupasaṃharaṇamukheneti maha ity etadrūpa eva yathoktaṃ
            prāk / yad uktam</p>
         
         
         <p>Q: idam ity asya vicchinnavimarśasya kṛtārthatā /
            Q: yā svasvarūpe viśrāntir vimarśaḥ so 'ham ity ayam // <span class="note">Ajaḍaprāmātṛsiddhi 15</span></p>
         
         
         <p>iti / anyatrāpi</p>
         
         
         <p>Q: ghaṭo 'yam ity adhyavasā nāmarūpātirekiṇī /
            Q: pareśaśaktir ātmeva bhāsate na tv idantayā // <span class="note">Īśvarapratyabhijñākārikā 1.5.10</span></p>
         
         
         <p>iti / tad uktaṃ śrīsomānandapādair nijavivṛtau /</p>
         
         
         <p>Q: abījaṃ śuddhaśivarūpam <span class="note">Parātriṃśikāvivṛti of Somānanda</span></p>
         
         
         <p>ityādi / tad evāsmābhir vipañcitam iti / tathā svamama suṣṭhv avidyamānaṃ mama iti
            yasya / ahantābharaikarūḍhatvāt viśvaṃ na kiṃcid yasya vyatiriktanirdeśaprāṇaṣaṣṭyarthayogi
            bhavati / śāstrāntaradīkṣitānāṃ vijñānākalānāṃ pralayakevalināṃ ca yady api mameti
            vyatiriktaṃ nāsti tathāpi yad bhedayogyatāvāsanā syād eva prabodhasamaye tadvikāsāt
            ahaṃbhāvārūḍhiḥ / tadapākṛtyai suṣṭhuśabdārthe suḥ / yad uktaṃ mayaiva stotre
            Q: yan na kiṃcana mameti dīnatāṃ prāpnuvanti jaḍajantavo 'niśam /
            Q: tan na kiṃcana mamāsmi sarvam ity uddhurāṃ dhuram upeyivān aham // <span class="note">? Stotra of Abh.</span></p>
         
         
         <p>iti / śobhanena dvaitakalaṅkāṅkanākāluṣyaleṣaśūnyenāmena paramārthopadeśadvayātmanā
            jñānena mā mānam avabodho yasya svaprakāśaikarūpatvāt / amatīti amā, a iti mā yatra,
            avidyamānaṃ mā mānaṃ niṣedhaś ca yatra, nityoditatvāt saṃhāraś ca yatra nāsti, sā
            bhagavatī amā iti ucyate / amā śobhanā satatoditā yatra māyāyāṃ pramāṇaprameyavyavahṛtau
            sā tādṛśī mā yasyeti bahuvrīhyantaṃ bahuvrīhiḥ /</p>
         
         <span class="note">p.207</span>
         
         
         <p>parameśvaro hi pramāṇādivyavahāre 'pi paraśaktimaya eva sarvathādvaitarūpatvāt tasya
            / āmantraṇam ātmana eva /</p>
         
         
         <p>idam eva sārdhaślokanirūpitānantapraśnatātparyam / saṃgraheṇaitad uktaṃ bhavatīti
            nirṇetuṃ nirūpyate /</p>
         
         
         
         <span class="note">ParTri 2cd-3ab:</span>
         
         
         <p id="ParTri_2">
            hṛdayasthā tu yā śaktiḥ kaulinī kulanāyikā //
             <span class="ref">ParTri_2</span></p>
         
         
         <p id="ParTri_3ab">
            tāṃ me kathaya deveśa yena tṛptiṃ labhāmy aham 
             <span class="ref">ParTri_3ab</span></p>
         
         
         
         <p>sarvasya nīlasukhāder dehaprāṇabuddhyādeś ca paraṃ pratiṣṭhāsthānaṃ saṃvidātma hṛt
            / tasyaiva nijasvātantryakalpitabhedā ayā vicitrāni ghaṭādijñānāni / tatsthā iyaṃ
            sphuraṇamayī śaktiḥ kulasya nāyikā śarīraprāṇasukhādeḥ sphurattādāyinī brāhmyādevatācakrasya
            vīryabhūtā nikhilākṣanāḍicakrasya madhyamadhyamarupā jananasthānakarṇikā liṅgātmā
            asti / tatraiva ca kule bhavā kularūpā kaulikī / yad vā kule bhavam akulātma kaulam
            / tad yasyām antas tādātmyenāsti sā kaulikī / kulaṃ hy akulaprakāśarūḍham eva tathā
            bhavati / yad uktam</p>
         
         
         <p>Q: api tv ātmabalasparśāt / <span class="note">Spandakārikā 1.8</span></p>
         
         
         <p>iti / tathā</p>
         
         
         <p>Q: tad ākramya balaṃ mantrāḥ sarvajñabalaśālinaḥ /
            Q: pravartante 'dhikārāya karaṇānīva dehinām // <span class="note">Spandakārikā 2.1</span></p>
         
         
         <p>iti / devānāṃ brahmaviṣṇurudrādīnām īśasyāmantraṇaṃ / tan me kathaya ity api paṭhanti
            śrīsomānandapādā vyācakṣate ca tat tasmād iti / yad vā tat kathaya yena tṛptiṃ paramānandamayīṃ
            labhe paramādvayanirvṛtisvātantryarasībhavāmīti samanvayaḥ / vrajāmi ity api pāṭhaḥ
            / aham ity anena sarvapramātṛjīvanarūpam eva satataṃ parāmṛśyate / tac caivam abhihitasvarūpopadeśena
            pratyabhijñāya nijam īśvararūpaṃ paripūrṇabhāvātmikāṃ tṛptiṃ vindatīti prāk prakaṭitam
            eva /</p>
         
         <span class="note">p.208</span>
         
         
         <p>tad uktaṃ somānandapādaiḥ svavivṛtau</p>
         
         
         <p>Q: hṛdy ayo gamanaṃ jñānam <span class="note">Parātriṃśikāvivṛti of Somānanda</span></p>
         
         
         <p>ityādi /</p>
         
         
         <p>iti śivarasaṃ pātuṃ yeṣāṃ pipāsati mānasaṃ satatam aśivadhvaṃse sattāṃ śivena niveśitām
            /
            hṛdayagaganagranthiṃ teṣāṃ vidārāyituṃ haṭhād abhinava imāṃ praśnavyākhyāṃ vyadhāt
            trikatattvagām //</p>
         
         
         <p>tad atra praśnasarvasve</p>
         
         
         
         <span class="note">ParTri :</span>
         śrībhairava uvāca
         
         
         
         
         <p>vyākhyātaṃ prāg evaitat / kiṃ punaruktatāpādanena / bhairavo bharaṇātmako mahāmantraravātmakaś
            ca / kevalam atra śaktimatprādhānyaṃ saṃhārarūpeṇa maha ity evaṃrūpam ity uktaṃ prāk
            sphuṭībhaviṣyati cāgrata eva / tad iyān atra tātparyārthaḥ /</p>
         
         
         <p>parā bhagavatī saṃvit prasarantī svarūpataḥ /
            parecchāśaktir ity uktā bhairavasyāvibhedinī //</p>
         
         
         <p>tasyāḥ prasaradharmatvāj jñānaśaktyādirūpatā /
            parāparāparārūpapaśyantyādivapurbhṛtiḥ //</p>
         
         
         <p>tad eva prasarākārasvarūpaparimarśanam /
            praśna ity ucyate devī tanmayapraśnakāriṇī //</p>
         
         
         <p>tasya prasararūpasyā parāmarśanam eva yat /
            tad eva paramaṃ proktaṃ tatpraśnottararūpakam //</p>
         
         
         <p>tad evāparasaṃvitter ārabhyāntastarāṃ punaḥ /
            parasaṃvidghanānandasaṃhārakaraṇaṃ muhuḥ //</p>
         
         
         <p>antarbhāvitaniḥśeṣaprasaraṃ bhairavaṃ vapuḥ /
            prativaktṛsvarūpeṇa sarvadaiva vijṛmbhate //</p>
         
         
         <p>etau prasarasaṃhārāv akālakalitau yataḥ /
            tad ekarūpam evedaṃ tattvaṃ praśnottarātmakam //</p>
         
         
         <p>tad evaṃ parasaṃbandham anuttaratayānvitam /
            ṣaḍardhasārasarvasvaṃ guravaḥ prāṅ nyarūpayan //</p>
         
         <span class="note">. . . . . . . . . . . . . . . . . . . . . . . . . . . .</span>
         
         <span class="note">p.209</span>
         
         
         
         
         <span class="note">ParTri 3cd-4cd:</span>
         
         
         <p id="ParTri_3">
            śṛṇu devi mahābhage uttarasyāpy anuttaram //
             <span class="ref">ParTri_3</span></p>
         
         
         <p id="ParTri_4">
            yad ayaṃ kauliko vidhir mama hṛdvyomny avasthitaḥ <br />
            kathayāmi na saṃdehaḥ sadyaḥ kaulikasiddhidam //
             <span class="ref">ParTri_4</span></p>
         
         
         
         
         <p>devi iti prāgvat / mahān bhāgo yasyā yā bhajyamānā uktavakṣyamāṇopadeśānuśīlanena
            sevyamānā pārameśvaryākhyamahābaladā bhavatīti / mahat paramamahadrūpatayā prasiddho
            'nāśritaśivarūpaḥ sa yasyā bhāga aṃśaḥ / pārameśvarī hi śaktiḥ anantaṣaṭtriṃśadāditattvagarbhiṇī
            / mahān buddhyādis tattvaviśeṣo bhāgo vibhāgaḥ kalāpekṣi rūpaṃ yasyāḥ / pārameśvarī
            hi saṃvidekaghanaśaktiḥ svasvātantryopakalpitabhinnajñeyakāryapratiṣṭhāpadatve buddhir
            ity ucyate / yad uktaṃ śrīsomānandapādaiḥ</p>
         
         
         <p>Q: ... aparasthitau //</p>
         
         
         <p>Q: sā buddhir yat punaḥ sūkṣmaṃ sarvadikkam avasthitam /
            Q: jñānaṃ bodhamayaṃ tasya śivasya sahajaṃ sadā // <span class="note">Śivadṛṣṭi 1.26--27</span></p>
         
         
         <p>iti / bhāgo bhedaḥ sa yatrāstīti matvarthīyākārapratyayāntena bhāgaśabdena vibhaktaṃ
            rūpam ucyate / vibhakte ca vapuṣi paricchedo 'nyonyavyavacchedenaiva bhavatīti prasādātmakaviṣayaniścayo
            buddhāv upajāyamāno 'pararamyāramyādiviśvavartino bhāvān aspṛśann eva pratyuta tān
            vyavacchindan upajāyata iti / sukhavṛttibuddher dharmaiśvaryādirūpatvāt sattvātmako
            guṇaniḥṣyanda iti gīyate / yadi tu tatrāpi antastamām anupraviśyate tat taddvāreṇaiva
            tanmūlavartini paramānandadhāmni bhaved eva satatam udayaḥ / ata eva mahasya sarvato
            'khaṇḍitaparipūrṇanirargalanirapekṣasvātantryajagadānandamayasya ā īṣad bhāgāḥ sukhalakṣaṇā
            aṃśāḥ / yato yat yat kila sukhaṃ tanmahānandanirvṛtiparamadhāmni visargaśaktāv anupraveśāt
            tathā 'cetyamānatayā kiyadrūpatāṃ prāptam /</p>
         
         <span class="note">p.210</span>
         
         
         <p>tad uktaṃ bhaṭṭanārāyaṇena</p>
         
         
         <p>Q: trailokye 'py atra yo yāvān ānandaḥ kaścid īkṣyate /
            Q: sa bindur yasya taṃ vande devam ānandasāgaram // <span class="note">StaCiMa 61</span></p>
         
         
         <p>iti prāṅnayena yad uktaṃ maha iti rūpaṃ tad eva bhajanīyaṃ yasyāḥ / parameśvarasya
            hi svacamatkārabṛṃhitaṃ yad aham iti tad eva śāktaṃ vapuḥ, tad eva ca parābhaṭṭārikārūpam
            ity ucyate / ata eva saiva ca parameśvarī sarvaṃ śṛṇoti / śravaṇākhyayā sattayā tiṣṭhantī
            śravaṇasaṃpuṭasphuṭakramikasvaspandamayavarṇarāśiniṣṭham aikātmyāpād anarūpasaṃkalanānusaṃdhānākhyaṃ
            svātantryam / tena hi vinā kalakalalīnaśabdaviśeṣaṃ śṛṇvann api na śṛṇomīti vyavaharati
            pramātā / kalakalamātraviṣayam eva tu saṃkalanam iti tatraiva śrutam iti vyavahāraḥ
            / vastutas tu sa kalakaladhvaniḥ śrotrākāśa anupraviśan varṇān anupraveśayan tathā
            bhavet tadvarṇātiriktasya kalakalasyaivābhāvāt / tadvarṇaviśeṣavivakṣāyāṃ ca kalakalasya
            ca
            kāraṇābhāvād evānutpattiḥ syāt, tadvivakṣotpannasphuṭavarṇamayaśabdakāryatve 'pi sajātīyaśabdotpattyupapatteḥ
            / sarvathā ta eva varṇās tena sphuṭarūpeṇa saṃkalanām agacchantaḥ kalakalaśabdavācyāḥ
            / tatsaṃkalanāvadhānodyuktasya bhaved eva kiyanmātrasphuṭopalambha iti saṃkalanam
            evātropayogi / saṃkalanaṃ ca bhagavatī saiva parā parameśvarī karoti / yad uktam</p>
         
         
         <p>Q: tad ākramya balaṃ mantrāḥ <span class="note">Spandakārikā 2.10</span></p>
         
         
         <p>ityādi / vastuto hi śṛṇoti paśyati vakti gṛhṇātītyādi bhagavatyā eva rūpam / yathoktam</p>
         
         
         <p>Q: yena rūpaṃ rasaṃ gandhaṃ sparśaśabdau ca maithunam /
            Q: etenaiva vijānāti kim atra pariśiṣyate // <span class="note">Kaṭhopaniṣad 2.4.3</span></p>
         
         
         <p>iti vedānte parameśvareṇa /</p>
         
         <span class="note">p.211</span>
         
         
         <p>na tu śravaṇaṃ nāma sphuṭakalakalātmakatāragadgadādirūpavarṇākarṇanam eva / tathā
            hi śrīparameśvara eva śrīsvacchandaśāstre japavibhāganirṇayāvasara evam eva nirūpitavān</p>
         
         
         <p>Q: ātmanā śrūyate yas tu sa upāṃśur iti smṛtaḥ / <span class="note">SvaTa 2.146</span>
            atra hi madhyamāpade ātmaiva saṃśṛṇute nāpara ity uktam / sthānādiprayatnasphuṭatāyāṃ
            dantauṣṭhapuṭādisaṃyogavibhāgenātinibhṛtam api śabdoccāre nikaṭataravartiparaśravaṇam
            api syād iti saśabdatāpāttir eva /</p>
         
         
         <p>Q: paraiḥ saṃśrūyate yas tu saśabdo'sau prakīrtitaḥ / <span class="note">SvaTa 2.247</span></p>
         
         
         <p>ity uktaṃ / yataḥ na cātra nikaṭādiviśeṣaḥ kaścid iti / parapramātṛdarśanamātragocarajihvoṣṭhapuṭādisaṃyoge
            tu yady apy ātmana eva śravaṇaṃ syān na parasya tathāpi madhyamāpadam evaitat saṃpadyate
            varṇasya bahirātmalābhābhāvāt / vāyvabhighātād dhi sphuṭavarṇaniṣpanna eva / na ca
            tatra vāyvabhighāto bāhyatāpattiparyantaḥ syāt / oṣṭhādicalanam api na tatra varṇāṃśe
            'nupraviśed api tu svātmaniṣṭham eva tātkālikaṃ tat syāt / tātkālikeṅgitanimiṣitakaravyāpārādisthānīye
            sphuṭasthānakaraṇaprayatnayoge tu varṇaniṣpattāv api yadi nāma dhvanīnāṃ tāratamyena
            tāramandrādivibhāge dūrādūrādiśravaṇaṃ syāt, sarvathā paraiḥ śrūyata iti vaikharīpadam
            evaitad ity alaṃ prasaktānuprasaktyā / saiva parameśvarī āmantraṇayogena sphuṭaṃ
            śaktirūpatayoktā / naraśaktiśivātmakaṃ hīdaṃ sarvaṃ trikarūpam eva / tatra yat kevalaṃ
            svātmany avasthitaṃ tat kevalaṃ jaḍarūpayogi mukhyatayā narātmakaṃ ghaṭas tiṣṭhatītivat
            / eṣa eva prathamapuruṣaviṣayaḥ śeṣaḥ / yat punar idam ity api bhāsamānaṃ yadāmantryamāṇatayā
            āmantrakāhaṃbhāvasamacchāditatadbhinnedaṃbhāvaṃ yuṣmacchabdavyapadeśyaṃ tac chāktaṃ
            rūpaṃ tvaṃ tiṣṭhasīti / atra hy eṣa eva yuṣmacchabdārtho āmantraṇatattvaṃ ca /</p>
         
         <span class="note">p.212</span>
         
         
         <p>tathā hi yathāhaṃ tiṣṭhāmi tathaiva ayam apīti tasyāpy asmadrūpāvacchinnāhaṃbhāvacamatkārasvātantryam
            avicchinnāhaṃcamatkāreṇaivābhimanvāna āmantrayate yuṣmadarthena madhyamapuruṣeṇa vyapadiśati
            / seyaṃ hi bhagavatī parāparā / sarvathā punar avicchinnacamatkāranirapekṣasvātantryāhaṃvimarśe
            ahaṃ tiṣṭhāmīti parābhaṭṭārikodayo yatrottamatvaṃ puruṣasya / yad uktam</p>
         
         
         <p>Q: yasmāt kṣaram atīto 'ham akṣarād api cottamaḥ /
            Q: ato 'smi loke vede ca prathitaḥ puruṣottamaḥ // <span class="note">Bhagavadgītā 15.18</span></p>
         
         
         <p>iti / atra kṣarākṣararūpād ubhayato 'pi hy uttamatvam asmīty asmadarthenoktam / na
            hy atra sarvatra aham iti parimitaṃ śarīrady apadiśyate tasya pratyakṣeṇaiva tādrūpyavirodhāt
            / tad evam īdṛśaṃ svayaṃprathātmakaṃ śivātmakaṃ rūpam / ata eva bodhasyāsya svasaṃvitprathātmakasya
            kiṃcin nonaṃ nāpy adhikaṃ tasyāprakāśarūpasya cinmaye ananupraveśāt, tadapekṣayā ca
            mādhyasthyam api na kiṃcid ity upacayāpacayamadhyasthānīyedantānirdeśyabhāvalabdhapratiṣṭhāne
            na prabhavanti tadbodhāvicchedarūpā asmadarthāḥ / vicchedito 'pi yuṣmadartha evam
            eveti / ata eva aliṅge yuṣmadasmadī gīte / dehagatasaṃkhyādhyupacāreṇa parāparādiśaktigarbhīkārāt
            saṃkhyāyogas tūpapadyate / tathā hi svasvātantryopakalpitabhedāvabhāsy anantaśarīrādy
            ekatayaiva vimṛśed āvāṃ
            yuvāṃ vayaṃ yūyam iti ca / upacayādyās tu dehagatā upacaritum api na śakyāḥ, cidrūpasyonādhikatānupapatteḥ
            / sarvaṃ hi sarvātmakam iti narātmāno jaḍā api tyaktatatpūrvarūpāḥ śāktaśaivarūpabhājo
            bhavanti, śṛṇuta grāvāṇaḥ <span class="note">\cf Mahābhāṣya 3.1.1; \cf Vākyapadīya 3 Puruṣasamuddeśa 2</span>, meruḥ śikhariṇām ahaṃ bhavāmi <span class="note">Bhagavadgītā 10.23</span>, ahaṃ caitro bravīmīty api pratīteḥ / śāktam api yuṣmadartharūpam api narātmakatāṃ
            bhajata eva śaktarūpam ujjhitvā tvaṃ gatabhayadhairyaśaktir ity anāmantraṇayogenāpi
            pratipatteḥ / bhavān ity anena pādā gurava ityādipratyayaviśeṣaiś cāparāvasthocitanarātmakaprathamapuruṣaviṣayatayāpi
            pratītisadbhāvāt /</p>
         
         <span class="note">p.213</span>
         
         
         <p>tyaktaśāktarūpasyāpi cāhaṃrūpaśivātmakatvam api syāt, vayasye dayite śarīracittattvam
            evāhaṃ bhavāmīti pratyayāt / śivasvarūpam api cojjhitacidrūpam iva naraśaktyātmakaṃ
            vapur āviśaty eva / ko 'ham, eṣo 'ham, aho ahaṃ, dhik mām, aho mahyam ityādau hy aham
            iti guṇīkṛtam avicchinnaṃ svātantryam / mukhyatayā tu vicchinnaivedantā pratīyate
            yatra bhagavatyā aparāyā udayaḥ / he 'ham ityādau parāparaśāktaspandasparśa eva śivasya
            / kiṃ tu pūrvaṃ pūrvam avyabhicaritam uttaratra / tena nararūpaṃ sphuṭayaiva pratipattyā
            śāktaśāṃbhavadhuram āroḍhuṃ śaknuyād eva / na punar vaiparītyenārohaṇaṃ sphuṭapratītimayam
            / atyaktanijanijarūpatayā tryātmakatvād ekadvibahurūpabhāgitvam eti pratyekam etat
            trikam / uktaṃ hi</p>
         
         
         <p>Q: ekaṃ vastu dvidhā bhūtaṃ dvidhā bhūtam anekadhā / <span class="note">KulapañcāśikāNAK 3.2ab</span></p>
         
         
         <p>iti / ekātmakatve hy apratiyogitvāc chivatā pratiyogisaṃbhave śāktatvam anekatāyāṃ
            bheda eva narātmabhāva ekasyaiva / ghaṭaḥ ghaṭapaṭau ghaṭāḥ ghaṭapaṭapāṣāṇā ity api
            hi tiṣṭhati tiṣṭhataḥ tiṣṭhantīti caikyenaiva kriyāśaktisphuritam evaitat / yathoktaṃ</p>
         
         
         <p>Q: anekam ekadhā kṛtvā ko na mucyeta bandhanāt / <span class="note">like KulapañcāśikāNAK 3.2cd</span></p>
         
         
         <p>iti / ata eva naraśaktiśivātmanāṃ yugapad ekatra parāmarśe uttarottarasvarūpānupraveśa
            eva tasyaiva vastutas tatparamārtharūpatvāt / sa ca tvaṃ ca tiṣṭhathaḥ, sa ca tvaṃ
            cāhaṃ ca tiṣṭhāma iti pratītikrama evākṛtakasaṃskārasāraḥ śābdikair lakṣaṇair anugamyate
            / tathā ca nijabhāṣāpadeṣv api saṃskārasya yatra nāmāpi na avaśiṣyate bauddhāndradraviḍādiṣu
            tatrāpy ayam eva vācanikaḥ kramaḥ /</p>
         
         <span class="note">p.214</span>
         
         
         <p>vacanakramaś ca hārdīm eva pratītiṃ mūlato 'nusaran tatpratītirasarūpatayā pratīter
            apy evaṃrūpatvam avagamayet / yathoktaṃ mayaiva</p>
         
         
         <p>Q: ... na hṛdayaṃgamagāminī gīḥ /</p>
         
         
         <p>iti / tat sarvathākṛtakaiveyaṃ pratītiḥ / yathoktam</p>
         
         
         <p>Q: na tair vinā bhavec chabdo nārtho nāpi citer gatiḥ /</p>
         
         
         <p>iti / śrīmālinītantre 'pi /
            Q: evaṃ sarvāṇusaṃghātam adhiṣṭhāya yathā sthitā /
            Q: tathā te kathitā śambhoḥ śaktir ekaiva śāṃkarī // <span class="note">Mālinīvijayottara 3.34</span></p>
         
         
         <p>iti / śrītantrasamuccaye 'pi</p>
         
         
         <p>Q: naraśaktiśivāveśi viśvam etat sadā sthitam /
            Q: vyavahāre krimīṇāṃ ca sarvajñānāṃ ca sarvaśaḥ //</p>
         
         
         <p>iti / tad eva naraśaktiśivātmakaṃ sphuṭapratipattisaṃpradāyopadeśena darśitam / naraḥ
            śaktiḥ śiva iti tu sarvaṃsahaḥ pratipattikramaḥ parameśvarecchāsvātantryasṛṣṭa ity
            alaṃ paraśaktipātapavitritabahuśrutasahṛdayasopadeśakatipayajanahṛdayahāriṇyā prasaktānuprasaktyā
            /</p>
         
         
         <p>tad vyākhyātaṃ \pratika{śṛṇu devi} iti / \pratika{uttarasyāpi} iti yad uktaṃ katham
            anuttaram iti tatra prativacanam / uttarasyāpi saṃnihitasya yad anuttaram / prāguktakrameṇa
            hy uttaram apy anuttaratādātmyenaiva bhavet nānyathā / ata eva uttaram apy anādṛtya</p>
         
         
         <p>Q: anādare ṣaṣṭhī /</p>
         
         
         <p>uttaraṃ rūpaṃ hy anādṛtatadbhāvam anuttararūpam eva / bhedo hy ayam uttararūpo nitarām
            evābhedabhuvam adhiśayya tathā bhavet / yathoktam</p>
         
         
         <p>Q: paravyavasthāpi pare yāvan nātmīkṛtaḥ paraḥ /
            Q: tāvan na śakyate kartuṃ yato buddhaḥ paraḥ paraḥ //</p>
         
         
         <p>iti /</p>
         
         <span class="note">p.215</span>
         
         
         <p>tathottarasyāpi granthabhāgasyānuttaraṃ tenāpi uttarītuṃ na śakyate / paśyantyā api
            parābhaṭṭārikāyāḥ prathamaprasaratvād uttarasyāpi ca madīyasyaitad evānuttaraṃ paramārthaḥ
            / uttarasya triśūlapreraṇādimayasya yad anuttaraṃ viśrāntisthānam / kiṃ tad ity āha
            yataḥ syād ayaṃ kauliko vidhiḥ / kaulikaḥ kulākulātmā prāg vyākhyātaḥ vidhīyamānatvād
            vidhir mahāsṛṣṭirūpo garbhīkṛtānantasṛṣṭyādikoṭiśato yasmāt prasṛta etad eva tad anuttaram
            / yad uktam</p>
         
         
         <p>Q: yataḥ sarvam</p>
         
         
         <p>iti / tathā hīdaṃ viśvaṃ ciccittaprāṇadehasukhaduḥkhendriyabhūtaghaṭādimayam ekasyāṃ
            parasyāṃ parameśvaryāṃ bhairavasaṃvidy avibhāgenaiva bodhātmakena rūpeṇāste / yady
            api bodhātmakaṃ rūpaṃ nāstameti jātucid api tadastamaye aprakāśamānatāpatteḥ, tathāpi
            parasparābhāvātmako 'vacchedaḥ tatra nāsti / viśvātmāna eva bhāvāḥ, tatra ca yady
            eṣām avasthitir na syāt tat prathamānusaṃdhānādikam evākṣapreraṇopayogy api na bhaved
            iti samucitānuditedantākam ahaṃparāmarśamātrābhinnam eva bhāvajātaṃ vigatabhedakalanaṃ
            tiṣṭhati / na tatra kaścid avacchedaḥ / tathā yad yatra spaṣṭaḥ sann ayaṃ vidhiḥ kaulikaḥ
            sthito viśrāntiṃ prāptaḥ / sarvam idaṃ hi ṣaṭtriṃśadātma tataḥ sāmānyaspandasaṃvidātmanaḥ
            śaktimataḥ paraśaktipradhānāc
            chivāt svaśaktyā sṛṣṭam api sat tatraiva bhairavaviśeṣaspandātmani śaktipradhāne svasvarūpe
            viśrāmyet / tad eva svasvabhāvaniṣṭhitatvaṃ bhāvānām / yad uktaṃ</p>
         
         
         <p>Q: yasmin sarvam</p>
         
         
         <p>iti / tad etad śivaśaktyātmaiva sāmānyaviśeṣarūpam ekātmakam api parameśvareṇaivopadeśopāyapraveśāya
            pṛthakkṛtya nirūpyamāṇaṃ vastutaḥ punar ekam eva svatantracinmayam aham ity aiśvaryaśaktisāram
            anuttaram / yatra kīdṛśe svasvarūpe 'vasthitaḥ</p>
         
         
         <p>Q: mama hṛdvyomni /</p>
         
         
         <p>mameti yad etad dhṛdayaṃ sarvabhāvānāṃ sthānaṃ pratiṣṭhādhāma / nīlādīnāṃ hy antataḥ
            krimiparyantaṃ cidaṃśāniviṣṭānāṃ na kiṃcit nīlādirūpam iti pramātur eva yat</p>
         
         
         <p>Q: mameti</p>
         
         
         <p>avicchinnacamatkārāṃśopārohitvaṃ</p>
         
         
         <p>Q: mama nīlaṃ bhātam</p>
         
         
         <p>iti tadeva nīlādirūpatvam iti /</p>
         
         <span class="note">p.216</span>
         
         
         <p>tasya mamety asya nīlādyanantasarvabhāvahṛdayasya yad vyoma yatra tat mamakārātmakaṃ
            viśvaṃ samyag dhṛtam / ata eva tyaktabhinnanijarūpatayā śūnyarūpaṃ vyoma yatra / tathā
            mamety asya bhinnābhinnarūpaparāparasaṃvidātmano yad dhṛdayaṃ paryantapratiṣṭhādhāma
            aham iti tasyāpi vyoma saṃhārarūpakalanena maha iti narātmakaṃ līnaṃ bindvātmaśaktau
            ma iti, kuṇḍalinīhakalārūpāyāṃ praviśya paripūrṇanirargalacamatkāre sarvāvicchinne
            a ity anupraviṣṭaṃ tathā bhavati / etad eva mama hṛdvyoma / evaṃ yata idaṃ praṣṛtaṃ
            yatra ca viśrāntaṃ tad eva nityam anāvṛtasvabhāvaṃ svayaṃ prathamānam anapahnavanīyam
            anuttaram / yathoktam</p>
         
         
         <p>Q: yatra sthitam idaṃ sarvaṃ kāryaṃ yasmāc ca nirgatam /
            Q: tasyānāvṛtarūpatvān na nirodho 'sti kutracit / <span class="note">Spandakārikā 1.5</span></p>
         
         
         <p>iti / āvarakatvena nirodhakābhimato 'pi hi tadāvaraṇādisvātantryeṇa prakāśamāno dṛkkriyātmaka
            eva parameśvaraḥ / yad ity ayaṃ nipātaḥ sarvavibhaktyarthavṛttir aparavākyīyasaṃbandhaucityād
            viśeṣe sthāsnur atra pañcamyarthe saptamyarthe ca vartate / ayaṃ hy āñjasyena artho
            yad ayaṃ kaulikaḥ sṛṣṭiprasaraḥ, yac ca mama hṛdvyomny avasthitas tad evānuttaram
            /</p>
         
         
         <p>evaṃ tasyaiva prasaraviśrāntyubhayasthānatvaṃ nirūpya prasarakramasvarūpaṃ kriyāśaktispandavisargaṃ
            nirūpayati</p>
         
         
         <p>Q: kathayāmi</p>
         
         
         <p>ityādi / tad eva hi rūpam ahaṃ parānuttarātma parāparādimayapaśyantyādiprasaraparipāṭyā
            'vicchinnaikatāparamārthaḥ kathayāmīti samucitavyapadeśaṃ parābhaṭṭārikodayabhāgi
            vaikharyantaṃ vākyaprabandhaṃ śāstrīyalaukikādibahubhedaṃ vyaktayāmīti / taduktam</p>
         
         
         <p>Q: ... sarvataś ca yaḥ</p>
         
         
         <p>iti / prathamaparyantabhuvi parābhaṭṭārikātmani tatprasarātmani ca parāparādevatāvapuṣy
            anuttaradhruvapadavijṛmbhaiva / tad āhur nijavivṛtau śrīsomānandapādāḥ kathayāmity
            uccārayāmy utkalikāta iti / tathāham eva sarvasyāntaś cidrūpeṇa kathayāmīti / tad
            evāsmābhir yuktyupadeśasaṃskārair nirmalayya hṛdayaṅgamīkṛtam /</p>
         
         <span class="note">p.217</span>
         
         
         <p>svarūpaṃ cāsya parameśvarasya sadya iti / ya eva ca parameśvaro bhairavātmākulānuttaradhruvadhāmatayoktas
            tad evedaṃ sarvaṃ sat kaulikavidhirūpam / na hi prakāśavimarśaśuddhabhairavasvarūpātireki
            kiṃcit bhāvānāṃ sattvam / sattāsaṃbandhārthakriyākāritvādīnām api sattāhetutāparābhimatānām
            api sattā'yoge tathātvānupapatteḥ sattvāntarārthākriyāntarayoge cānavasthāpatteḥ /prathamata
            eva tathā vimarśajīvitaprakāśamayatvam eva sattvaṃ, tac ca svātantryavimarśasārāhaṃbhāvabharitam
            iti bhairavarūpam eva / yad vā sati sadrūpe yasyati yatnaṃ karoti kriyāśaktiprāṇatvāt
            / tat sadya iti kvipi napuṃsakanirdeśaḥ / sad yad iti kecit guravaḥ paṭhanti / tad
            uktaṃ śrīsiddhasantāne</p>
         
         
         <p>Q: prakāśamānābhāsaiva yad bhūtis tat sad eva hi /</p>
         
         
         <p>iti / śrīspande 'pi</p>
         
         
         <p>Q: ... tad asti paramārthataḥ /</p>
         
         
         <p>iti / śrīsomānandapādair api</p>
         
         
         <p>Q: yat sat tat paramārtho hi paramārthas tataḥ śivaḥ /</p>
         
         
         <p>iti svarūpam uktam / tad uktaṃ \pratika{yaḥ sarvaṃ} iti / asyaiva kriyāśaktiprasaraṃ
            nirūpayati \pratika{kaulikasiddhidam} iti / kaulikaṃ yat vyākhyātam / tasya siddhiḥ
            tathātvadārḍhyam / tad yato bhavati / tatra hi paramārthapramātari sakalaṃ kulākulādi
            tathā bhavati / yatra pratīyamānaṃ sarvaṃ tathātvadārḍhyaṃ bhajate / tad uktam</p>
         
         
         <p>Q: kulāt parataraṃ trikam /</p>
         
         
         <p>iti / anyatrāpi</p>
         
         
         <p>Q: vedāc chaivaṃ tato vāmaṃ tato dakṣaṃ tataḥ kulam /
            Q: tato mataṃ tataś cāpi trikaṃ sarvottamaṃ param //</p>
         
         
         <p>iti / śrīniśācāre 'pi</p>
         
         
         <p>Q: vāmamārgābhiṣikto 'pi daiśikaḥ paratattvavit /
            Q: saṃskāryo bhairave so 'pi kule kaule trike 'pi saḥ // <span class="note">Niśisaṃcāra</span></p>
         
         
         <p>iti /</p>
         
         <span class="note">p.218</span>
         
         
         <p>śrīsarvācare ' pi</p>
         
         
         <p>Q: vāmamārgārgābhiṣikto 'pi daiśikaḥ paratattvavit /
            Q: kramād bhairavatantreṣu punaḥ saṃskāram arhati // <span class="note">Sarvācāra</span></p>
         
         
         <p>iti / kramaś caiṣa eva / yathoktam evaṃ yat sarvalokavedasiddhāntavāmadakṣiṇakulamatabhūmiṣu
            paramārthapramātṛ iti / yathoktam</p>
         
         
         <p>Q: yaś ca sarvamayo nityaṃ tasmai sarvātmane namaḥ /</p>
         
         
         <p>iti / tad evānuttaram / etat sarvaṃ garbhīkṛtyoktaṃ nijavivṛtau somānandapādaiḥ,</p>
         
         
         <p>Q: kiṃ bahunā sarvam evānuttaram anuttaratvād</p>
         
         
         <p>iti / ayaṃ tātparyārthaḥ</p>
         
         <span class="note"> ... %Prākṛtam</span>
         
         
         <p>iti / īdṛg vyākhyānaṃ tyaktvā yad anyair vyākhyātaṃ tatpradarśanaṃ dūṣaṇam / yady
            api padavākyasaṃskāravihīnaiḥ saha vrīḍāvahā goṣṭhī kṛtābhavati tathāpi sacetaso 'nuttaram
            avabodhayituṃ tad ekavāraṃ tāval likhyate / \pratika{anuttaram} ityādinā sārdhena
            ślokena śivaviṣayaḥ praśnaḥ / \pratika{hṛdayasthā} ityādinā ślokena śaktiviṣayaḥ /
            tathā \pratika{śṛṇudevi} ity atra prativacanagranthe \pratika{uttarasyāpy anuttaram}
            iti tatrārtha uttaraṃ ca śṛṇv anuttaraṃ ceti / atra yady eṣā trikārthābhiprāyeṇa vyākhyā
            tan naraviṣayatṛtīyapraśnaprasaṅgaḥ / atha tu yāmalābhiprāyeṇa tatrāpi na dve vastunī
            śivaśaktyātmake yāmalam ucyate yena pṛthak praśnaviṣayatopapattiḥ / athaśabdārthaś
            ca na saṃgacchate / sa hi sajātīyaniścayānantaryavṛttiḥ
            / uttarasvarūpāvadhāraṇam antareṇa cānuttaraviṣayasyaikapraśnasyānupapattiḥ / tathāhi
            keṣucid vṛddhapustakeṣv īdṛk ślokāntaraṃ dṛśyate</p>
         
         
         <p>Q: śrutaṃ deva mahājñānaṃ trikākhyaṃ parameśvara /
            Q: uttaraṃ ca tathā jñānaṃ tvatprasādāvadhāritam //</p>
         
         
         <p>iti / tasmāt śrīsomānandapādanirūpitavyākhyānusāreṇaiva yad guravaḥ samādikṣan tad
            eva sarvasya karoti śivam /</p>
         
         
         <p>ity asaṃskṛtadurvyākhyātāmasonmūlanavrataḥ /
            ṣaḍardhaśāsanāpūtahṛdaṃbujavikāsakaḥ //</p>
         
         
         <p>saṃstyānānantapāśaughavilāpakalasadruciḥ /
            dīpto 'bhinavaguptena vyākhyābhānuḥ prakāśitaḥ //</p>
         
         <span class="note">p.219</span>
         
         
         <p>evaṃ yato 'yaṃ kauliko vidhiḥ prabhavati yatra ca pratiṣṭhāpadavīṃ bhajate yanmayaṃ
            cedaṃ kaulikaṃ tad evānuttaraṃ ity uktam / tatra kas tāvat kauliko vidhiḥ kathaṃ cāsya
            prasaro 'nuttarāt kathaṃ cātraivāsya pratiṣṭhā kathaṃ cānuttaraikarūpatvam ? yac coktam
            uttarasyāpy anuttaram iti tat sarvaṃ yuktyāgamasvasaṃvedananiṣkarṣaṇatattvāvabodhāvāptavimarśanipuṇān
            śiṣyān prati vitatya nirṇinīṣur bhagavān prastauti granthāntaram / etāvaddṛḍhopadeśanirdalitabhedābhimānavikalpānalpasaṃskārāṇāṃ
            tu sarvam etāvataiva</p>
         
         
         <p><q>
               anuttaraṃ katham
               </q></p>
         
         
         <p>ityādisārdhaślokayugalanigamitena praśnena</p>
         
         
         <p><q>
               śṛṇu devi
               </q></p>
         
         
         <p>ityādinā sārdhaślokanirṇītena cottareṇānuttarapadaprāptivaśāviṣṭajīvanmuktabhāvānāṃ
            kṛtakṛtyatā / atas tāvanmātra eva dṛḍhapratipattipavitrīkṛtair viśramaṇīyam ity udbhujāḥ
            phūtkurmaḥ / tad anuttaraparabhairavapadavimaladarpaṇāntarniviṣṭakaulikapadapraviviktaye
            granthāntaram avatarati ity uktam / tad yathā</p>
         
         
         
         <span class="note">ParTri 5-9ab:</span>
         
         
         <p id="ParTri_5">
            athādyās tithayaḥ sarve svarā bindvavasānakāḥ <br />
            tadantaḥ kālayogena somasūryau prakīrtitau //
             <span class="ref">ParTri_5</span></p>
         
         
         <p id="ParTri_6">
            pṛthivyādīni tattvāni puruṣāntāni pañcasu <br />
            kramāt kādiṣu vargeṣu makārānteṣu suvrate //
             <span class="ref">ParTri_6</span></p>
         
         
         <p id="ParTri_7">
            vāyvagnisalilendrāṇāṃ dhāraṇānāṃ catuṣṭayam <br />
            tadūrdhve śādivikhyātaṃ purastād brahmapañcakam //
             <span class="ref">ParTri_7</span></p>
         
         <span class="note">var. 7cd: -ūrdvhaṃ</span>
         
         <p id="ParTri_8">
            amūlā tatkramā jñeyā kṣāntā sṛṣṭir udāhṛtā <br />
            sarveṣāṃ caiva mantrāṇāṃ vidyānāṃ ca yaśasvini //
             <span class="ref">ParTri_8</span></p>
         
         
         <p id="ParTri_8">
            iyaṃ yoniḥ samākhyātā sarvatantreṣu sarvadā 
             <span class="ref">ParTri_8</span></p>
         
         
         
         <p>tatrākulam anuttaram eva kaulikaṃ sṛṣṭirūpam iti nirṇīyate / atha tat sṛṣṭir iti saṃbandhas
            tad evānuttaraṃ padaṃ sṛṣṭir ity arthaḥ / yady api ca sṛṣṭāv api prāktananayena kālāpekṣi
            paurvāparyaṃ na syāt tathāpy upadeśyopadeśabhāvalakṣaṇo bhedo yāvat svātmani svātantryāt
            parameśvareṇa bhāsyate tāvat paurvāparyam apīti tadapekṣayā athaśabdenānantaryam /</p>
         
         <span class="note">p 220</span>
         
         
         <p>anantaram akulam eva sṛṣṭirūpam iti
            yāvat / na tu praśnapratijñābhyām ānantaryam athaśabdenoktam ekapraghaṭṭakagatasajātīyaprameyāpekṣakramatātparyapratītipravaṇatvād
            asya / anyathā tūṣṇīṃbhāvāder anantaram idam ity api sarvatra tatprayogāvakāśaḥ /
            astu, ka ivātra bhavataḥ kleśa ? iti cen na kaś cid ṛte
            pratītyabhāvāt / yat tu śrīsomānandapādāḥ</p>
         
         
         <p>Q: akāraḥ śiva ity uktas thakāraḥ śaktir ucyate /</p>
         
         
         <p>ity āgamapradarśanenātha ity etāvad evānuttaram iti vyācacakṣire thakārasamavyāptikatābhiprāyeṇa
            sarvatra prathamollāse prasaradanantānantavastusṛṣṭiśaktyabhedarūpatvāt sarvabhūtajīvanarūpaparanādāvalambanarūpatvāc
            cāthaśabdārthasya / tan nāsmābhir vitatya vivecitaṃ, tādṛśasyāgamasya yato na sākṣād
            vayam abhijñāḥ / tais tu tathāvidhāgamasākṣātkāribhir anekayuktiśatasahiṣṇutā sūtragranthasya
            sūtritaiva / dhūlibhedapradarśanam api tenaivābhiprāyeṇa tair itaś cāmutaś ca vitatam
            / vayaṃ tu tacchāsanapavitritās tadgranthagranthinirdalanābhilaṣitasvātmapavitrabhāvās
            tair nirṇīteṣv artheṣūdāsīnā eva / dhūlibhedādinā ca kalpitasāmayikalipyapekṣaṇam
            api bhaved api kasya cit upāyāya, na tu tat sakaladeśakālagataśiṣyaviṣayam iti nāsmabhir
            vitatya vipañcitam
            / etadanubhavayuktyanupraviṣṭānāṃ ca tad akāryakaraṃ svakalpanābhiś ca sukaram avyavasthitaṃ
            ca, anyeṣāṃ caitadupadeśānabhijñānāṃ tadupadeśanam apy akiṃcitkaram ity alam anena
            prakṛtavighnavidhāyinā / prastutam anusarāmaḥ /</p>
         
         
         <p>``a'' ādyo yeṣāṃ svarāṇāṃ yadi vā thakāreṇa sukhoccāraṇārthena saha athādyo yeṣām
            iti ādyaśabdaś cātra na vyavasthāmātre nāpi sāmīpyādau, api tv ādau bhava ādyaḥ /</p>
         
         
         <p>tathā hy amīyāṃ varṇānāṃ parāvāgbhūmir iyam iha nirṇīyate yatraivaiṣām asāmayikaṃ
            nityam akṛtrimaṃ saṃvinmayam eva rūpam /</p>
         
         <span class="note">p 221</span>
         
         
         <p>saṃvinmaye ca vapuṣi sarvasarvātmakatā satatoditaiva / sā ca parameśvarī parābhaṭṭārikā
            tathāvidhaniratiśayābhedabhāginy api paśyantyādikāḥ parāparābhaṭṭārikādisphārarūpā
            antaḥkṛtya tattadanantavaicitryagarbhamayī / na hi tatra yan nāsti tat kvāpy astīti
            nyāyyam / parāmṛśata ca prathamāṃ pratibhābhidhānāṃ saṃkocakalaṅkakāluṣyaleśaśūnyāṃ
            bhagavatīṃ saṃvidam / tathāhi yat kiṃcic caram acaraṃ ca tat pāramārthikenānapāyinā
            rūpeṇa vīryamātrasārātmanā tadudbhaviṣyadīṣadasphuṭatame yadasphuṭatare yadasphuṭādivastuśatasṛṣṭikālo
            lakṣyamāṇatattadanantavaicitryaprathonnīyamānatathābhāvena saṃvidi bhagavadbhairavabhaṭṭārikātmani
            tiṣṭhaty eva / tathāvadhānātiśayarūḍhaiḥ sahasaiva sarvajñatābhūmir asaṃkucitaparamārthā
            akṛtrimatadrūpā adhiśayyate eva parānugrahapavitritair abhyāsakramaśāṇanigharṣaniṣpeṣitatadapratyayarūpakampādyanantāparaparyāya
            vicikitsāmalaiḥ, savicikitsair api pratibhātakiyanmātravastudattasaṃkocā na tv akṛtrimā
            / yad āhuḥ śrikallaṭapādāḥ</p>
         
         
         <p>Q: tuṭipāte sarvajñatvasarvakartṛtvalābha</p>
         
         
         <p>iti / evam eṣa svaprakāśaikarūpo 'py artho yuktyā pradarśyate / yad yat svasāmarthyodbhūtottarakālikārthakriyāyogyatādivaśaniḥśeṣyamāṇasatyatāvaśāvāptāvicalasavādavirodhāvabhāsisaṃmatakramikavikalpyamānanīlādiniṣṭhavikalpapūrvabhāvi
            nirvikalpasaṃvidrūpaṃ tattadvikalpanīyaviruddhābhimatanīlapītādyābhāsāvibhāgi bhavati,
            yathā citrajñānaśikharasthasaṃvinmecakabodhādi / yat tu tadviruddharūpanīlapītādyābhāsāvibhaktaṃ
            na bhavati tattadanantasvasāmarthyodbhūtanīlapītādyābhāsavikalpapūrvabhāgy api na
            bhavati, yathā nīlaikasākṣātkāri jñānam / bhavati cedam astamitodeṣyadubhayavikalpajñānāntarālavarty
            unmeṣapratibhādiśabdāgamagītaṃ nirvikalpakaṃ sasaṃvādaviruddhābhimatanīlādivikalpapūrvabhāvi
            / tasmāt tad anantāvabhāsāvibhāgamayam
            eveti / ubhayoś ca jñānayor antarālam anapahvanīyāṃ jñānayor bhedād eva / tac ca saṃvidātmakam
            eva, anyathā tenaiva saṃvitsaṃskārocchede smaraṇādyanusaṃdhānādyayoga iti pratibhākhyasya
            dharmiṇaḥ sarvavādinaḥ praty avivāda eveti nāsiddhiḥ / saṃketavyutpattikālānavalambanāc
            cāsyāvikalpatvam eva /</p>
         
         <span class="note">p 222</span>
         
         
         <p>sahajāsāmayikatathāparāmarśayogo hi jaḍavilakṣaṇasaṃvidrūpanāntarīyakaḥ / na vikalpatulyatvaṃ
            bhedānullāsāt / bhedasāratālambatayā tv arthabhāvaṃ kuryāt / vikalpānāṃ cāvikalpaṃ
            vinā nodayaḥ, asvātantryāt / asvātantryaṃ ca saṃketādismaraṇopāyatvāt, saṃketādismaraṇaṃ
            ca tathānubhavaṃ vinā kutaḥ / saṃvidaś ca praṅnyāyena kālādiparicchedābhāva iti ekaiva
            sā pārameśvarī pratibhā asmaduktimāhātmyakalpitā evaṃvidhaparicchinnasvabhāvāpi sarvātmaiva
            / madhye 'pi vartamānabhūtabhaviṣyadrūpavikalpāntaraprasavabhūr eva / tathā ca vivekakuśalair
            ālayavijñānam evam evopagatam / sasaṃvādatvaṃ ca tadanantarabhāvināṃ vikalpānāṃ darśitam
            eveti nāsiddho hetuḥ sādhyadharmiṇi, na caikāvabhāsivikalpasaṃvibhāgakāriṇi avikalpake
            vipakṣe sadā
            vā kadācid api vā vartate, na ca tato 'sya vyāvṛttiḥ saṃdigdheti na viruddho nānaikāntiko
            na saṃdigdhavipakṣavyāvṛttiḥ, dṛṣṭāntadharmiṇy api citrajñānādau hetor evam evāsiddhatādidoṣā
            parihṛtā bhavanty eva / hetudoṣeṣu tu parihṛteṣu dṛṣṭāntādidoṣā niravakāśā eva ityādi
            bahu nirṇītakalpam aparair eveti kiṃ tadanubhāṣaṇakleśena / siddhaṃ tāvad dhy etat</p>
         
         
         <p>yat prātibhaṃ nikhilavaiṣayikāvabodha-pūrvāparāntaracaraṃ nikhilātmakaṃ tat /
            tasyāṃ pralīnavapuṣaḥ paraśaktibhāsi glānir ghaṭeta kim abhāvavaśopakḷptā //</p>
         
         
         <p>śarīraprāṇādau paradhanasukhāsvādapaṭalam anālokya svasmin spṛśati hṛdaye glānim asamām
            /
            praviṣṭā ced antar nikhilajagatīsūtisarasā parā devī hanta pravilasatu pūrṇaṃ havir
            iva //</p>
         
         
         <p>tad uktaṃ spande</p>
         
         
         <p>Q: glānir vilumpikā dehe tasyāś cājñānataḥ sṛtiḥ /
            Q: tad unmeṣaviluptaṃ cet kutaḥ sā syād ahetukā // SpaKā_3.8 //</p>
         
         
         <p>var: a:: viluṇṭhikā&gt;</p>
         
         
         <p>iti /</p>
         
         <span class="note">p 223</span>
         
         
         <p>Q: ekacintāprasaktasya yataḥ syād aparodayaḥ /
            Q: unmeṣaḥ sa tu vijñeyaḥ svayaṃ tam upalakṣayet // SpaKā_3.9 //</p>
         
         
         <p>iti ca /</p>
         
         
         <p>Q: māyīyakārmamalamūlam uśanti tāvad ajñānanāmamalam āṇavam eva bhadrāḥ /
            Q: bījaṃ tad eva bhavajīrṇataroḥ parasmin saṃvinniśātadahane dahate kṣaṇena //</p>
         
         
         <p>yathāhuḥ</p>
         
         
         <p>Q: malam ajñānam icchanti saṃsārāṅkurakāraṇaṃ / <span class="note">MVUT 1.23cd</span></p>
         
         
         <p>iti / tad evoktam</p>
         
         
         <p>Q: tadunmeṣaviluptaṃ cet ... /</p>
         
         
         <p>iti / evam eva ca vyākhyātam adaḥ / anyathā glāner vilopakatvam asyāś cājñānāt saraṇam
            ajñānasya conmeṣeṇa vilopa iti kiṃ kena saṃśliṣṭam iti nṛpanirūpaṇaprāyam eva bhavet
            /</p>
         
         <span class="note">..............................................................</span>
         
         
         <p>tad evaṃ bhagavatī parāvāgbhūmir garbhīkṛtasvasvātantryasattodbhaviṣyatpaśyantyādiviniviṣṭaparāparābhaṭṭārikādiprasarā
            tadgarbhīkāravaśāvivādaghaṭitasakalabhūtabhuvanabhāvādiprapañcaprabodhaikyacamatkārasārā
            parameśvarabhairavabhaṭṭārakāvirbhāvaprathitatathāvidhādbhūtabhūtaparamārthasvarūpā
            svātmavimaladarpaṇanirbhāsitānantasṛṣtisthitisaṃhāraikyamayamahāsṛṣṭiśaktir ādikṣāntarūpā
            athādyā ityādinā granthena niḥśeṣaṃ bhagavatā nirṇīyata iti sthitam /</p>
         
         
         <p>tad evaṃ sthite granthārtho nirṇīyate / akārādivisargāntaṃ śivatattvam / kādiṅāntaṃ
            dharādinabho 'ntaṃ bhūtapañcakam / cādiñāntaṃ gandhādiśabdāntaṃ tanmātrapañcakam /
            ṭādiṇāntaṃ pādādivāgantaṃ karmākṣapañcakam / tādināntaṃ ghrāṇadiśrotrāntaṃ buddhikaraṇapañcakam
            / pādimāntaṃ mano'haṃkārabuddhiprakṛtipuruṣākhyaṃ pañcakam /</p>
         
         <span class="note">p 224</span>
         
         
         <p>vāyvādiśabdavācyā yādayo vakārāntā rāgavidyākalāmāyākhyāni tattvāni / dhārayanti pṛthagbhūtatayābhimānayantīti
            dhāraṇāni / dvāv atra ṇicau prayojyaprayojakabhāvadvairūpyāt / tathāhi dhriyante svātmany
            eva sarve bhāvāḥ prakāśātmani paramaparipūrṇe pade bhairavātmani sarvātmani / yathoktaṃ
            śivadṛṣṭau</p>
         
         
         <p>Q: ātmaiva sarvabhāveṣu sphurannirvṛtacidvapuḥ /
            Q: aniruddhecchāprasaraḥ prasaraddṛkkriyaḥ śivaḥ // <span class="note">Śivadṛṣṭi_1.2</span> //</p>
         
         
         <p>iti / yathoktaṃ spande</p>
         
         
         <p>Q: yatra sthitam idaṃ sarvaṃ <span class="note">SpaKā 1.2a</span></p>
         
         
         <p>iti / evaṃ svātmany eva prabhāsvare prakāśanena dhriyamāṇān bhāvān dhārayati svayam
            aprakāśībhāvena jaḍatāsvabhāvedaṃbhāvāspadatāprāpaṇena prakāśayati parameśvara eva
            / punar apy ahaṃbhāvenaivācchādayati / tad iyaṃ bhagavatsadāśiveśadaśā śuddhavidyāmayī
            ekena ṇicā dhvanitā / tatrāpi ca yad idantāyā ahantayācchādanaṃ tadācchādanīyedantopapattāv
            upapadyate, na ca śuddhaparameśvaracinmayarūpāpekṣaṃ bhinnaprathātmakam idantākhyaṃ
            rūpam upapadyata ity ācchādanīyānupapattau tadvaśena tadācchādakatāpy ahaṃbhāvasya
            nopapanneti tathāvidheśvarabodhānupapattiḥ / tadanupapattau ca na kiṃcid bhāseta kāraṇābhavād
            ity uktam asakṛt / bhāsate cedaṃ tadbhāsāvyatirekarahitam api parameśvaraśaktita eva
            bahiḥ prathate kāraṇāntarāsaṃbhavāt
            svasaṃvidi ca saṃvida eva sarvamayatvaprathanāt / tad evaṃ svātmarūpaṃ jagad bhedena
            bhāsamānaṃ prakāśātmany eva ahamātmani bhāsate sāmānādhikaraṇyenetīyatā etāvad avaśyam
            evākṣiptaṃ yathā īśvara eva kasyāpi veditur bhinnān vedyān ahantayā paśyati yaś cāsau
            ko 'pi vedayitā so 'pi bhāsanāt svātmamaya eveti svātmani tathāvidhāḥ śaktīr adhiśete
            yābhir asau tadaiva bhinnavedyavedakībhāvam upāśnuvīta / rāgādibhir eva ca tathāvidhatvam
            asyeti rāgādaya eva dhriyamānān bhāvān uktanyāyena dhārayantam īśvaraṃ prati prayojakatāṃ
            gacchanti / atas tasyaiva puṃstvavyapadeśakāraṇaikabhūtā dvitīye ṇici utpanne dhāraṇaśabdavācyāḥ
            /</p>
         
         <span class="note">p 225</span>
         
         
         <p>ṇijutpattāv api sarvatraiva prakṛtyarthānvayānapāyaḥ / dhriyamāṇatayā prakāśamānasyaiva
            hi dhāryamāṇatā prakāśanāsaṃjñā upapadyate yataḥ / yathoktaṃ mayaiva śivadṛṣṭyālocane</p>
         
         
         <p>Q: preryo 'pi sa bhaved yasya śaktatā nāma vidyate /</p>
         
         
         <p>iti / bhartṛharir api
            Q: apravṛttasya hi praiṣe pracchāder loḍ vidhīyate /
            Q: pravṛttasya yadā praiṣas tadā sa viṣayo ṇicaḥ //</p>
         
         
         <p>iti / tad evaṃ dhāraṇaśabdenāparaśāstreṣu kañcukanāmadheyaprasiddhāny eva tattvānīha
            nirūpitāni / yad uktaṃ śrītantrasāre
            Q: dhārayanti paśoḥ pāśān bhāvān svātmamayāṃs tathā /
            Q: vidyāmāyāniyatyādyāḥ śodhyās tena prayatnataḥ //</p>
         
         
         <p>iti / yat tu śrīsomānandapādair dhāraṇaśabdenāṅgāni nirūpitāni pakṣāntarāśrayaṇena
            tatra parapakṣasarvadṛśyatvaprathanam ātmany abhiprāyaḥ / teṣāṃ hīdṛśī śailī</p>
         
         
         <p>Q: svapakṣān parapakṣāṃś ca niḥśeṣeṇa na veda yaḥ /
            Q: svayaṃ sa saṃśayāmbhodhau nimajjaṃs tārayet katham //</p>
         
         
         <p>iti / śādikṣāntaṃ mahāmāyāvidyeśvarasadāśivaśaktyākhyaṃ tattvapañcakam / tathā hi
            māyātattvasyopari vidyātattvādhaś ca avaśyaṃ tattvāntareṇa bhāvitavyaṃ yatra vijñānākalānāṃ
            sthitiḥ / yathoktam</p>
         
         
         <p>Q: māyordhve śuddhavidyādhaḥ santi vijñānakevalāḥ //</p>
         
         
         <p>iti / tathā hi mahāmāyābhāve māyāpade pralayakevalānām avasthitiḥ vidyāpade ca vidyeśvarādīnām
            iti kim iva tad vijñānakevalāspadaṃ syāt / ata eva vidyāpadapracyutānām apy eṣāṃ bhedamayabhāvarāśigatabhinnavedyaprathānudayān
            māyīyābhidhānamalānullāse</p>
         
         
         <p>Q: tatra vijñānakevalo malaikayuktaḥ</p>
         
         
         <p>ity ajñānātmakāṇavamalāvalambitvaṃ śrīpūrvaśāstre kathitam / ta eva śuddhavidyāpadānugrahād
            bodhitā mantratadīśādibhāvabhāgino bhavantīti tatraivoktaṃ</p>
         
         <span class="note">p.226</span>
         
         
         <p>Q: vijñānakevalān aṣṭau bodhayām āsa pudgalān / <span class="note">MVUT 1.19ab</span></p>
         
         
         <p>ityādinā</p>
         
         
         <p>Q: mantramaheśvareśatve saṃniyojya... <span class="note">MVUT 1.21</span></p>
         
         
         <p>ityādinā ca / keṣu cit tu śāstreṣu sā mahāmāyā bhedamalābhāvopacārād vidyātattvaśeṣatayaiva
            nirṇīyate / kvacit punar ajñānamalasadbhāvoparodhān māyātattyapucchatayā yathā keṣu
            cit śāstreṣu</p>
         
         
         <p>Q: rāgatattvaṃ puṃsy eva lagnam</p>
         
         
         <p>iti na pṛthak parāmṛṣṭam, yathā vehaiva śrītrikāgameṣu niyatikālau na pṛthaṅ nirūpitau
            / atra mate vidyādyanāśritaśivāntaṃ brahmapañcakaṃ nirṇeṣyate caitat / eṣāṃ ca tattvānaṃ
            bṛhattvaṃ bṛṃhakatvaṃ ca prāyo bhedasamuttīrṇatvāt saṃsārasūtikartṛtvāc ca / evam
            etāni catustriṃśattattvāni prakriyātmanā sthitāny akāram eva ādirūpatayā bhajante
            / tatredaṃ vicāryate / prathamataḥ śivatattvam avarge, tato bhūtānītyādi yāvad ante
            śaktitattvam iti ko 'yaṃ sṛṣṭisaṃhārajñaptisthityavatārakramāṇāṃ madhyāt kramaḥ /
            sarvatra ca śrīmālinīvijayottarasiddhātantrasvacchandādiśāstreṣu kṣakārāt prabhṛty
            avargāntaṃ pārthivādīnāṃ śivāntānāṃ tattvānāṃ niveśa uktaḥ</p>
         
         
         <p>Q: ādyaṃ dhārikayā vyāptaṃ tatraikaṃ tattvam iṣyate /
            Q: ekam ekaṃ pṛthak kṣārṇaṃ padārṇam anuṣu smaret // <span class="note">MVUT_2.50</span></p>
         
         
         <p>ityādinā / tatraiva ca punar bhinnayonimālinībhaṭṭārikānusāreṇa phakārādīnām abhinnayonimātṛkāniveśāvāptatattvāntarasthitīnām
            api
            Q: phe dharātattvam uddiṣṭaṃ dādijhānte 'nupurvaśaḥ /
            Q: trayoviṃśaty abādīni / <span class="note">MVUT_4.15</span></p>
         
         
         <p>ityādinā pārthivāditattvayojanā nirūpitā / punar api ca tatraiva śrīvidyātrayānusāreṇa</p>
         
         
         <p>Q: niṣkale padam ekārṇaṃ tryarṇaikārṇadvayaṃ dvaye /</p>
         
         <span class="note">p.227</span>
         
         
         <p>iti parāparābhaṭṭārikānusāreṇa oṃkāraṃ śivatattvam aghore ity atra śaktitattvam ityādikrameṇa
            pārthivāditattvanirūpaṇā yojitā / śrīmadaparābhaṭṭārikābhiprāyeṇa ca</p>
         
         
         <p>Q: sārdhenāṇḍadvayaṃ vyāptam ekaikena pṛthag dvayam /
            Q: aparāyāḥ samākhyātā vyāptir eṣā vilomataḥ //</p>
         
         
         <p>ityādinā phaṭkāre pārthivaprākṛtāṇḍadvayaṃ, huṃkāre māyīyaṃ, hrīṃkāre śāktam aṇḍaṃ
            ceti tattvaniveśaḥ / śrīparābhaṭṭārikāvyāptinirūpaṇe ca</p>
         
         
         <p>Q: sārṇena tritayaṃ vyāptaṃ triśūlena caturthakam /
            Q: sarvātītaṃ visargeṇa parā vyāptir udāhṛtā //</p>
         
         
         <p>ity anyathaiva prakriyāyojanaṃ nirūpitam / punar api mātṛkāsadbhāvaratiśekharakuleśvarādimantrabhaṭṭārākādyabhiprāyeṇānyathānyathā
            ca / aparatantreṣv apy evam eva viparyastaprāyaṃ bahu bahuśo nirūpitam / tat punar
            iha sarvam evānyatheti paridṛśyata iti mahān ayam āgamavidaḥ svakaṭakakṣobha iva sarvavināśakaḥ
            samudbhūtaḥ / na ca sāṃketikam idaṃ yena puruṣecchāvaśopakalpitena rūpeṇa cānyathānyathā
            nirūpyamāṇam iha saṃgataṃ bhavet, yathā dākṣiṇātyāḥ cauraśabdena odanaṃ vyapadiśanti,
            saindhavās tu tenaiva dasyum, odanaṃ tu krūraśrutyā, tayā tu kāśmīrikā vituṣitayavagodhūmataṇḍulān
            iti / sāṃketikatve hy anavasthitatvād apāramārthikatvāc ca śodhyaśodhakabhāvādyanupayogād
            anirūpaṇīyatvam eva syāt / saṃketasyāpi paramārthasattaiva
            / na hi saṃketo nāma anyaḥ kaś cid ṛte parameśvarecchātaḥ / prasiddho hi naḥ saṃketo
            bhagavadicchāprakalpitas tannāmākṣaralipyādigatāpyāyanādikarmavidhijanitatacchāntikādiphalasaṃpatter
            iti cet / tarhy ekenaiva saṃketena sarvavastusaṃpattau kiṃ saṃketāntarāśrayeṇa / tadāśrayaṇe
            vā svaśāstritaśāstrāntarīyalaukikapārṣadadaiśikaghanakṛtapratipuruṣaniyatādyanantasaṃketaniveśapūrvakaṃ
            tad api nirūpyam eva / na tāvadbhir upayogaḥ, etāvataiva kāryasiddhir ity api nirakṣarakukṣikuharair
            ucyamānaṃ śrūyamāṇaṃ ca śobhata eva /</p>
         
         <span class="note">p.228</span>
         
         
         <p>avikalā bhagavadicchā na vicārapadavīm adhiśete iti ced alaṃ granthadhāraṇavācanavyākhyānavicāraṇādimithyāyāsena,
            parityājya evāyaṃ gurubhāraḥ, tūṣṇīṃbhāvaśaraṇair eva stheyam, bhagavadicchaivottāraṇīyam
            uttārayet / tad icchaiva anugrahātmā evaṃvicāraṇāyāṃ paryavasāyayati / na khalu pādaprasārikayaiva
            sukhaṃ sayānair bhuñjānaiś ca svayam avimṛśadbhiḥ svāpekṣatīvratarādiparameśvarānugrahotpannādhikādhikasūkṣmatamavimarśakuśaladhiṣaṇāpariśīlanaparāṅmukhair
            vā sthātavyam iti / tat sarvadā vimṛśyam idaṃ vartata iti etāvan na jahīmaḥ / tad
            atrāvadhārya sthīyatāṃ yāvat pariharāmaḥ sarvam idaṃ kiṃ cin na vastutaś codyajātaṃ
            parameśvaryāṃ parāvāgbhuvy anuttaradurghaṭakāritātmakanirapekṣasvātantryasārāyāṃ
            pāratantryāṃśaleśamātraparamāṇunāpy anuparaktāyām iti / prāyaḥ prāg eva pratisamāhitam
            adaḥ / tathāpi vistarataḥ parihriyate / yat tāvad uktaṃ śivatattvaṃ tataḥ pṛthivītyādīti
            ko 'yaṃ krama iti / tan na kaś cit krama iti brūmaḥ / akramaṃ yad etat paraṃ pārameśvaraṃ
            vicitraṃ garbhīkṛtānantavaicitryaṃ svātantryaṃ trikārtharūpaṃ tad evaitat / tathā
            hi yeyam aparā parāparā parābhaṭṭārikā pārameśvarī bhairavīyā sattā sā sadāśivatattvānāśritaśaktitattvasyāpy
            uparivṛttis tadantasyāpy āsanapakṣīkṛtatvāt / tathā hi</p>
         
         
         <p>Q: īśvaraṃ ca mahāpretaṃ prahasantam acetanam /</p>
         
         
         <p>ity anena sadāśivāntam āsanaṃ nādāntapakṣaniviṣṭaṃ śrīpūrvaśāstropasaṃhṛtam</p>
         
         
         <p>Q: ity etat sarvam āsanam</p>
         
         
         <p>ity uktvā</p>
         
         
         <p>Q: tasya nābhyutthitaṃ śaktiśūlaśṛṅgatrayaṃ smaret</p>
         
         
         <p>iti śaktivyāpinīsamanātmakaśṛṅgatrayam uktaṃ, tatrāpy aunmanasordhvakuṇḍalikāpadaparamadhāma
            sitakamalatrayarūpatayā nirūpitam ity etat paramāsanaṃ parāparyantatvād iti / tadupari
            ca devīnāṃ sthitir iti /</p>
         
         <span class="note">p.229</span>
         
         
         <p>tat paraṃ paśyantyākhyaṃ jñānaśakter eva paryantadhāma nādākhyarūpam atikramaṇīyatvenaiva
            sthitam / yathoktaṃ śivadṛṣṭau</p>
         
         
         <p>Q: athāsmākaṃ jñānaśaktir yā sadāśivarūpatā /
            Q: vaiyākaraṇasādhūnāṃ sā paśyantī parā sthitiḥ //</p>
         
         
         <p>iti / pratyagātmani hi buddhiḥ paśyantī rudradevatā paraṃ sadāśivajñānaśaktāv eva
            anāśritaśivaśaktyātmani viśrāmyati / mano'haṃkārayor brahmaviṣṇudevatayor vaikharīmadhyamāpade
            patyor īśasadāśivakriyāśaktipadam eva parā pratiṣṭhābhūr iti tāvad āgamasiddhaṃ svasaṃvedanabṛṃhitaṃ
            ca / tat paśyantyupari parābhūmir bhagavatī yatra sarvam abhedenaiva bhāti ca vimṛśyate
            ca / yady api hi vidyāpade māyāpade 'py abhedena bhāsanā sthitāpi tatra vimarśo 'nyathā
            / vidyāpade hīdam iti pramātṛprameyajātam ekato 'hamātmani saṃkrāmet tadācchāditaṃ
            vimṛśyate</p>
         
         
         <p>Q: aham idam</p>
         
         
         <p>iti / tad etat samāne cidātmany adhikaraṇe ubhayaṃ pratibimbitam abhedenaivāvabhāsamānaṃ
            sāmānādhikaraṇyam uktam / ata eva</p>
         
         
         <p>Q: īśvarāvasthāyāṃ parāparātmikāṃ daśāṃ bhāvā bhajante, yathaiva māyādhvany aparāṃ,
            na tu
            saiva parāparaśaktir aparā vā</p>
         
         
         <p>iti yad īśvaratattvaṃ praty abhihitaṃ śrīmadutpaladevapādais tat pradarśitāgamaviparyāsaśaṅkāyuktam
            iti na mantavyam / mantramaheśādiṣu tu rūpaṃ bodhaikaparamārtham api aparabodhaikaparamārthād
            anyad</p>
         
         
         <p>Q: aham aham idaṃ punar idam eva</p>
         
         
         <p>iti saṃvit / vijñānākalānāṃ tu bodhaikaparamārthe 'pi rūpe</p>
         
         
         <p>Q: nāhaṃ nedam</p>
         
         
         <p>iti saṃvidaprabodhād aham ity eva tatra prabuddham / pralayakevalinām idam aham ity
            aprabuddham eva / atra māyāpade ca tannirvikalpakatābhāsena yady apy asti tathāvidha
            eva prāṇabhūto vimarśas tathāpi tadrūpavyavahārakasya tatprasādāsāditasattākasyāpi
            tadavyatiriktasyāpi paścāttanasya vimarśasya</p>
         
         <span class="note">p.230</span>
         
         
         <p>Q: idaṃ śarīrādy aham, ahaṃ yo'sau jñātā, idaṃ ghaṭādikam, idaṃ yat tat jñeyam</p>
         
         
         <p>iti bhedenaiva vimarśarūpatayā vyavahāro vikalpātmaiva / tatra tu tathāvidhatve kāraṇāntarāsaṃvedanāt
            kalpyamāne 'pi ca kāraṇe punar api tathāvidhabodhāvinirbhāgamātraparyavasānat tasyaivāvikalpasaṃvidātmanas
            tathāsāmarthyaṃ tathāsāmarthyayogād eva ca tadanantavaicitryātmakatvam ity aiśvaryam
            anapāyi siddhyet / asyāṃ ca sattāyām aiśvaryam anapetaṃ yato vaikharyātmani evaṃ māyīye
            vedye 'pi vā madhyamāmaye dhāmni bhāsanātireky api saṃbhāvya evaṃ vimarśaḥ / atra
            tu parasaṃvidi yathaiva bhāsā tathaiva vyavahāramayo 'pi vimarśaḥ / tena jala iva
            jalaṃ jvālāyām iva jvālā sarvathābhedamayā eva bhāvā bhāsante, na tu pratibimbakalpenāpi
            / kevalaṃ yāvad eṣāpi parameśvarī upadeśāya nirūpyate tāvad adharasattākḷptā tathā
            bhavati / evaṃ ca bhāsātmakaṃ bhairavarūpaṃ
            svataḥsiddham anādi prathamaṃ sarvataḥ caramaṃ ca sarvataś ca vartamānam iti kim aparaṃ
            tatrocyatām / tattvabhāvavikāsam ātmamayam ātmaikyenaiva svaprakāśaṃ prakāśayati tathaiva
            ca vimṛśaty anapetatathācamatkāratve 'pi / yac ca tat tathā vimarśanaṃ tad bhāvimāyīyānantasṛṣṭisaṃhāralakṣakoṭyarbudaparārdhasākṣātkāriṇi
            bhāsane bhavet tathārūpam eva bhavati / tathābhavac ca tad yadi sṛṣṭau prāthamikaṃ
            mādhyamikaṃ vā padaṃ bhāsanād vimṛśet tatpūrvasya taduttaravyabhicāraṇāśaṅkāsaṃbhāvanānapagamād
            aparipūrṇam aprathitetarabhāvarāśi khaṇḍitābhedaṃ katham anirvyūḍhaparabhairavamahādhāmasamāśritādhastanapaśyantyādiniṣṭhabhedāsūtraṇakalaṅkaṃ
            tathāvidhavastvapoṣaṇavasanāmamātrībhūtaparābhaṭṭārikārūpaṃ
            tat kim api rūpaṃ bhavet / etādṛśadhārārohaṇābhāve ca na kiṃ cit idaṃ vijṛmbhamāṇaṃ
            bhāseta iti na vrajatv apūrṇatā mā prathiṣṭha bhāvarāśir abhedakathā khaṇḍyatāṃ mā
            nirvākṣīd bhairavāśrayatā bhedakalaṅkam udvahatu nāmadheyamātreṇa paratvam iti vaktuṃ
            yuktam /</p>
         
         <span class="note">p.231</span>
         
         
         <p>tad etad eva bhavati saṃgacchate ca yadi prathamataraṃ sarvacarame evamābhāsā patantī
            tatraiva vimarsenāpi padaṃ bandhayet / sa hi caramo bhāgas tathā tāvat svātmarūpaṃ
            bibhrat tatsvātmarūpanāntarīyakatāsvīkṛtatadanantanijapūrvapūrvatarādibhāgāntaro bhāsamāno
            vimṛśyamānaś ca pūrṇa eva / tatpurvo 'pi bhāgas taduttarabhāgapṛṣṭhapātivṛttapūrvaparipūrṇabhāsāsāravimarśatādātmyāt
            taduttararūpaparipūrṇatām ajahat svayaṃ ca svarūpanāntarīyakatāhaṭhakṛṣṭasvapūrvapūrvatarādibhāgāntarābhogo
            bhāsamāno vimṛśyamānaś ca tathaivākhaṇḍita ity evaṃ tatpūrvapūrvagatā bhāsā tattaddvitrādinijanijottarabhāgabhāsā
            vibhāge labdhabhairavabhāvasvabhāvāvyabhicārānurodhabalasvīkṛtasvasvapūrvabhāgacamatkāra
            ekaikam api paraṃ pūrṇā bhavati
            yāvat svaprakāśanijabhairavābhimatanikaṭataravarti rūpaṃ / tad eva svecchāviśrāntidhāma
            vā bhairavākhyaṃ vapuḥ / svayam eva tadvimarśakuśalā bhavata prasaṃkhyānaparāḥ / hradagiritaruprabhṛtyupādhisaṃkocena
            rahite tadvaty api vāraṇyānīpradeśe durād akhaṇḍitā dṛṣṭir evam evākhaṇḍitatām upāśnuvānā
            bhairavabodhānupraveśaṃ prati saṃpradāyatām āsādayeta /</p>
         
         
         <p>Q: nirvṛkṣagiribhittyādau deśe dṛṣṭiṃ vinikṣipet /</p>
         
         
         <p>ityādi / anyathā bhāgaśaḥ pāte prathamabhāgād ārabhya yadi vā niravayavam evaitat
            ka iva aparasaṃvedanebhyo 'purṇābhimatebhyo viśeṣaḥ / viśeṣas tu garbhīkṛtānantavaicitryacamatkārakṛta
            ivāpūrṇasaṃvidantarebhyaḥ pūrṇābhimatasaṃvedanasyeti svayam eva jānantu sopadeśāh
            pārameśvarāḥ / parameśaśaktipātakiraṇāvikasite tu paśujanahṛdayakuśeśaye na asmadīyair
            vacanaśatair apy atitīkṣṇābhidheyasūcibhir api saṃbhedo 'tha vikāso 'tha vitarītuṃ
            śakyaḥ / ghaṭe 'pi evam eva paripūrṇo dṛṣṭipātaḥ / tatrāpi hy avikalpā saṃvit jhagiti
            caramabhāga eva nipatati / tatas tu kramād vikalpasaṃvida āyāntya ācaramanikaṭabhāgād
            antastarām antastamāṃ cānupraviśantīti kim anyena / tad evam evehāpi śivatattvaṃ sadā
            avikalpam eva vikalpasūti svātantryasarasam
            anādi sarvādibhūtaṃ siddham / atra tāvan na vimatiḥ / tat tu paripūrṇaṃ tathā bhavati
            yadi sarvacaramāṃ pārthivīm eva bhuvam adhiśete / dharāsaṃvid dhi tathā dharāṃ viṣayatayāpy
            abhedenābhāsayed vimṛśec ca yadi tatsvarūpasarvasvāvabhāsavimarśayoḥ vyāpriyeta /</p>
         
         <span class="note">p.232</span>
         
         
         <p>svarūpasatattvaṃ cāsyāḥ paripūrṇaprasaratsvātantryakḷptāprarūḍhabhedatatpūrvakaikarasabhedāvabhāsatadvaśoditasakucaccitsvātantryasattāmayamāyāgrāhakatadgrāhyacakrāvibhedātmakpradhānatadvikāradhītattvatatpariṇāmātmakāhaṃkāratanmūlakāraṇapūrvakatanmātravargaprasṛtakhādijalāntabhūtavargādharavṛttitayāvasthānam
            / sā hi yāvad ākṣepeṇaiva vartamānā tāvat svarūpasatattvaiva / yāvad eva pañcaguṇatvāt
            tanmātrāṇy ākṣipet tāvat tāny ākṣipyamāṇāni nijasvarūpopakḷptaye samākṣiptaprāktanaprātiṣṭhikamūlāntaraparamparānubandhisvakapūrvakamūlāny
            eva / na hy
            Q: upādānābhimatakāraṇasvarūpānanvayaḥ kāryasattāyāṃ syāt
            iti nyāyyam / nimittakāraṇādīni kathaṃ cin nānvīyur ity ucyetāpi kadā cit / etac ca
            prakṛtavighātakam anyatra tadabhidhānapravaṇe śāstre niṣkuṣya niṣkuṣitam asmābhir
            eveti neha vitatam /</p>
         
         
         <p>tad evaṃ prathamaṃ tāvad dharā tato 'pi jalaṃ tathaiva svarūpasākalyena bhāsamānaṃ
            vimṛśyamānaṃ ca tadbhāsāvimarśacamatkāram antaḥkṛtatathāvidhadharaṇitattvasaṃskārasattākaṃ
            pūrayed eveti yāvad ante saiva pūrṇasaṃvidbhagavatī śivātmaiva / tad anenaivopadeśayuktinayena</p>
         
         
         <p>Q: pradeśamātram api brahmaṇaḥ sarvarūpam ekaikatrāpi ca tattve ṣaṭtriṃśattattvamayatvaṃ
            śāstreṣu nirūpitam / evaṃ ca śrīspandaśāstropadeśo</p>
         
         
         <p>Q: didṛkṣayeva sarvārthān yadā vyāpyāvatiṣṭhate /
            Q: tadā kiṃ bahunoktena svayam evāvabhotsyate //</p>
         
         
         <p>ity ayaṃ hṛdayaṃgamīkartavyaḥ / carameṇa pādena tad evātra sūcitam iti kim anyat /
            yac ca yena vinā na bhavati tat tāvatsvarūpaṃ yathā śiṃśapātvaṃ vṛkṣatvasvarūpaṃ pārameśasvātantryātirohitaniyativijṛmbhāyām
            / yat tu yāvatsvarupaṃ na bhavati tat tena vinā bhavaty eva yathā vṛkṣatvam ṛte śiṃśapātvāpavādaḥ
            /</p>
         
         <span class="note">p.233</span>
         
         
         <p>na bhavanti ca dharādīny uttarottaratattvāni jalādi pūrvapūrvaṃ vineti tāvatsvarūpāṇy
            eva / dharā hi na jalaṃ vinā bhavet sruter eva kāṭhinye darśanād ity evaṃkrameṇa bhūtāni
            tanmātrair vinā katham, tāny api indriyajṛmbhayā vinā, indriyāṇy api tattathāvidhādhyavasāyena
            vinā / sarvāṇi caitadādyāvibhaktānvitasūkṣmarūpamūlakāraṇavinākṛtāni na bhavanti /
            mūlaprakṛtir api bhogyā bhoktāraṃ tadbhogyavibhāgabhāgitvād eva saṃkucitaṃ saṃkocavaśād
            eva ca svātmārohitakālakalādipāśajālaṃ saṃvidātmakaṃ cāntareṇa kathaṃ / saṃvidaś cākhaṇḍarūpāyāḥ
            kathaṃ saṃkocakāraṇasvātantryaṃ māyāparaparyāyaṃ vinā saṃkucitatvam / svātantryaṃ
            ca saṃkoce 'saṃkucitatāsāratatsaṃkocatāratamyākṣepi bhavad īṣadasaṃkucitāsaṃkuciteṣaḍvikāsivikasvararūpaṃ
            virahayya naiva bhavet / sarvam eva cedaṃ prathamānaṃ svatantraparipūrṇaprathāsārabhairavaṃ
            vinā kiṃ cid eva neti svasaṃvitsiddho 'yaṃ tattvakramaḥ / srutir api jalātmikā kāṭhinyaṃ
            vinā kveti dharāpi pūrvikā salile 'stv iti kathyamānam api kiṃ naś chedayet / pratyuta
            paripūrṇasarvātmakabhairavabhaṭṭārakātmakaparāsaṃvitparipoṣaṇāyaiva syāt / sarvaś
            cāyaṃ parāparābhaṭṭārikādirūpapaśyantyādisattāsamayodbhaviṣyadīṣatsphuṭasphuṭatarāditattvabhedānusāreṇa
            parābhaṭṭārikāmahasi taducitenaiva vapuṣā virājate / tatra hi niḥśvasyeva / haste
            draviṇam asan na kva cid api syāt / bhaviṣyad api vastu caramam api prathamaprakāśe
            bhāsetaiva / kevalam ekarasatadbhedasārasphuṭarūpāpekṣayā bhaviṣyattā / tathā hi bhaviṣyati
            kalkī haniṣyaty adharmaparān ityādi
            yadi na prakāśitaṃ tat kathaṃ purāṇeṣu nibaddham / kvacana sarge babhūva kalkī tathaiva
            vyadhita iti cet kiṃ sa evāsāv anya eva vā, anyaś ced aprakāśo 'sau, sa eva cet kathaṃ
            kālabhedaḥ / akālakalitaś cet katham iva /</p>
         
         <span class="note">p 234</span>
         
         
         
         <p>cittvād viśvarūpatvād iti cet tarhy akālakalite saṃvidātmani satataviśvaśaktyaviyukte
            svātantryavaśasaṃkocavikāsāvabhāsitasaṃhṛtisṛṣṭisatāvirūddhaikarūpatadātmakavapuṣi
            parameśvare 'smajjihvāgrahṛdayānapāyini bhairavabhaṭṭārake sarvam astīty asmābhir
            upanyasyamānam eva muktamandākṣaṃ kathaṃ nādriyate vivṛtatarakaṇṭham eva vā svayam
            eva na nirṇīya nirūpyate / tasmāt śivatattvam idam anādyantaṃ svayaṃ prathamānaṃ pūrṇatātmakanirapekṣatāmātrasatattvasvātantryasāram
            antaḥkroḍīkṛtyātmataikaparamārthaṃ tattvajātaṃ parasaṃvidi satatoditatvāt sarvāvirodhitvān
            nikhilānugrāhakatvāc ca avasthāśabdavyapadeśāsahiṣṇau yāvad akālakalitam āsīnaṃ bhairavarūpam
            avatiṣṭhate tāvad etacchāstrasamucitenaiva mahāsṛṣṭyādirūpeṇa
            na tu mitasṛṣṭyādikrameṇa---iti siddham / sa eṣa eva saṃpuṭayoge asmadgurūṇāṃ saṃpradāyaḥ
            śuddhaparasattayā sarvasyaiva ekaikatattvasya nikhilasya ca tattvaughasya saṃpuṭīkaraṇāt
            / vakṣyate cāpy etat /</p>
         
         
         <p>paśyantīdaśāyāś cārabhya bhedāsūtraṇātmāṃśāṃśollāsa iti tataḥ prabhṛty eva śodhyaśodhakabhāva
            iti tāvad vyavasthānāpahnavanīyā / yathoktam</p>
         
         
         <p>Q: yat sadāśivaparyantaṃ pārthivādyaṃ ca suvrate /
            Q: tat sarvaṃ prākṛtaṃ jñeyaṃ vināśotpattisaṃyutam //</p>
         
         
         <p>ityādi / paśyantī ca parāparābhaṭṭārikāsatattvā paraśakter eva svātmaśaktir darpaṇakalpā
            yatra tat parābhaṭṭārikāsvarūpam eva cakāsti pratibimbavat / yac ca rūpaṃ sadā bimbe
            pratibimbe caikatāparamārthaṃ mukhaparāmarśamātram iva na tat pratibimbitam ucyate
            tanmātrasattvād eva / yat tu tatrānyathā tathā ca bhāti mukhākāra iva pūrvāparavāmadakṣiṇatādiviparyayād
            etad evāpi tad evāpi tad eva pratibimbitam ucyate tac ca tatsamānadharmaiva bhavati
            na tu vijātīyam / evaṃ ca paśyantīsatattvaparāparāvimalamukurikāyāṃ tattattathāvidhoktakramapūrṇapṛthivyāditattvasāmagrīnirbharamantas
            tathāvidhasahajākṛtrimapāramārthikānapāyikādiparāmarśakroḍīkāreṇaiva vartamānam api
            śrīparābhaṭṭārikāvapuḥ pratibimbam arpayat svarūpānyathātvāsahiṣṇukādiparāmarśānanyathābhāvenaiva
            tatparaikarūpaṃ parāmṛśyaṃ dharaṇyambhaḥprabhṛti tathollasadbhedasūtraṇatayā sajātīyāyāṃ
            vimalāyāṃ ca yāvat pratibimbayati tāvad dharāditattvānāṃ viparyāsa evopajāyate /</p>
         
         <span class="note">p. 235</span>
         
         
         <p>yat parasaṃvidi śaktitattvaṃ tad eva parāparātmani pṛthivītattvaṃ, yat tu dharātattvaṃ
            tac chaktitattvam iti kṣakārāt prabhṛti dharādīnāṃ sthitiḥ / bhagavadbhairavabhaṭṭārakas
            tu sadā pūrṇo 'nantasvatantra eva na viparyasyate jātucid api cidrūpātirekādyabhāvād
            ityuktaṃ bahuśaḥ / parātmani parāmarśe parāmarśaikatattvāny eva tattvāni parāmarśaś
            ca kādikṣāntaśāktarūpaparamārtha iti tatra abheda eva / parāparāyāṃ tu bhedābhedātmakatā
            pratibimbanyāyena / sā ca parāparā parāmarśamayī kādikṣāntavarṇamālāśarīrā yāvat svordhvavyavasthitaparābhaṭṭārikāniviṣṭatattvapratibimbāni
            dhārayati tāvat teṣv evāmāyīyāśrautakādikṣāntaparamārthaparāmarśeṣūrdhvādharaviparyāsena
            tattvāni saṃpadyante ūrdhvabimbādharapratibimbadhāmasvabhāvamahimnā---iti
            tātparyam / tataḥ pṛthivī kṣakāra ityādi śodhyarūpāpekṣayā na kiṃcid viruddham / tatrāpi
            paradaśānapāyāt eṣa eva kādivarṇasaṃtānaḥ / tatraiva ca svāṃśodrekāt svāṃśāntarvartimadhyamāpadollāsāt
            svarūpavartamānavaikharīrūpaprāvaṇyāc ca varṇamantrapadarūpatā śodhyāṃśavṛttir ity
            āstām / aprakṛtam etan nirṇītaṃ ca mayaiva śrīpūrvaprabhṛtipañcikāsu / yad apy uktaṃ
            śrīmālinībhaṭṭārikānusāreṇa</p>
         
         
         <p>Q: anyathā cānyathā sthitiḥ</p>
         
         
         <p>iti tad api nirṇīya nirūpyamāṇaṃ vimṛśantu trikopadeśavisīrṇājñānagranthayaḥ pārameśvarāḥ
            / anāśritaśaktyātmakapaśyantīparamakoṭim atikramya pārameśvaryāṃ parasaṃvidi devatās
            tisra iti yad uktaṃ tat tāvan na prasmartum arhanti tatrabhavantaḥ /</p>
         
         
         <p>evaṃ ca parasaṃvidantarvartini madhyamāpade parāparābhaṭṭārikāvijṛmbhāspade sthitir
            vimṛśyate / madhyamā tāvat svādhikārapade kriyāśaktyātmany aiśvare pade sphuṭavedyapracchādakavedanarūpā
            vācye vācakaṃ tatrāpi ca vācyam adhyasyate /</p>
         
         <span class="note">p.236</span>
         
         
         <p>viśvatra vācye viśvātmani vācakam api yadi viśvātmaiva tad evaṃ parasparācchādanalolībhāvātmā
            nirvahed adhyāso na tv anyathā / na hi tricaturaṅgulanyūnatāmātre 'pi paṭaḥ paṭāntarācchādakaḥ
            syāt / viśvātmakatvaṃ ca parasparasvarūpavyāmiśratayā syāt / bījātmanāṃ svarāṇāṃ vācakatvaṃ
            yonirūpānāṃ ca vyañjanānāṃ vācyatvaṃ krameṇa śivaśaktyātmakatvāt</p>
         
         
         <p>Q: bījam atra śivaḥ śaktir yonir ity abhidhīyate /</p>
         
         
         <p>iti / tathā</p>
         
         
         <p>Q: bījayonyātmakād bhedād dvidhā bījaṃ svarā matāḥ /
            Q: kādibhiś ca smṛtā yoniḥ ... //</p>
         
         
         <p>iti śrīpūrvaśāstranirūpaṇāt / śiva eva hi pramātṛbhāvam atyajan vācakaḥ syāt prameyāṃśāvagāhinī
            ca śaktir eva vācyā / bhede 'pi hi vācakaḥ pratipādyapratipādakobhayarūpapramātṛsvarūpāvicchinna
            eva prathate / śivātmakasvarabījarūpā śyānataiva śāktavyañjanayonibhāvo bījād eva
            yoneḥ prasaraṇād iti samanantaram eva nirṇeṣyāmaḥ / ata eva ca svarātmakabījavyāmiśrībhāvaś
            ced yoneḥ tat samastaphalaprasavo hanta niryatna ity apavargabhogāv akṛṣṭapacyāv eva
            bhavato bījavarṇo 'pi svātmani yonivarṇo yonivarṇo 'pi tathaiveti kiṃ kasya bhedakam
            iti kathyamānaṃ nāsmān ākulayet ye vayam ekāṃ tāvad anantacitratāgarbhiṇīṃ tāṃ saṃvidātmikāṃ
            giraṃ saṃgirāmahe / māyīye 'pi vyavahārapade laukikakramikavarṇapadasphuṭatāmayī ekaparāmarśasvabhāvaiva
            pratyavamarśākāriṇī prakāśarūpā vāk / anyaiś caitat prayatnasādhitaro iha ca etāvadupadeśadhārādhiśayanaśālinām
            aprayatnata eva siddhyatīti nāsmābhir atra vṛthā vaiyākaraṇagurugṛhagamane pūtaśarīratāviṣkriyāmātraphale
            nirbandho vihitaḥ / evam eva navātmapiṇḍaprabhṛtiṣv api mālāmantreṣv api ca kramākramapūrvāparādibhedacodyapratividhānaṃ
            siddham eva /</p>
         
         
         <p>evaṃ bhagavatī māliny eva mukhyapāramārthikamadhyamādhāma śaktisatattvam / ata evoktaṃ
            śrīpūrvaśāstre</p>
         
         <span class="note">p.237</span>
         
         
         <p>Q: yatheṣṭaphalasaṃsiddhyai mantratantrānuvartinām /
            Q: nyasec chāktaśarīrārthaṃ bhinnayoniṃ tu mālinīm //</p>
         
         
         <p>iti / bhinnayonitvaṃ ca nirṇītam / anyatrāpi</p>
         
         
         <p>Q: na puṃsi na pare tattve śaktau mantraṃ niveśayet /
            Q: jaḍatvān niṣkriyatvāc ca na te bhogāpavargadāḥ //</p>
         
         
         <p>iti / evaṃ ca sthite sarvasarvātmakatvād yad eva ``na ṛ ṛ ḷ ḷ3 tha ca dha ī ṇa u ū
            ba ka kha ga'' ity abhihitehatyaparasaṃvidam apekṣya krameṇa śrotraṃ nādātmakabhāvarūpaṃ
            yonyātma amṛtāpyāyakāriṇi bījacatuṣkāpyāyabhūmau patitaṃ bṛṃhitatvam avāpya jhaṭiti
            grahaṇātmakarasasatattvarasanāmayatvaṃ pratipadya dharaṇyākāragandhaviśeṣībhūya tatraiva
            sparśakaraṇatāṃ śritvā etāvac ca śāktaṃ yaunaṃ dhāma īśānabījenādhisthāya vāgātmani
            karaṇaśaktau pratiphalitaṃ tato 'pi karaṇaśakter unmeṣordhvāśrayaṇabījarūpatayā buddhirūpāṃ
            śāktayonim adhiśayya pṛthivyaptejoyonisamāviṣṭam / paśyantīrūpānusṛtyā tu grahaṇātmakavāṇirūpāyāṃ
            tatraiva bījeṣu prasṛtya cākṣuṣyāṃ bhuvi tatsāmānyāśuddhavidyākaraṇe
            tatsarvāntyakaraṇe ca ghrāṇe sthitvā īśānabījenākramya śrotraśaktim ālambyonmeṣordhvabījayogena
            ānandendriyayonigaṃ sadāśiveśvaraśuddhavidyāmayaṃ bhavati -- iti sarvāgramadhyāntagāmitvenāparicchinnam
            anantaśakti śivatattvam atroktaṃ bhavati / mālinyām ihatyaparasaṃvidanusṛtyā paśyantyātmakasattānusṛtyā
            ca krameṇa vāyur māyā gha sādākhyam / nabhaḥ kalā ca ṅa īśvaraḥ / icchaiva śaktimayī
            i śuddhavidyā / anuttara eva svatantro 'haṃbhāvaḥ a śivākhyo māyā / aśuddhavidyā gandhaś
            ca va kalā / prakṛtiḥ pādendriyaṃ ca bha aśuddhavidyā / kālaḥ sparśaś ca ya rāgaḥ
            / pāyur ahaṃkṛc ca ḍa niyatiḥ / hastau manaś ca ḍha kālaḥ / ānandendriyaṃ buddhiś
            ca ṭha puruṣaḥ / sparśaḥ kālaś ca jha prakṛtiḥ / śabdaḥ pumān
            ca ña dhīḥ / rūpaṃ niyatiś ca ja ahaṃkṛtam / niyatī rūpaṃ ca ra manaḥ / pādendriyaṃ
            prakṛtiś ca ṭa śrotram /</p>
         
         <span class="note">p.238</span>
         
         
         <p>mano hastaś ca pa tvak / raso rāgaś ca cha netre / rāgo rasaś ca la rasanā / ānandaśaktiḥ
            śaivī ā ghrāṇam / vidyā tejaś ca sa vāk / visargaśaktiś ca aḥ karau / īśo jalaṃ ca
            ha pāyuḥ / māyā vāyuś ca ṣa ānandendriyam / sādākhyaṃ pṛthivī ca kṣa pādau / pumān
            śabdaś ca ma śabdaḥ / kalā nabhaś ca śa sparśaḥ / baindavī śivaśaktiḥ aṃ rūpam / nāsikā
            tvak ca ta rasaḥ / śivaśaktiḥ sāttvī e gandhaḥ / saiva dīrghā ai nabhaḥ / tathaiva
            vāyutejasī o au / netre rasaś ca da āpaḥ / ahaṃkṛt pāyuś ca pha pṛthivī / atraiva
            ca yathoktaṃ śarīraniveśa ity evaṃ sarvasarvātmakatvaṃ nirvyūḍhaṃ bhavet / parābhaṭṭārikaiva
            hi proktanayena paśyantyāṃ pratibimbaṃ svakam arpayamāṇā tatsamakālam eva svātmatādātmyavyavasthitamadhyamādhāmni
            bhinnayonitām aśnuvānā tattadyonibījaparasparasaṃbhedavaicitryasyānantyād asaṃkhyenaiva
            prakāreṇa tattatkulapuruṣādibhedenāparigaṇanabhedabhāginī māliny eva / yathoktam</p>
         
         
         <p>Q: anantaiḥ kuladevais tu kulaśaktibhir eva ca /
            Q: mālinīṃ tu yajed devīṃ parivāritavigrahām //</p>
         
         
         <p>iti / anenaiva ca krameṇa bahir bhuvaneṣu tattveṣu śārīreṣu ca cakreṣu abhyāsaparo
            yogī tattatsiddhibhāg yatraiva dehe prāṇe vā bhavati /
            yathā kāś cid evauṣadhyaḥ samudbhūya kiṃcid eva kāryaṃ vidadhate
            tathā kācid eva samudbhūya bhāvanā mantranyāsahomādigatir vā
            kāṃcid eva siddhiṃ vitaret, atrāpi yāvan niyativyāpārānatikramāt /
            tathā hi pratiśāstram anyathā cānyathā ca varṇaniveśapuraḥsaraṃ nijanijavijñānasamucitatatattadvarṇabhaṭṭārakaprādhānyena
            tattadvarṇaprāthamyānusārāyātaniyataparipāṭīpiṇḍitavarṇasamūharūpaḥ prastāro ni rūpitaḥ
            -- tata eva ca mantroddhāro nirūpitaḥ -- tām eva mātṛkārūpatāṃ
            tathāvidhavīryadānopabṛṃhitamantrasphurattādāyinīṃ darśayituṃ, yathā śrīnityātantreṣu
            aikārātmakamohanabījaprādhānyahetuḥ / paranādātmaniveśaprādhānyāt tadanusārāpatitaśrīmannādiphāntakrameṇaiva
            niveśaḥ / atra kulapuruṣāṇāṃ kulaśaktīnāṃ ca eṣa eva niveśa abhiprāyo na ca varṇamantrādiguptimātram
            eva phalam / tathā śrīvājasaneyatantre varṇān yathocitaṃ niveśyoktam</p>
         
         <span class="note">p.239</span>
         
         
         <p>Q: ity etan mātṛkācakraṃ divyaṃ viṣṇupadāspadam /
            Q: jñātaṃ gurumukhāt samyak paśoḥ pāśān nikṛntati //</p>
         
         
         <p>iti / tathā śrītrikahṛdaye 'pi</p>
         
         
         <p>Q: cakraśūlāmbujādīnāṃ prāṇināṃ saritaṃ nṛṇām //</p>
         
         
         <p>Q: āyudhānāṃ ca śaktīnām anyasyāpi ca kasya cit //</p>
         
         
         <p>Q: yo niveśas tu varṇānāṃ tadvīryaṃ tatra mantragam /
            Q: tena guptena te guptāḥ śeṣā varṇās tu kevalāḥ //</p>
         
         
         <p>iti / tathāhi mantrāṇām akṣaramātrānanyathābhāve 'pi teṣām eva śāstreṣv āṇavaśāktaśāmbhavādivibhāgenānyathātvaṃ
            yathā māyābījasya praṇavasya sarvasyāmṛtabījasya vaiṣṇavaśaivavāmādiśāstreṣu yathā
            vā catuṣkalabhaṭṭārakasya kālottarādau śrīmaducchuṣmaśāstre ca / atra ca kulapuruṣabahubhedaprakaṭanāyām
            abhiyuktānām upāyo likhyate</p>
         
         
         <p>Q: pūrve pareṣām apare pare pṛṣṭhavad eva ca /
            Q: pūrve 'pi ca yathāpūrvaṃ mātṛkāyā vidhir mataḥ //</p>
         
         
         <p>Q: etenaivānusāreṇa bhinnayonisvarūpataḥ //</p>
         
         
         <p>Q: śāktā hy asaṃkhyā devīyaṃ paraivottaramālinī //</p>
         
         
         <p>Q: ūrdhvādho viniviṣṭeṣu bhedasaṃkhyeṣu dhāmasu /
            Q: ekaṃ bindur athāpi prāg anyeṣu prāktanāntyagām //</p>
         
         
         <p>Q: svapṛṣṭhagāṃ ca tāṃ saṃkhyāṃ viniveśyaikataḥ kṣipet /
            Q: asmādanyair bhavet saṃkhyā spṛṣṭair iṣṭaiḥ punaḥ kramaḥ //</p>
         
         
         <p>yathoktaṃ kulaśaktīnāṃ vidhir ānantyavedana iti / tad etena vidhinā ye kulapuruṣaśaktiyogino
            niradhikārībhūtāḥ, yathoktam</p>
         
         
         <p>Q: brahmādistambaparyante jātamātre jagaty alam //</p>
         
         
         <p>Q: mantrāṇāṃ koṭayas tisraḥ sārdhāḥ śivaniyojitāḥ /
            Q: anugṛhyāṇusaṃghātaṃ yātāḥ padam anāmayam //</p>
         
         
         <p>iti mantramahesvarāḥ, na tu mantrāḥ, teṣāṃ svalayāvasare anāmayapadaparyantatābhāvaḥ
            /</p>
         
         <span class="note">p.240</span>
         
         
         <p>tebhyo naiva mantroddhāras tasya niṣphalatvāt / tata eva</p>
         
         
         <p>Q: abhinnayonimadhye tu nādiphāntaṃ kalau yuge /</p>
         
         
         <p>iti / tad evaṃ bhagavatī parāparābhaṭṭārikā padabhedaśālinī madhyamayā mukhyayā vṛttyā
            bhagavanmālinīrūpaivānantāparigaṇapradarśitavaiśvarūpyasvasvarūpāpīti / tatrāpi ca
            tathaiva svātmani sarvātmakatvenāṃśatrayodrekād varṇapadamantrātmakatvam / etac ca
            śodhanakaraṇabhāveneti mantavyam / paśyantyaṃśollasanto hi pāśāḥ sūkṣmā eva śodhyā
            bhavanty antarlīnatva eva pāśatvāt / uditoditavijṛmbhāmayaśāktaprasare tu madhyamāpade
            śodhanakaraṇataivāntarlīnapaṭamalāpasaraṇe bāhyasthūlamalasyeva /</p>
         
         
         <p>tatparābhaṭṭārikāsaṃvidantargataṃ tu vaikharīpadaṃ vimṛśyate / na hi tatraiva vaikharyā
            asaṃbhavaḥ / tathā hi bālā dvitrair varṣair yady api sphuṭībhūtasthānakaraṇā bhavanti
            tathāpy eṣāṃ māsānumāsadinānudinam eva vā vyutpattir adhikādhikarūpatām etīti tāvat
            sthitam / tatra yadi madhyamāpade tathāvidhavaikharīprasarasphuṭībhaviṣyatsthānakaraṇāvibhāgavarṇāṃśasphuraṇaṃ
            na syāt tad aharjātasya bālakasya māsajātasya saṃvatsarajātasya vā vyutpattau na viśeṣaḥ
            syāt / madhyamaiva sā vyutpattyā viśiṣyata iti cet katham iti carcyatām tāvat / sṛnvann
            eva tāñ śabdān paśyaṃś cārthān vyutpadyate vamāṃś ca śrūyamānān eva parāmṛśec chrūyante
            ca vaikharīmayāḥ, teṣu ca asau rūpa eva jātyandhavat / tasmād antarmadhyamāniviṣṭasthānakaraṇādimayī
            asty eva vaikharī / mūke 'py evam eva / sarvātmakatvaṃ ca saṃvido bhagavatyā evoktam
            / evaṃ ca vaikharīpadam eva madhyamādhāmalabdhavijṛmbhaṃ svāṃśe parasparavaicitryaprathātmani
            sphuṭavācyavācakabhāvollāse jāte tattvajālam antaḥkṛtya yāvad āste tāvad aparābhaṭṭārikā
            / tadantarvartimadhyamāpadollāse parāparā / paśyantyullāse ca svarūpato bhagavatī
            devī ceti śodhakabhāvena sthitiḥ traidham evāvatiṣṭhate / sodhako hi viśvātmā vitatarūpo
            vaitatyaṃ caivam eva bhavatīty uktam /</p>
         
         <span class="note">p.241</span>
         
         
         <p>śodhanaṃ prati tu karaṇatvaṃ kartur eva svasvātantryagṛhītasaṃkocasya śāktamahimaviśrāntasya
            bhagavataḥ / śodhyatā tu saṃkocaikarūpasya saptatriṃśātikrāntatrikaikarūpabhairavabhaṭṭārakāvinirbhaktaparābhaṭṭārikātulyakakṣyaparāparādevatākṣobhātmakasadāśivajñānaśaktivisphāritapaśuśaktirūpapaśyantīdhāmaprathamāsūtritabhedātmano
            narātmanaḥ pāśajālasyeti nirṇayaḥ / yathoktaṃ śrīsomānandapādaiḥ śivadṛṣṭau</p>
         
         
         <p>Q: asmadrūpasamāviṣṭaḥ svātmanātmanivāraṇe /
            Q: śivaḥ karotu parayā namaḥ śaktyā tatātmane //</p>
         
         
         <p>iti / sarvakriyākalāpe evaṃrūpatāsūcakatvaṃ śivadṛṣṭau / tatrāpi cottarottaraṃ śodhyasodhakānām
            api vigalanam /</p>
         
         
         <p>Q: tyaja dharmam adharmaṃ ca ubhe satyānṛte tyaja /
            Q: ubhe satyānṛte tyaktvā yena tyajasi tat tyaja //</p>
         
         
         <p>iti / tad iyam etāvatī dhārā yac chodhanam api śodhyam eveti śrīṣaḍardhaśāstre eva
            eka utkarṣaḥ / tisṛṇām api cāsāṃ yugapat sthitir bhavaty eva / vakti hy anyat vikalpayaṃś
            cānyat jalpaty avikalpam eva anyat paśyati / atra tu paripūrṇa eva tāvati bhagavān
            bhairava evetyādy anubhavasaṃpradāyopadeśapariśīlanenāsyārthasya svasaṃvinmayasyānapalāpanīyatvāt
            / na tad yugapat api tu tathāsauksmyād alaksaṇam iti yaugapadyābhimānaḥ śirīṣakusumapallavasatavyatibheda
            iveti cet keyaṃ khalu bhāṣā yugapad iti / samānakālam iti ced antarmukhe samvidātmani
            proktanayena kaḥ kālaḥ tasya jñeyarūpaprāṇagamāgamādimayābhāsatadabhāvaprāṇatvāt /
            jñeyopādhigato'pi jñānam avaskandet sa iti cej jñeyasya svātmani bhāsāmaye 'nyathā
            vā kasya niveśo jñānamukhe noktaḥ / itaretarāśrayasaṃplavaḥ
            svato bhedād ityādy api sarvam ucyamānaṃ jñānamukham evāpatet tathā ca sa eva doṣaḥ
            /</p>
         
         <span class="note">p.242</span>
         
         
         <p>bahutarakusumapallavasatavyatibhedo 'pi cāneka ity ucyamāne sarvatra sūkṣmaparamāṇvantāvayavayogān
            nāsti karma ity āpatet / na cānusaṃdhānaṃ jñānābhāvena saha syād anusaṃdhāyāḥ smṛtibhede
            tasyāś cānubhavopajīvitve 'nubhavābhāvābhāvāt / vitatya ca vicāritaṃ mayaitat padārthapraveśanirṇayaṭīkāyām
            iti kim iha vṛthāvāgjālena prakṛtopadeśavighnaparyavasāyinā / evaṃ bhagavaty aparā
            sodhakabhāvena sthitā parā parāparāpi ca yatra bhagavatīnām aghoradīnāṃ śaktīnāṃ sthitir
            yadyogād vijñānākalasādhakayogino mantramahesādirūpeṇāghorādyāḥ saṃpannāḥ / brahmyādiśaktyanugraheṇaiva
            sādhakāṇavo brahmaviṣṇvādayaḥ / parameśvaro hi bhairavabhaṭṭārakaḥ samagraśaktipuñjaparipūrṇanirbharavapur
            nijaśaktiniveśanayā brāhmyādīn
            svātantryāt karoti iti kim anyat / evaṃ śodhakasyāpi śodhyatvam ity anya utkarṣaḥ</p>
         
         
         <p>Q: ... kulāt parataraṃ trikam /</p>
         
         
         <p>iti sthityā / tataś ca śodhyaśodhanaśodhakānāṃ sarvatraiva tryātmakatvāt trikam anapāyi
            yathoktaṃ mayaiva stotre
            Q: ... yatra trikānāṃ tritayaṃ samasti /</p>
         
         
         <p>iti / na caivam anavasthā sarvasyāsya bhagavatparasaṃvidekamayatvāt /</p>
         
         
         <p>Q: ... yena tyajasi tat tyaja</p>
         
         
         <p>/ ity evam eva mantavyam / śodhanam api antataḥ śodhako 'pi vā bhedāṃśocchalattāyāṃ
            pāśātmakatvāt śodhya eva / śodhanaṃ ca paramārthataḥ sarvamalaploṣacaturabhairavasaṃvidabhedihutavaha
            eva sarvasyānupraveśe paripūrṇataiva / yad vaksyati</p>
         
         
         <p>Q: evaṃ yo vetti tattvena ... /</p>
         
         
         <p>ityādi / tat parasaṃvidekamayaparāparādidevatānaṃ sarvātmakatvāt</p>
         
         
         <p>Q: parāparāṅgasaṃbhūtā yoginyo 'ṣṭau mahābalāḥ /</p>
         
         <span class="note">p.243</span>
         
         
         <p>ityādivacanāl laukikaśāstrāntarīyādivācyavācakānantyam api saṃgṛhītam / tad evaṃ kṛtakariṣyamāṇādyanantasaṃketagarbhīkāreṇaivāyaṃ
            śodhyaśodhakabhāvo na cānavasthā na cātiprasaṅgo nāvyaptir na saṃketitasyāpāramārthikateti
            sthitam / evaṃ sthite prakṛtam anusarāmaḥ / akārādyā eva kālayogena somasūryau yau
            tau tadantaḥ prakīrtitāv iti saṃbandhaḥ/ tacchabdena prāktanaślokoktam akulaṃ bhairavātma
            parāmṛśyate / tenākulam evāntargṛhītakalanākaṃ kulaśakter atraiva niveśāt / kalanātmikā
            hi vimarśaśaktiḥ / tām antareṇākulam api turyātītaṃ nāma na kiṃ cit sauṣuptapadāviṣṭatvāt
            turyānantaratāyā api samānatvāt / vimarśaśaktiś ca parā parameśvarī bhairavabhaṭṭārakasya
            niratiśayasvātantryātmikā
            pūrṇakṛśatadubhayātmakatadubhayarahitatvenāvatiṣṭhate / tatra yady api na kaś cid
            atra kramayaugapadyodayakalaṅkaḥ proktopadeśanayenaitāvatyāḥ parābhaṭṭārikāsaṃvido
            'nantāgāmipralayodayātmakasvasvabhāvavimarśaikaghanatvāt</p>
         
         
         <p>Q: svatantraḥ paripūrṇo 'yaṃ bhagavān bhairavo vibhuḥ /
            Q: tan nāsti yan na vimale bhāsayet svātmadarpaṇe //</p>
         
         
         <p>iti nītyā kramayaugapadyāsahiṣṇusvātmarūpamadhya eva yāvat kramākramāvabhāsas tāvat
            tadanusāreṇāyaṃ kramo vicāraṇīyaḥ, akramasya tatpūrvakatvena saṃvidy eva bhāvāt pratipādanāyās
            tu sarvathaiva sakramatvāt / tathā ca sarva evāyaṃ vāgrūpaḥ parāmarśaḥ kramika eva,
            antaḥsaṃvinmayas tv akrama eveti sadaiveyam evaṃvidhaiva evam eva vicitrā pārameśvarī
            parābhaṭṭārikā / tatas tatkramānusāreṇa ``at'' ityādivyapadeśaḥ / evaṃ parameśvarasya
            svātmanīcchātmikā svātantryaśaktir anunmīlitabhāvavikāsā tathāvidhāntarghanasaṃvitsvabhāvavimarśasārā
            ``a'' ity ucyate / sa cāvasthā iccheti vyapadeśyā iṣyamānānudrekā tata evānuttarasattāparāmarśātmikaiva
            eṣā /</p>
         
         <span class="note">p.244</span>
         
         
         <p>parameśvaraḥ satataṃ svasvarūpāmarśako 'kulaśaktipadātmakam api rūpam āmṛśan yady
            api kulaśaktīr anuyātu tathāpi kulaparāmarśato 'sya syād eva viśeṣa iti bhairavaśaktimadvimarśasatteyam
            / tādṛśy eva punaḥ prasarantī ānandaśaktiḥ ``ā'' iti / prasṛtā paripūrṇecchā ``i''
            iti / icchaiva bhāvijñānaśaktyātmakasvātantryeṇa jighṛkṣantī īśanarūpā ``ī'' iti /
            unmiṣantī tu jñānaśaktir iṣyamāṇasakalabhāvonmeṣamayī ``u'' iti / unmiṣattaiva unmimiṣatām
            api antaḥprāṇasarvasvarūponmeṣottaraikarūpair api antaḥkaraṇavedyadeśīyāsphuṭaprāyabhedāṃśabhāsamābhiḥ
            saṃkocavaśenonībhūtānuttarasaṃvit sarvabhāvagarbhīkāreṇānaṅgadhainavīrūpaparadevatāyā
            ūḍhorūpā ūḍhasakalabhāvarāśiḥ susphuṭā prasṛtā jñānaśaktiḥ
            ``ū'' iti / tad evam ete parameśvarasya bhairavasya dve śaktī, prathamā svarūpaparipūraṇārūpatvāt
            pūrṇā cāndramasīśaktyavyatirekāc ca sahomayā vartata iti somarūpā svānandaviśrāntibhāvā
            icchākhyā kalanā mahāsṛṣṭivyapadeśyā, yad vakṣyate ``tatra sṛṣṭiṃ yajed'' iti / dvitīyā
            tu tatsvarūpabhāvarāśirecanānupraveśād riktā tadrecanād eva kṛśā bhāvamaṇḍalaprakāśanaprasāraṇavyāpārā
            sūryarūpā svarūpabhūtakulasaṃvitsaṃjihīrṣātmikā mahāsaṃhāraśaktir jñānākhyā / tatrāpi
            ca prasaratatprāktanarūpaparyālocanāvasāt svātmani yathākramaṃ somasūryarūpatāyugalakabhāvena
            svasaṃvidātmakaṃ bhāvākhyaṃ ca rūpam apekṣya viparyayo 'pi somasūryātmakasṛṣṭisaṃhṛtikalanayoḥ
            / na cātrānavasthā jñānecchayor api prasarāprasarāntarādirūpatvaṃ,
            tayor api prasarāprasarayor icchājñānaprasarāprasarāntarādiparikalpanāprasaṅgād iti
            vācyam / upasaṃharata bāhyavibhramabhramabhramaṇaṃ tāvat, anupraviśata sūkṣmāṃ vimarśapadavīm
            / yāvad dhi ghaṭādāv api vijñānaṃ jāyate tāvad eva jñeyaghaṭādyaṃśakarburīkṛtasvayaṃprathaṃ
            jñānaṃ prathata eva / tatrāpi ca tadrūpakarburībhāve ghaṭādiprathamasūkṣmollāso'pi
            saṃvedya ekabhāvodgamasya anyataḥ kutaś cid abhāvasya prathamānatvāt /</p>
         
         <span class="note">p.245</span>
         
         
         <p>saṃvida eva svātantryaṃ bhāvojjigamiṣātmakam īśanaṃ svasaṃvitpramāṇalabdham eva /
            tadbhāvānucayarūpā saṃvidghanā paripūrṇā svātantryasattāpi saṃvedyā / svātmany ānandaghano
            bhavaṃs tathā svatantraḥ syād ity ānando 'pi nāpahnavanīyaḥ / anuttaraś ca śaktimān
            avyapadeśyaparacamatkārasāro bhairavabhaṭṭārakaḥ sarvatra kartṛtvena bhāsata eva /
            tatrāpi tv anuttarānandeccheśanonmeṣaṇonatvanimeṣāṇāṃ svarūpavimarśe teṣāṃ vicchedavicāraṇena
            jñānabhūmim adhiśayānānāṃ tā eva bhagavatyaḥ saṃvicchaktayaḥ samāpatanty ananyā eva
            svayaṃ saṃvidaḥ, paripūrṇatvenābhedāt saṃvedyopādheś ca bhedakatvāt tasya dehasaṃvedyamātratayaiva
            bhāvāt / ata eva śrītantrasāre nijottamāṅgacchāyā tattvam ity uktam</p>
         
         
         <p>Q: svapadā svaśiraśchāyāṃ yadval laṅghitum īhate /
            Q: pādoddeśe śiro na syāt tatheyaṃ baindavī kalā //</p>
         
         
         <p>iti / tad evaṃ ṣaṭkaṃ pravṛttaṃ jñānaśaktyantam / kriyāśaktis tu prasarantī vicāryate
            / icchājñāne eva parasparasvarūpasāṃkaryavaicitryacamatkāramayapūrvāparībhūtasvarūpaparigrahe
            saṃrambhasārā kriyā / tatra yad yad anyavyāmiśritasāṃkaryam anyasaṃbandhād eti tat
            tad anāmarśanīyaśūnyaprāyasvarūpākramaṇapuraḥsarīkāreṇa tathā bhavati plavānām iva
            bhekādiḥ / tatrānuttarānandātmakaṃ vapur na vyapasarati, avyapadeśyarūpatvāt sarvajñāneṣu
            sarvādhāravṛttitvena paryavasatiparyantabhittirūpatvāt, api tu kramasahiṣṇutvāt saṃrambha
            icchaiveśanāntā svātmany anuttarānandapade ca prasaraṇakṣamā / tataḥ saiva śūnyātmakaṃ
            svaṃ vapur avagāhamānā bhāsvaraṃ rūpaṃ tejomayam iva prathamaṃ gāhate ``ṛ ḥ'' iti
            / atra hi ``i ī'' ityanugamo bhāsvararūparephaśrutyanugamaś
            ca katham apahnūyatām / yathāha bhagavān puṣpadantaḥ</p>
         
         
         <p>Q: raśrutisāmānyād vā siddham</p>
         
         
         <p>iti / śūnye hi niścale rūpe anupravivikṣāyāṃ bhāsvararūpasaṃvittisopānākramaṇaṃ sthitam
            eva /</p>
         
         <span class="note">p.246</span>
         
         
         <p>tato niścalarūpānupraveśāt pārthivarūpasatattvaniścalatātmakalakāraśrutyanugame ḷ
            ḷ3 iti / tathā ca paryante īśanarūpataiva samagrabhāvātmasvarūpollaṅghanena dīrghataraṃ
            plutvā niścalāṃ śūnyāṃ sattām etīti plutatvam eti ``ḷvarṇasya dīrghā na santi'' iti
            nyāyāt / avarṇādīnāṃ tu dīrghasyaiva dīrghataratā plutatvaṃ / tac ca prāṅnītyā dīrghatvam
            eva pṛthag aparyeṣaṇīyam ity āstāṃ tāvat / etac catuṣkaṃ śūnyarūpatānupraveśād dagdhabījam
            iva ṣaṇṭharūpaṃ bhaṇyate na tu sarvathā bījarūpatvābhāvāt, bījayonyātmakaśivaśaktyubhayātirekinaḥ
            kasya cid apy abhāvāt, śrīpūrvādiśāstreṣu cānabhidhānāt / laukikasukhādiṣu caivaṃvidhaiva
            viśrāntir ānandarūpeti tad evāmṛtabījacatuṣkam ity uktam / tad evam iccheśanaṃ cānandavapuṣi
            anuttaraparadhāmani ca prāgbhāvini svarūpād apracyāviny anupraviśya ``a ā i ī iti
            e'', na tu viparyaye, yathoktam ``avarṇa ivarṇe e'' iti / anupraveśe cānuttarapadānupraveśe
            syād api kaś cid viśeṣaḥ / ānandapadānupraveśe hi sphuṭatā / anuttaradhāmasaṃbhede
            tu sūkṣmatā tadapekṣayā / tathāhi bhagavān bhujagavibhur ādiśat</p>
         
         
         <p>Q: chandogānāṃ sātyamugrirāṇāyanīyā ardham ekāram ardham okāraṃ cādhīyate /</p>
         
         
         <p>iti / loke'pi prākṛtadeśabhāṣādau sphuṭa eva pracuro niveśaḥ / pārameśvareṣv api ekāraukārayor
            ekāraukārāpekṣayā yad dhrasvatvam aṅgavaktrādiviniyoge dṛśyate tad evam eva mantavyam
            ardhaikārārdhaukārabhiprāyeṇa / evam ``e'' iti bījaṃ sthitam / etad api tathāśabalībhūtaṃ
            saṃvidvapus tathaiva tad eva rūpam anuvasat ``a ā e'' iti ai / evam unmeṣe'pi vācyam
            ``a ā u ū iti o'' / ``a ā o iti au'' / kevalam unmeṣo jñānaśaktyātmā prasaran yady
            api śūnyatāvagāhanam kuryāt tathāpi asyeśanecchātmakobhayarūpapraveśa eva śūnyatā,
            iccheśanayos tu svaparivṛttirūpaṃ nāstīty uktanayenaiva sthitiḥ / evam icchājñāne
            anuttarasvarūpānupraveśena prāptopacaye paścāt parityajya tathāvidhopādhiparispandasattām
            abhedasattārohaṇacinmayapuruṣatattvasatattvavedanārūpabindumātrāvaśeṣeṇa
            vapuṣā tathānuttarapada līne ``aṃ'' iti /</p>
         
         <span class="note">p.247</span>
         
         
         <p>tathāhi aukāre eva kriyāśaktiparispandaḥ parisamāpyate itīcchājñānayor atraivāntarbhāvāt
            triśūlarūpatvam asya ṣaḍardhaśāstre nirūpitam</p>
         
         
         <p>Q: ...trisūlena caturthakam /</p>
         
         
         <p>ityādyuddeśeṣu / binduḥ punar vedanāmātraśeṣataiva sarvasya / vedanāmātrāvaśeṣam api
            viśvaṃ yadā svātmany ekagamanāya visṛjati svātmanaś ca sakāśāt tannirmāṇena visṛjati
            sa eva parameśvaraḥ, prathamaṃ śaktimadrūpapradhānatayā, idānīṃ tu śāktavisargapradhānatayā
            ``aḥ'' iti / aukāraparyante hi nirbharībhūte kriyāśaktiprasare etāvad anupraviṣṭam
            / anuttarapadasya bhairavabhaṭṭārakasya svarūpasatattvasyecchājñānakriyātmakaśaktiparispandādimadhyāntabhāgā
            ullilasiṣollasattollasitatāsvabhāvāḥ sūkṣmatamaprasaṃkhyānagṛhītatāvadbhūmikādhirūḍhayogijanasphuṭalaksaṇīyāḥ
            śrīsvacchandādiprakriyāśāstreṣu prabuddhaprasaraṇāvaraṇādirūpatvenoktāḥ / ata eva
            śivadṛṣṭiśāstre saptamāhnike</p>
         
         
         <p>Q: sunirbharatarāhlādabharitākārarūpiṇi /
            Q: nilīnaśaktitritaye parātmany anubhāvanāt //</p>
         
         
         <p>ityādi</p>
         
         
         <p>Q: tasyāpi śaktir mṛtpiṇḍaghaṭavad viśvarūpatām /</p>
         
         
         <p>gatā ... //</p>
         
         
         <p>ityantaṃ nirūpya</p>
         
         
         <p>Q: ekam eva hi tat tattvaṃ na saṃkhyāto 'tiriktatā /</p>
         
         
         <p>iti yac chivatattvam eva anantavicitrasvātantryasphārasphuraṇaśakticamatkārabharitatopāttabhairavabhāvaṃ
            nirṇītaṃ tatrāyam evoktakramaḥ / saṃpradāyaprathamāhnike 'pi</p>
         
         
         <p>Q: sa yadāste cidāhlādamātrānubhavatallayaḥ /
            Q: tadicchā tāvatī tāvaj jñānaṃ tāvat kriyā hi sā //</p>
         
         
         <p>Q: susūkṣmaśaktitritayasāmarasyena vartate /
            Q: cidrūpāhlādaparamo nirvibhāgaḥ paraḥ sadā //</p>
         
         <span class="note">p.248</span>
         
         
         <p>iti / tathā</p>
         
         
         <p>Q: ...ghaṭaṃ jānāti yāvasā /
            Q: jānāti jñānam atraiva niricchor vedanakṣatiḥ //</p>
         
         
         <p>Q: aunmukhyābhāvatas tasya nivṛttir nirvṛtiṃ vinā /
            Q: dveṣye pravartate naiva na ca vetti vinā citim //</p>
         
         
         <p>iti / tathā</p>
         
         
         <p>Q: yata icchati taj jñātuṃ kartuṃ vā secchayā kriyā /
            Q: tasyāḥ pūrvāparau bhāgau kalpanīyau purā hi yā //</p>
         
         
         <p>Q: tatkarmanirvṛtiprāptir aunmukhyaṃ tadvikāsitā /
            Q: na caunmukhyaprasaṅgena śivaḥ sthūlatvabhāk kvacit //</p>
         
         
         <p>ityādi / etad āgamasarvasvaprāṇatayaiva yuktiyuktatayā hṛdayaṃgamīkṛtam / sa eṣa parameśvaro
            visṛjati viśvam, tac ca dharādiśaktyantaṃ kādikṣāntarūpam ity etavatī visargaśaktiḥ
            ``ṣoḍaśī kalā'' iti gīyate</p>
         
         
         <p>Q: puruṣe ṣoḍaśakale tām āhur amṛtāṃ kalām /</p>
         
         
         <p>iti eṣā hi na saṃkhyeyā nāpi vaidantikī dṛg api tu śaivy eva / visargaśaktir eva ca
            parameśvarī paramānandabhūmibījam / evaṃ hy akārādirūpaṃ ghanatāpattyā yonirūpatāṃ
            gṛhītvā svarūpāpracyutaṃ tad eva svasvarūpa eva yonirūpe saṃkrāmad visargapadam ity
            ucyate / yathoktam</p>
         
         
         <p>Q: sa visargo mahādevi yatra viśrāntim ṛcchati /
            Q: guruvaktraṃ tad evoktaṃ śakticakraṃ tad ucyate //</p>
         
         
         <p>ityādi / akārasyaiva ghanatā kavargaḥ, kaṇṭhyatvāt / ikārasya cavargaḥ, tālavyatvāt
            / ukārasya pavargaḥ, auṣṭhyatvāt / ṛkārasya tavargaḥ, mardhanyatvāt, ḷkārasya tavargaḥ,
            dantyatvāt / yaśau cavargasyāntaḥ, raṣau ṭavargasya, lasau tavargasya, vakāro'pi tapavargayoḥ
            / ghanatā bodhasyāmūrtasyāpi cinmātrasyāpi kriyāśaktirūpataiva / sā coktanītyā śaktiṣaṭkakrameṇaivopajāyate
            / tena pañca prasṛtāḥ ṣaḍguṇitās triṃśat, ṣaḍbhiḥ saha ṣaṭtriṃśad bhavantīti /</p>
         
         <span class="note">p.249</span>
         
         
         <p>tad evaṃ śivabījam eva svātantryād ghanībhūtatayā kvacid vapuṣi śāktarūpe kusumatayā
            tiṣṭhad yonir ity abhidhīyate / tad eva hi puṣpaṃ purvoktanayena grāhyagrāhaṇagrāhakakoṇatrayamayaṃ
            vastutaḥ prasūtipadaṃ bījasaṃmiśratayaiva bhavati, tadaiva puṣparūpatvāt, anyadā tu
            yogyatayaiva tathāvyapadeśaḥ / tathā ca tat kusumam eva trikoṇatayā yonirūpam / tat
            sphuṭībhūtavibhaktagrāhyādirūpasomasūryāgnisṛṣṭisthitisaṃhṛtīḍāpiṅgalāsuṣumnādharmādharmaśabalādikoṇatritayā
            pārameśvarī bhairavī bhaṭṭārikā mudrā tadrūpayonyādhāratayā yonir iti nirdiṣṭā / tathā
            ca śrīkubjikāmate khaṇḍacakravicāre amum evārthaṃ pradhānatayādhikṛtyādiṣṭam</p>
         
         
         <p>Q: māyopari mahāmāyā trikoṇānandarūpiṇī / %not in ed. of KuMa? for Mahāmāyā \cf \RauSuSam
            4:28cd: māyopari mahāmāyā sarvakāraṇakāraṇam; = \agama{Niśvāsaguhya} 7.253ab</p>
         
         
         <p>ityādi / ata eva tathāvidhabījakusumaikaghanabhāvaśivaśaktisaṃghaṭṭaḥ svayaṃ svātmanaiva
            pūjya ity upadiṣṭaṃ śrītrikatantrasāre</p>
         
         
         <p>Q: śivaśaktisamāpattyā śivaśaktighanātmakaḥ /
            Q: śivaśaktisamāpatti trikaṃ saṃpūjayet param // <span class="note">Trikatantrasāra</span></p>
         
         
         <p>iti / evaṃ ca ghanībhāvo 'pi vaikharīrūpe yady api sphuṭībhavati tathāpi sarvasarvātmani
            parāvāgvapuṣi mukhyatayāvatiṣṭhate / tatra paraṃ kaṇṭhoṣṭhasthānakaraṇāny api sarvasarvātmakam
            eveti viśeṣaḥ / tathā hy antar api saṃjalpet paśyed iti sphuṭa evānubhavo bhedaś ca
            sthānādikṛta eva, śrutyekaprāṇatvāt varṇānāṃ / kiṃ bahunā / bālo'pi vyutpādyamāno
            'ntas tathārūpatayā vimṛśati bhāvajātaṃ, viparyayeṇa saṃśayenāpi vā vimṛśati / avacchedaṃ
            tāvat saṃvedayata eva / sa ca vāgvimarśakṛta eva / ata eva saṃvāravivārālpaprāṇamahāprāṇatāśvāsanādānupradānādiyogo'pi
            cāntas tathāsamucitasvabhāvaḥ syād eva, anyathā sasthāneṣu bhedāyogāt / antarhitakaraṇaśaktayo'pi
            syur eva, śṛṇomy aśrauṣaṃ paśyāmy adrākṣaṃ saṃkalpayāmi
            samakalpayam ityāder api saṃkalpasyānyathāvaicitryāyogāt / tad anayā yuktyā nibhālitayāntar
            adhikam adhikam anupraviśya pariśīlayata tāṃ samvidaṃ yatra sarvasarvātmakabodhaikaghanakaṇṭhauṣṭhādidhāmni
            tathāvidhabodhaikaghanavimarśātmakasvātantryasāramahāmantrarūpavarṇabhaṭṭārakaniveśaḥ
            /</p>
         
         <span class="note">p.250</span>
         
         
         <p>bodhaikaghanatānirviśeṣatāyām idaṃ sthānam, idaṃ karaṇam, ayaṃ varṇa iti kathaṃkāraṃ
            vibhāga iti ced yad evaṃ svātantryaṃ tathāvidhe svātmani ghaṭo 'yam, sukham idam,
            jñānam idam, jñātāham ity avabhāsayati tasyaivaṃvidhacitratararūpāvabhāsena ko vā
            kiyān vā prayāsaḥ / ata eva sarve pāṣāṇatarutiryaṅmanuṣyadevarudrakevalimantratadīśatanmaheśādikā
            ekaiva parabhaṭṭārikābhūmiḥ sarvasarvātmaiva parameśvararūpeṇāste iti tadvicitrasthānādisārvātmyanirviṣṭasphuṭāsphuṭavyaktāvyaktādirūpaśabdaśarīrā
            mantra vīryam iti gīyate/ tathā hi vīṇāvipañcīkacchapikāmurujādiṣu sa eva svano 'nyato
            'nyato deśād apy udbhavann ekasthāna iti kathyate / evaṃ tāramadhyamandreṣv api tatsthāyisvaraikātmye
            'pi vācyam / ata eva ca sa eva varṇaḥ kva cit prāṇini
            sthānāntarasamullāsy api bhavati yathā dhvāṃkṣeṣu kakāraṭakārarephā uccarantaḥ sarva
            evodarapāyukaṇṭhatālunirvartyā upalabhyante / avyaktatve 'pi ta eva tāvantaḥ śabdatvāt
            śabdasya ca mātṛkātirekino 'bhāvāt / mātṛkātireky api avyaktaḥ śabdo 'nupayogān na
            saṃgṛhīta ity apy ayuktam / avyaktavarṇarūpasyāpi maurujasāmudrādidhvanitasya hlādaparitāpakāritvam
            api asty eveti ko 'nyo 'bhimata upayogaḥ / pārameśvare 'pi avyaktadhvaner mukhyatayaiva
            prāyaśo mantratvaṃ nirūpitam ardhacandrādīnām eva mantravyāptisāratvenābhidhānāt /
            tatra ca</p>
         
         
         <p>Q: nirodhinīm anuprāptaḥ śabdaḥ śumaśumāyate /</p>
         
         
         <p>ityādy uktam / ghaṇṭākāṃsyādidhvanīnāṃ śrotraghaṭṭanādīnāṃ ca nādopadeśe nirūpaṇāt</p>
         
         
         <p>Q: hayo heṣati yadvac ca dānta udravatīva ca /
            Q: siṃho garjati yadvac ca uṣṭraḥ sītkurute yathā //</p>
         
         
         <p>Q: tathodīrya paśoḥ prāṇān ākarṣanti balādhikāḥ /
            Q: mahāmantraprayogo 'yam asādhyākṛṣṭikarmaṇi //</p>
         
         
         <p>ity uktaṃ guhyayoginītantre / tatropāyamātram etat / vastutas tv āntara evāsau nādātmā
            mantra iti tu kathyamānaṃ bhavadbhir api asmābhir api vyaktavarṇamālādimantreṣv api
            na na saṃcārayituṃ śakyate /</p>
         
         <span class="note">p.251</span>
         
         
         <p>tasmād avyakto varṇātmaiva śabdo yathā vidūragato'pi ghaṭo ghaṭa eva iti sthitam /
            sa ca prāṇabheryādibhedena sthānāntaram api anusaran sa evety api sthitam / ata evedanīṃ
            sarvabhūtarutajñānaṃ yac cheṣamuninā bhagavatopadiṣṭaṃ taddhṛdayaṃgamībhūtaṃ, anyathā
            śabdārthapratyayānāṃ ya itaretarādhyāso yaś ca dhyānadhāraṇāsamādhisaṃyamena tatpravibhāgaparyantaparalābhaḥ
            sa katham asphuṭavarṇarūpatvātirekivihagādikūjitajñānāya paryavasyet / yadā tu ta
            eva varṇā varṇānām eva ca paramārthato 'rthatādātmyalakṣaṇaṃ vācakatvam tadā yuktyāta
            eva vihagādirutajñānam / bheryādiśabdā api hy arthavanta eva jayājayasūcakatayopadeśād
            vihagādirutavat / tadabhiprāyeṇaiva śikṣāsūtrakārasūtrāṇi havisarjanīyāv urasyāv ekeṣāṃ
            radanamūlam ekeṣām
            ityādīni vācakībhavanti na tv aparathā kathaṃcid api / ata eva kiṃcid vaicitryam ālambyānyatvam
            anyatvaṃ cāśaṅkamānaiḥ visarjanīyāj jihvāmūlīyopadhmānīyau, anunāsikebhyaḥ pañcayamān,
            ḍakāraḍhakārayaralavakṣakārebhyaḥ tān eva laghuprayatnatarān bhedenābhimanya catuḥṣaṣṭir
            varṇā uktāḥ / anyatvaṃ cātra svaravyañjanayor iva ṛvamaraśabdayoḥ / śrītrikaratnakule
            'pi uktam</p>
         
         
         <p>Q: aṣṭāṣṭakavibhedena mātṛkā yā nirūpitā /
            Q: tad eva kulacakraṃ tu tena vyāptam idaṃ jagat // <span class="note">Trikaratnakula</span></p>
         
         
         <p>iti / mātṛkājñānabhede vistarato nirūpitam etat / iha tu tatprakriyānabhiniveśaḥ,
            pūrṇataikasāratvāt / tad evaṃ sarvatrāyam īdṛśaḥ saṃvidanupraveśakramaḥ / padārthaḥ
            saṃkalpyamānaḥ sākṣātkriyamāṇo vāmāyīyāsāṃketikasvarūpabhūtaśuddhavimarśātmaparavāṅmantramahāmahasi
            tāvat pratiṣṭhāṃ bhajate yatra sarvavādibhir avikalpā daśā gīyate / tac ca paramamantramahaḥ
            pṛthivyādau śuddhavyāmiśrādipāramārthikabījapiṇḍarūpakādivarṇātmakam eva, anyathā
            merubadarajalajvalanabhāvābhāvaghaṭasukhanirvikalpajñānānīty ekam eva sarvaṃ syāt
            / vikalpo 'pi tatprasādotthaḥ tām eva saraṇim anusaret,</p>
         
         <span class="note">p.252</span>
         
         
         <p>na tu pratyuta tatsvarūpaṃ bhindyāt / tathā ca yad eva tad asāṃketikaṃ mantravapus
            tad eva anyonyavicitrarūpaṃ paśyadbhiḥ sarvajñaiḥ saṃketopāyam upāsyatayā upadiśyate
            / tatraiva cāsāṃketike vāṅmahasi tathā khalu māyīyāḥ saṃketāḥ patanti yathā ta evāmāyīyāsaṃketitamantratādātroyaṃ
            pratipadyante / tathāsvarūpapratipattir eva hi teṣāṃ vācakatābhāvo nānyaḥ kaś cit
            / atra ca sphuṭam abhijñānam abhyāsavasāt / sāṃketikatām āpanno ciratarapūrvavṛttagośabdaparāmarśas
            tathaiva saṃketakāle goparāmarśo 'py anyo'māyīyāsāṃketikaparāmarśadhāmany eva nipatati
            / yāvat bālasyāpijanmāntarānusaraṇe 'pi citsvabhāvasyādau sthitaivāsaṃketikī sattā,
            anyathānavasthānāt / evam eva khalu saṃketagrahaṇopapattir nānyathetīśvarapratyabhijñāṭīkāyām
            api
            śrīmadutpaladevapādair nirṇītam / atra cānupraveśayuktiḥ</p>
         
         
         <p>Q: paśyaty anyac chṛṇoty anyat karoty anyac ca jalpati /
            Q: cintayaty anyad ābhuṅkte tatrāsāṃketikī sthitiḥ //</p>
         
         
         <p>iti / bhaṭṭārakaśrīśrīkaṇṭhapādāḥ</p>
         
         
         <p>Q: mano'py anyatra nikṣiptaṃ cakṣur anyatra pātitam</p>
         
         
         <p>ityādy apy avocan / tad apy asāṃketikamantravapuḥ svabījam anudhāvad anuttarapadaparyavasāyi
            bhavati / tad apy anuttarapadaṃ satatatathāvidhānantasamudāyavaicitryasaṃrambhasāraṃ
            visargadṛṣṭyā prasarad eva, visargasyaiva hakalāparyantatayā prasarāt tasyā api hakārākhyaśaktikuṇḍalinyāḥ
            svarūpabhedātmakabindusvarūpadvāreṇānuttarapada eva saṃkramāt, svarūpa eva viśrāmyati
            / ekākṣarasaṃvit kila svarūpata eva deśakālakalanopādhānādinairapekṣyeṇaiva prāguktatattvapūrṇatānayena
            jhagiti visargabhūmau dhāvati / visargabhūmiśleṣa evānandeccheśanonmeṣatatprasṛtitadvaicitryakriyāśaktimayānām
            ākārādīnāṃ sthitiḥ /</p>
         
         <span class="note">p.253</span>
         
         
         <p>sa eva visargaḥ svasattānāntarīyakatayaiva tathaivātibharitayā sattayā prasaran drāg
            ity eva hakalāmayaḥ saṃpadyate / hakalāmayatāsaṃpattir eva vastutaḥ kādisattānantatattvajālasthitiḥ
            / hakalaiva ca punar api bindāv anupraviśanty anuttarapada eva paryavasyatīty ekaivādvayaparipūrṇarūpā
            saṃvedanasattābhaṭṭārikeyaṃ parā bhagavatī parameśvarī, na tv atra kramādiyogaḥ kaś
            cit / tad etad ucyate ``aham'' iti viparyaye tu saṃhṛtau ``maha'' iti / dvaidham api
            ceyam ekaiva vastutaḥ saṃvit / evam eṣa sa sarvatra ghaṭasukhādiprakāśe 'pi svātmaviśrāntisarvasvabhūto
            'hambhāvaḥ / yathoktam</p>
         
         
         <p>Q: prakāśasyātmaviśrāntir ahaṃbhāvo hi kīrtitaḥ /</p>
         
         
         <p>iti / sa ca vastutaḥ sarvātmakaḥ samanantaranirṇītanītyā -- iti parābhaṭṭārikānuviddho
            bhairavātmaka eva / yathoktaṃ mayaiva stotre</p>
         
         
         <p>Q: viśvatra bhāvapaṭale parijṛmbhamāṇa-<br />Q: vicchedaśūnyaparamārthacamatkṛtir yā /
            Q: tāṃ pūrṇavṛtty aham iti prathanasvabhāvāṃ <br />Q: svātmasthitiṃ svarasataḥ praṇamāmi devīm //</p>
         
         
         <p>iti / eṣa eva śrīvāmanaviracite dvayasaṃpattivārtike upadeśanayo boddhavyaḥ / tena
            sthitam etad akāra eva sarvādyaḥ / yatrāpi harṣaghaṭanīlādau hakārādyā api varṇās
            tatrāpi tathāvidhānantanijapūrvāparavarṇasamākṣepa eva, anyathā tasyaiva hādeḥ samudayāyogāt
            / te param ākṣipyamāṇatvād evāntamilīnā vikalpagocaratvam aprāptāḥ, ata eva sarvatra
            vijñāne sarvā eva devatāḥ samam eva samudāyaṃ dadhatyaś citrāṃ saṃvittivṛttiṃ vartayanti
            / tad anenaivāśayena kālādhikārādāv ekasminn eva prāṇe prāṇaṣoḍaśāṃśe 'pi vā ṣaṣṭitaddviguṇādyabdodayapūrvakaṃ
            mātṛrudralokapālagrahanāgādīnām udayapralayāś citrā nirūpitāḥ /</p>
         
         <span class="note">p.254</span>
         
         
         <p>tac citrānantodayapralayamaya eva dvitīyo 'pi prāṇacārādir ity akālakalitam eva tattvaṃ
            vastutaḥ paramārthaḥ, yadi param etāvanmātraṃ māyīyādhyavasāyānadhyavaseyam iti nāstitābhimānakāri
            parasaṃvidi tu tatkālaṃ bhāsate eva / ata evaikasyām eva jñānakalanāyāṃ paśyaty anyad
            vikalpayaty anyad ityādyupadeśena yad uktam devatātrayādhiṣṭhānaṃ tat sarvatraivānapāyi
            / sarvāṇy eva ca saṃvedanāni vastuto 'ham iti paramārthāni vimarśamayāny eva / tad
            evaṃ sthitam etad viśvam antaḥsthitam ānandaśaktibharito vaman grasamānaś ca visarga
            eva parameśvaro ghanībhūya hakārātmatāṃ pratipadyānantasaṃyogavaicitryeṇa kṣarūpatām
            apy eti / sa evaiṣa dūtyatmakaśāktayonisaṃghaṭṭasamucitavarṇātmakakṣobhaḥ / anāhatanādadaśāśrayaṇena
            madhyamasauṣumnapadocchalattattadanantabhāvapaṭalātmā visargo viśliṣyan dhruvadhāmni
            anuttarapada eva praviśatīti prāg apy uktam eta / amī cākārādyāḥ sthitimantaḥ prāṇe
            tuṭiṣoḍaśakādisthityā ekāṃ tuṭiṃ saṃdhīkṛtyārdhārdhabhāgena pralayodayayor bahir api
            pañcadaśadinātmakakālarūpatāṃ tanvate iti tithayaḥ kalāś coktāḥ / ṣoḍaśy eva ca kalā
            visargātmā viśliṣyantī saptadaśī kalā śrīvādyādiśāstreṣu nirūpitā</p>
         
         
         <p>Q: sā tu saptadaśī devī hakārārdhārdharūpiṇī /</p>
         
         
         <p>iti / visargasya hakārārdhatvāt tato'pi viśleṣasyārdhatvād iti niravayavasyaikavarṇasya
            katham eṣā vikalpanā iti ced asmatpakṣe sarvam evānavayavaṃ cinmayaikāvabhāsanānatirekāt,
            tathāpi ca svātantryād eva avayavāvabhāse 'py anavayavataivānapāyinī, tathehāpi astu
            ko virodhaḥ / evam eva varṇopapattiḥ, aparathā dantyoṣṭhyakaṇṭhyatālavyādivarṇeṣu
            kramaprasārī pavana āghātakaḥ kathaṃ kaṇṭhaṃ hatvā tālv āhantīti / yugapadāpūrakatve
            'pi samānakālatā syāt, yatra kaṇṭhaghāṭotthaṃ rūpaṃ tat tu tālvāhatijaṃ sarvatra saṃbhavati
            / śvāsanādayoś ca paścātpratīyamānatayānupradānatvam ucyate / dvimātratrimātreṣu ca
            dvikādiyogo garbhīkṛtaikadvayādir eva /</p>
         
         <span class="note">p.255</span>
         
         
         <p>tathaiva mātrake 'py ardhamātrādiyogaḥ saṃvedyaḥ, yathoktaṃ bhaṭṭanārāyaṇena</p>
         
         
         <p>Q: praṇavordhvārdhamātrāto 'py aṇave mahate namaḥ /</p>
         
         
         <p>iti / iha tu pañcāśadvarṇā viśvam api vā akramam ekam eva / kva cit tu matādiśāstreṣu
            visargaviśleṣasyaivānuttarapadasattālambanenāṣṭādaśī kalā ity abhyupagamaḥ / tad evam
            etāḥ kalā eva hlādanāmātracittavṛttyanubhāvakāḥ ``svarā'' ity uktāḥ / svarayanti śabdayanti
            sūcayanti cittaṃ svaṃ ca svarūpātmānaṃ rānty evam iti parapramātari saṃkrāmayantaḥ
            dadati svaṃ cātmīyaṃ kādiyonirūpaṃ rānti bahiḥ prakāśayanto dadatīti svarāḥ / eta
            eva hi cittavṛttisūcakā nādātmakāḥ karuṇāśṛṅgāraśāntādikāṃ cittavṛttim ākrandanacāṭukastutyādau
            kevalā vā yonivarṇaniviṣṭā vā tiryaktattadaharjātādiṣv api prathamata evāpatantaḥ
            saṃketavighnādinairapekṣyeṇaiva saṃvidāsannavartitvāt svarakākvādirūpatām aśnuvānāḥ
            prakāśayantīty
            arthadharmā udāttādaya upadiṣṭāḥ, teṣām eva cittavṛttyanubhāvakaṣaḍjādisvarūpatvāt
            /</p>
         
         
         <p>evaṃ sarvatra saṃvedane sarvā evaitā vaicitryacaryācāracaturāḥ śaktaya ādikṣāntāḥ
            samāpatantyo 'hamahamikayā akramam eva bhāsamānāḥ kalanāmayatayaiva jñānakramasaṃkramaṇam
            eva diśyamānaṃ deśam utthāpayantyaḥ,</p>
         
         
         <p>Q: anyathā meruparamāṇvor aviśeṣāt</p>
         
         
         <p>iti nyāyena garbhīkṛtadeśātmakavaicitryaṃ kriyāvaicitryātmakaṃ kramarūpaṃ kālaṃ bahiryojanayollāsayantyaḥ
            svātmani yuñjānatvena grasamānāḥ prollāsasamaye 'pi riktarūpatayā udyogāvabhāsasaṃkrāmavilāpanarūpeṇa
            dvādaśātmikāṃ kṛśarūpatām āśrayantyas tadgṛhītapramadādigatodyogādikalācatuṣṭayaparipūrṇatayāpy
            aṅkurībhūya sālasaṃ ṣoḍaśātmakabharitapūrṇarūpatayā praviśantyo 'ntar bahiś ca tad
            amṛtānandaviśrāntirūpaṃ camatkārasattāsārakalācatuṣkaṃ visṛjantya evaṃvidhām eva pūrṇakṛśātmakadolālīlāṃ
            nirviśamānāḥ somasūryakalājālagrasanavamanacaturāḥ /</p>
         
         
         <p>akāram evāditayā madhye ca kādiyonijātam avasāne ca binduṃ dadhatī ``aham'' ity eṣaiva
            bhagavatī sṛṣṭiḥ /</p>
         
         <span class="note">p.256</span>
         
         
         <p>tad uktaṃ śrīsomānandapādair nijavivṛtau ``aṃ a ity eṣaiva vikṛtāvikṛtarūpā mātṛkā''
            ityādi / te tu ``a'' ity etad anuttaram ākārādyāś ca tithayaḥ, yad vā bindur aṃkāraḥ
            akārādyās tithayas tadanto visarga ity api vyācakṣate / tad eva saṃvitsatattvaṃ ``spanda''
            ity upadiśanti / spandanaṃ ca kiṃciccalanam / svarūpāc ca yadi vastvantarākramaṇaṃ
            tac calanam eva na kiṃcittvam, no cet calanam eva na kiṃcit / tasmāt svarūpa eva kramādiparihāreṇa
            camatkārātmikā ucchalattā ūrmir iti matsyodarītiprabhṛtiśabdair āgameṣu nidarśitaḥ
            spanda ity ucyate, kiṃciccalanātmakatvāt / sa ca śivaśaktirūpaḥ sāmānyaviśeṣātmā /
            tad vyākhyātam, ādyās tithayaḥ bindvavasānagāḥ kālayogena somasūryau tasyaivākulasyāntaḥ
            /</p>
         
         
         <p>pṛthivyādīni ca yāvad brahmapañcakaṃ tāvat teṣāṃ svarāṇām antaḥ / kathaṃ / kramāt
            / atha ca kramasyādanaṃ bhakṣaṇaṃ kālagrāsaḥ tathā kṛtveti kriyāviśeṣaṇaṃ ca / sobhane
            vrate bhoge riktatve bhoganivṛttau ca pūrṇatve suvrate / āmantraṇam apy etat evaṃ
            vyākhyeyam /</p>
         
         
         <p>evam amūlā akāramūlā avidyamānamūlā cānāditvāt / sa kramo yasyāḥ praśleṣeṇātadrūpaḥ
            / anyathārūpo 'pi kramo yasyāḥ tathāpy amūlā / amūlasya yad ātananam ātat tatas tad
            eva ca kramo yasyāḥ / eṣa cājñeyā jñātṛrūpā, eṣaiva ca jñeyā, anyasyābhāvāt / avidyamānaṃ
            kṣāntaṃ tuṣṇīm āsanam avirataṃ sṛṣṭyādirūpatvena asyām / ākṣāṇām aindriyakāṇām ante
            samīpe prāg aparyavasānā yā bhaved iti / upacārād ākṣāntā sṛṣṭir apūrvam āharaṇaṃ
            svātmānupraveśātmasvarūpaṃ saṃhārarūpaṃ yasyām / eṣaiva ca śivātmakabījaprasararūpāṇāṃ
            mananatrāṇadharmānāṃ sarveṣām eva vācyavācakādirūpavarṇabhaṭṭārakātmanāṃ mantrāṇāṃ
            śaktyātmakayonispandānām, sarvāsāṃ tadbījodbhūtānāṃ
            vedanārūpāṇāṃ vidyānām iyaṃ samā sarvatrānūnādhikā sarveṣu tantreṣu tantraṇāsu ca
            sarvāsu kriyāsu sarvakālaṃ ca sarvaṃ dadatī siddhisaṅgham / akhyātā aprakaṭā / akhyātirūpatāṃ
            māyīyām uddiśya bhedo varṇānāṃ / tathā hi ta eva śuddhamantrarūpā varṇāḥ prathamaṃ
            pañcavidhaviparyayāśaktyādirūpapratyayātmakabhāvasṛṣṭitām etya svarūpam āvṛṇvate /</p>
         
         <span class="note">p.257</span>
         
         
         <p>Q: pañca viparyayabhedā bhavanty aśaktiś ca karaṇavaikalyāt /
            Q: aṣṭāviṃśatibhedā tuṣṭir navadhāṣṭadhā siddhiḥ //</p>
         
         
         <p>iti hy eta eva pratyayāḥ pāśavasṛṣṭirūpāḥ pāśā mukhyatayā, yathoktam</p>
         
         
         <p>Q: svarūpāvaraṇe cāsya śaktayaḥ satatotthitāḥ /
            Q: yataḥ śabdānuvedhena na vinā pratyayodbhavaḥ //</p>
         
         
         <p>iti / tathā</p>
         
         
         <p>Q: parāmṛtarasāpāyas tasya yaḥ pratyayodbhavaḥ /</p>
         
         
         <p>ityādi / evaṃ pratyayasṛṣṭitvāntarālīkaraṇena sphuṭaśrūyamāṇaśrutyātmakakramābhāsamānamāyīyavarṇasṛṣṭir
            ādyapāramārthikaśuddharūpāliṅgitā tattatkāryaphalaprasavadāyinī nirūpitā śrīpūrvaśāstre
            /</p>
         
         
         <p>Q: sarvaśāstrārthagarbhiṇyai .../</p>
         
         
         <p>ity evaṃvidhayā</p>
         
         
         <p>Q: anayā saṃprabuddhaḥ san yoniṃ vikṣobhya śaktitaḥ /
            Q: tatsamānaśrutīn vamāṃs tatsaṃkhyān asṛjat prabhuḥ //</p>
         
         
         <p>ityādi,</p>
         
         
         <p>Q: te tair āliṅgitāḥ santaḥ sarvakāmaphalapradāḥ /</p>
         
         
         <p>ityādi / evam ākhyātā aprakaṭāpi māyāndhānāṃ sarvadaiva khyātā / prakāśā śuddhavedanātmikā
            / yaśaḥ sarvatra svasvabhāvātmakaprabhāvaprakhyāprasarānirodho yasyā ity āmantraṇaṃ
            śobhanavrate itivat / tad ayam atra saṃkṣepārthaḥ /</p>
         
         
         <p id="v1">
            svātantryaikarasāveśacamatkāraikalakṣaṇā /<br />
            parā bhagavatī nityaṃ bhāsate bhairavī svayam //
             <span class="ref">v1</span></p>
         
         
         <p id="v2">
            tasyāḥ svabhāsāyogo yaḥ so 'niruddhaḥ sadoditaḥ /<br />
            sadāśivadharātiryaṅnīlapītasukhādibhiḥ //
             <span class="ref">v2</span></p>
         
         <span class="note">p.258</span>
         
         
         <p id="v3">
            bhāsamānaiḥ svasvabhāvaiḥ svayaṃprathanaśālibhiḥ /<br />
            prathate saṃvidākāraḥ svasaṃvedanasārakaḥ //
             <span class="ref">v3</span></p>
         
         
         <p id="v4">
            svasvasaṃvedanaṃ nāma pramāṇam iti varṇyate /<br />
            bālatiryaksarvavidāṃ yat sāmyenaiva bhāsate //
             <span class="ref">v4</span></p>
         
         
         <p id="v5">
            indriyāṇi trirūpaṃ ca liṅgaṃ paravacaḥkramaḥ /<br />
            sārūpyam anyathāyogaḥ pratītyanudayo yamaḥ //
             <span class="ref">v5</span></p>
         
         
         <p id="v6">
            ityādiko yasya sarvaṃ dvāramātre nirūpyate /<br />
            tat svasaṃvedanaṃ proktam avicchedaprathāmayam //
             <span class="ref">v6</span></p>
         
         
         <p id="v7">
            yeṣāṃ nākṣatrirūpādināmamātre 'py abhijñatā /<br />
            teṣām api tiraścāṃ hi samā saṃvit prakāśate //
             <span class="ref">v7</span></p>
         
         
         <p id="v8">
            evaṃ bhāsā svabhāvena svarūpāmarśanātmikā /<br />
            svarūpāmarśanaṃ yac ca tad eva paravāgvapuḥ //
             <span class="ref">v8</span></p>
         
         
         <p id="v9">
            tadvicitrasvabhāvatvād vicitraprathanāmayam /<br />
            prathane pāratantryaṃ hi na jātu bhajate kva cit //
             <span class="ref">v9</span></p>
         
         
         <p id="v10">
            apāratantryāt saṃketapratyūhādeḥ kathaṃ sthitiḥ /<br />
            ataḥ saṃketarahitaṃ svasvarūpavimarśanam //
             <span class="ref">v10</span></p>
         
         
         <p id="v11">
            deśakālakalāmāyāsthānaghātakriyottaram /<br />
            paripūrṇaṃ svataḥ sarvaṃ sarvākāravilakṣaṇam //
             <span class="ref">v11</span></p>
         
         
         <p id="v12">
            svābhāvikamahāsaṃvitsatsaṃskāraikalakṣaṇam /<br />
            śuddhavidyātmakaṃ rūpam aham ity ubhayātmakam //
             <span class="ref">v12</span></p>
         
         
         <p id="v13">
            tad eva mātṛkārūpaṃ dharādīnāṃ nijaṃ vapuḥ /<br />
            tat pāramārthikākaraṃ drutyāśyānasvarūpataḥ //
             <span class="ref">v13</span></p>
         
         
         <p id="v14">
            bījayonyātmakaṃ proktaṃ śivaśaktisvarūpakam /<br />
            śivaśaktyos tu saṃghaṭṭād anyonyocchalitatvataḥ //
             <span class="ref">v14</span></p>
         
         
         <p id="v15">
            parasparasamāpattir jagadānandadāyinī /<br />
            antaḥsthaviśvaparyantapāramārthikasadvapuḥ //
             <span class="ref">v15</span></p>
         
         
         <p id="v16">
            yad vīryam iti nirṇītaṃ tad visleṣaṇayojanāt /<br />
            visarga iti tat proktaṃ dhruvadhāma tad ucyate //
             <span class="ref">v16</span></p>
         
         
         <p id="v17">
            anuttarapadāvāptau sa eṣa sughaṭo vidhiḥ/<br />
            asmād eva tv amāyīyād varṇapuñjān nirūpitā //
             <span class="ref">v17</span></p>
         
         <span class="note">p.259</span>
         
         
         <p id="v18">
            māyām ālambya bhinnaiva śrīpūrve sṛṣṭir ākṣarī /<br />
            pañcāśadbhedasaṃbhinnapratyayaprasavātmikā //
             <span class="ref">v18</span></p>
         
         
         <p id="v19">
            bandharūpā svabhāvena svarūpāvaraṇātmikā /<br />
            atraivāntargatās tās tāḥ khecaryo viṣayātmikāḥ //
             <span class="ref">v19</span></p>
         
         
         <p id="v20">
            tanvate saṃsṛtiṃ citrāṃ karmamāyāṇutāmayīm /<br />
            asyāḥ sāmyāṃ svabhāvena śuddhabhairavatāmayam //
             <span class="ref">v20</span></p>
         
         
         <p id="v21">
            proktaṃ prāg eva jīvatve muktatvaṃ pārāmārthikam /<br />
            bhinnāyā varṇasṛṣṭeś ca tad abhinnaṃ vapuḥ param //
             <span class="ref">v21</span></p>
         
         
         <p id="v22">
            vīryam ity uktam atraiva yad guptyā mantraguptatā /<br />
            tad etad aham ity eva visargānuttarātmakam //
             <span class="ref">v22</span></p>
         
         
         <p id="v23">
            svasvabhāvaṃ paraṃ jānañ jīvanmuktaḥ sakṛd budhaḥ /<br />
            siddhyādiprepsavas tena kḷptasaṃkocasūtritam //
             <span class="ref">v23</span></p>
         
         
         <p id="v24">
            nābhikuṇḍalahṛdvyomnor yogino 'ham upāsate /<br />
            tad etat kila nirṇītaṃ yathāgurvāgamaṃ manāk //
             <span class="ref">v24</span></p>
         
         
         <p id="v25">
            enāṃ saṃvidam ālambya yat syāt tat pṛcchyatāṃ svavit /<br />
            naitāvataiva tulitaṃ mārgāṃśas tu pradarśitaḥ //
             <span class="ref">v25</span></p>
         
         
         <p id="v26">
            iyatīti vyavacchindyād bhairavīṃ saṃvidaṃ hi kaḥ /<br />
            etāvāñ chaktipāto 'yam asmāsu pravijṛmbhitaḥ //
             <span class="ref">v26</span></p>
         
         
         <p id="v27">
            yenādhikāritair etad asmābhiḥ prakaṭīkṛtam /<br />
            asmākam anyamātḥṇām adya kālāntare 'pi vā //
             <span class="ref">v27</span></p>
         
         
         <p id="v28">
            bhavaty abhūtvā bhavitā tarkaḥ sūkṣmatamo 'py ataḥ /<br />
            yaḥ sarvayogāvayavaprakāśeṣu gabhastimān //
             <span class="ref">v28</span></p>
         
         
         <p id="v29">
            śrīpūrvaśāstre nirṇīto yena muktaś ca mocakaḥ /<br />
            etat tu sarvathā grāhyaṃ vimṛśyaṃ ca parepsubhiḥ //
             <span class="ref">v29</span></p>
         
         
         <p id="v30">
            kṣaṇaṃ martyatvasulabhāṃ hitvāsūyāṃ vicakṣaṇaiḥ /<br />
            ālocanakṣaṇād ūrdhvaṃ yad bhaved ātmani sthitiḥ /<br />
            cidarkābhralavās tena saṃśāmyante svato rasāt //
             <span class="ref">v30</span></p>
         
         <span class="note">. . . . . . . . . . . . . . . . . . . . . . . . . . . . . . . . . . . . .</span>
         
         
         <p>evam uttarasyāpy anuttaram iti yad uktaṃ yo 'sāv ``uttarasya'' ity aṃśenopāttaḥ kulātmā
            śāktaḥ sṛṣṭiprasaraḥ sa vistarato nirṇītaḥ /</p>
         
         <span class="note">p.260</span>
         
         
         <p>tac cottaram api yathānuttaraṃ tathā nirūpitam / idānīṃ tv anuttaram eva svarūpeṇa
            vistarato vicārapadavīm apekṣate /evaṃ vidhyanuvādau nirvahataḥ, yady anūdyamāno vidhīyamānaś
            cāṃśaḥ svarūpato lakṣitau syātām, yathā yad eva śivanāmasmaraṇam etad eva samastasaukhyocchalanam
            iti dvāv apy aṃśau lakṣyau / iha tu yady apy anuttaraṃ nāma anyad vastu kiṃcin nāsti,
            anyatve tasyāpy uttaratve evābhipātāt, tathāpi svātantryakḷptopadeśyopadeśakabhāvābhiprāyeṇeyaṃ
            vyavasthā ity uktaṃ prāk / tataś ca vistarato 'nuttarasvarūpanirūpaṇāya granthāntarāvatāraḥ
            / tan nirūpayati /</p>
         
         
         
         <span class="note">ParTri 9cd-18ab:</span>
         
         
         <p id="ParTri_9">
            caturdaśayutaṃ bhadre tithīśāntasamanvitam //
             <span class="ref">ParTri_9</span></p>
         
         
         <p id="ParTri_10">
            tṛtīyam brahma suśroṇi hṛdayam bhairavātmanaḥ <br />
            etan nāyoginījāto nārudro labhate sphuṭam //
             <span class="ref">ParTri_10</span></p>
         
         
         <p id="ParTri_11">
            hṛdayaṃ devadevasya sadyo yogavimokṣadam <br />
            asyoccāre kṛte samyaṅ mantramudrāgaṇo mahān //
             <span class="ref">ParTri_11</span></p>
         
         
         <p id="ParTri_12">
            sadyas tanmukhatām eti svadehāveśalakṣaṇam <br />
            muhūrtaṃ smarate yas tu cumbakenābhimudritaḥ //
             <span class="ref">ParTri_12</span></p>
         
         
         <p id="ParTri_13">
            sa badhnāti tadā dehaṃ mantramudrāgaṇaṃ naraḥ <br />
            atītānāgatānarthān pṛṣṭo 'sau kathayaty api //
             <span class="ref">ParTri_13</span></p>
         
         
         <p id="ParTri_14">
            praharād yad abhipretaṃ devatārūpam uccaran <br />
            sakṣāt paśyaty asaṃdigdham ākṛṣṭaṃ rudraśaktibhiḥ //
             <span class="ref">ParTri_14</span></p>
         
         
         <p id="ParTri_15">
            praharadvayamātreṇa vyomastho jāyate smaran <br />
            trayeṇa mātaraḥ sarvā yogeśvaryo mahābalāḥ //
             <span class="ref">ParTri_15</span></p>
         
         
         <p id="ParTri_16">
            vīrā vīreśvarāḥ siddhā balavāñ chākinīgaṇaḥ <br />
            āgatya samayaṃ dattvā bhairaveṇa pracoditāḥ //
             <span class="ref">ParTri_16</span></p>
         
         
         <p id="ParTri_17">
            yacchanti paramāṃ siddhiṃ phalaṃ yad vā samīhitam <br />
            anena siddhāḥ setsyanti sādhayanti ca mantriṇaḥ //
             <span class="ref">ParTri_17</span></p>
         
         
         <p id="ParTri_18ab">
            yat kiṃcid bhairave tantre sarvam asmāt prasiddhyati 
             <span class="ref">ParTri_18ab</span></p>
         
         
         
         
         <span class="note">p.261</span>
         
         
         <p>bhairavarūpasya viśvasya pradarśitayuktyāgamanirūpitaparāparābhaṭṭārikāsvabhāvaḥ śāktaḥ
            / tasya hṛdayaṃ sāraṃ śivarūpaṃ parameśvaryā śrīmatparābhaṭṭārikayā samāliṅgitam /
            bhairavaśabdena viśvasya sarvasarvātmakatāvapuḥ śaktirūpam / tatsahitasyātmanaḥ pratyekasya
            bhedasya nararūpasya etāvac chivātmakaṃ hṛdayam / pareṇābhedena sarvātmakatāyā eva
            tena tayā ca vināsya bhedasyaivāyogad ity uktaṃ prāk / ``susroṇi'' ity āmantraṇam
            / śobhanaṃ māyātmakatāyām apy anapetaṃ śuddhacinmayaṃ yad etat śroṇyāṃ hṛdayaṃ yonirūpam
            uktaṃ tan no 'ntaḥkṛtasakalamantramaheśāditiryaksthāvarāntapramātṛjālasyāmātmano 'smākam
            iti samucitāpatitavyapadeśasya bhairavātma pūrṇatāmayam antargataviśvavīryasamucchalattātmakavisargaviśleṣānandaśaktyaikaghanaṃ
            brahma bṛhad vyāpakaṃ bṛṃhakaṃ bṛṃhitaṃ ca, na tu vedāntapāṭhakāṅgīkṛtakevalaśūnyavādāvidūravarti
            brahmadarśane iva / etac ca tṛtīyaṃ narādyapekṣayā śivaparaikarūpam / ata evāmīṣu
            śāstreṣv atra ca mukhyatayā tad eva hṛdayaṃ pūjyatayopadiṣṭam / ananupraviṣṭatathāvīryavyāptisārahṛdayā
            api tāvanmātrabāhyācārapariśīlanenaiva kramavaśaśithilībhavacchithilitavidaladvidalitapāśavaniyamabandhanā
            etaddhṛdayavyāptiṃ svayam eva samadhiśerate / na hy etaddhṛdayānupraveśa eva ``etaddhṛdaye
            'nupraviṣṭo 'smi, iyaṃ devī parā'' ity etacchābdavikalpakalpyaḥ, asya ca pratyuta
            hṛdayāntaramārgaṇād ity uktaṃ vistarataḥ, api tu</p>
         
         
         <p>Q: saṃkocayanti hṛdayaṃ nahi śāstrapāśā no saṃvidaṃ kaluṣayed yad ayaṃ ca lokaḥ /
            Q: samyaksvabhāvapadavīparipūrṇarūpā saivollasallayabharā bharitā sthitiḥ syāt //</p>
         
         
         <p>yad uktaṃ mayaiva stotre</p>
         
         
         <p>Q: bhagavadbhaktyāvesād viśadatarasaṃjātamanasām
            Q: kṣaṇenaiṣāvasthā sphuṭam adhivasaty eva hṛdayam /</p>
         
         <span class="note">p.262</span>
         
         
         <p>iti / ata eva koṇeṣu pūjyās tisraḥ / madhye devī parānandabhairavanirmathanarūpā nityānandarasaprasareṇaiva
            kṣobhātmakavisargeṇa iti devatānāṃ saṃpradāyaḥ / yāmalayoge vīrāṇām apy ānandendriyanityānandakṣobhātmakadūtīsaṃghaṭṭajeneti
            / ekavīratāyam api svarūpānandaviśrāntiyogena / puṃso 'pi ānandendriyaniḥsaraṇadhāma
            trikoṇaṃ kandādhoviniviṣṭaṃ cittaniveśād ānandakṣobhaprasavaṃ karoti tadindriyamūlatatparyantasaṃghaṭṭaghanatāyām
            / atroktam</p>
         
         
         <p>Q: vahner viṣasya madhye tu... /
            iti / evam ānandayoga eva hṛdayapūjā, yathoktaṃ trikatantrasāre</p>
         
         
         <p>Q: ānandaprasaraḥ pūjā tāṃ trikoṇe prakalpayet /
            Q: puṣpadhūpādigandhais tu svahṛtsaṃtoṣakāriṇīm //</p>
         
         
         <p>iti / sarvaṃ hi mudrādvayānuviddham, jñānakriyāśaktisāratvat / kevalaṃ devatāsu jñānamudrā
            antar udriktā, kriyāmudrā bahiḥ, vīreṣu viparyayaḥ / anupraveśas tu samatayā viparyayāc
            ca / anenaivābhiprāyeṇa jñānaśaktyātmake liṅge kriyāśaktisamarpaṇam uktam /</p>
         
         
         <p>evam etat caturdaṣasu yutaṃ saṃśliṣṭaṃ pañcadaśātmakaṃ tithīśāntena visargeṇa ṣoḍaśenānvitam
            / yad vā caturdaśasahitaṃ yutaṃ yugmaṃ ṣoḍaśa / tithīnāṃ pañcadaśānām īso visargaḥ
            tasyāntaḥ saptadaśy anuttarakalā, tadanvitaṃ hṛdayam / sarvāṇi ghaṭasukhādīni vastūni
            tām eva bījasattāṃ paramārtharūpeṇākrāmantīty uktaṃ vistarataḥ / atas tad eva hṛdayam
            /</p>
         
         
         <p>evaṃ ṣoḍaśadhā hṛdayam etat /</p>
         
         
         <p>1) tatrānuttarānusāreṇa yad etad brahma sāmarasyaṃ vedyavedakayoḥ, catasṛṇāṃ daśānām
            udyogādīnāṃ samāhāro 'vibhāgabhūḥ prāthamikī, tayā yutam avibhāgi / ya ete tithīnām
            īśā ūkārāntāḥ tatprabhavatvād anyasyeti hy uktam / tesāṃ tithīśānām antā amṛtavarṇāḥ
            catvāraḥ / taiḥ samyag anvitam / tac ca tṛtīyaṃ narādyapekṣayā śivarūpaṃ param / vedakaś
            catasṛbhir daśābhir ullasan vedyam eva tābhir āpyāyakautukātmanā tā evāmṛtakalāḥ svātmani
            ekīkurvan vedyavedakakṣobhasamāpattyā aikātmya lakṣaṇaṃ prasaṃkhyānenābhyāsena vā
            gamyaṃ bhairavātmano viśvahṛdayam anuttaraṃ praviśet / yathoktam</p>
         
         <span class="note">p.263</span>
         
         
         <p>Q: sarvabhūtastham ātmānaṃ sarvabhūtāni cātmani / iti /</p>
         
         
         <p>2) icchollasattātmany ānandaśaktau yad etat saṃhṛtyanusṛtyā kriyāśaktim apekṣya tṛtīyaṃ
            rūpam icchātma tad eva prākkoṭāv iṣyamāṇadyakaluṣaṃ brahma / catur ye daśa catvāriṃśad
            bhairavabhedāpekṣayā parabhairavaparaśaktitrayasahitāni tattvāni, yathoktam</p>
         
         
         <p>Q: ṣaṭtriṃśac chodanīyani śodhako bhairavaḥ paraḥ /
            Q: paraṃ trikaṃ tu karaṇaṃ dīkṣeyaṃ pāramārthikī //</p>
         
         
         <p>ityādi / tair yutam / ānandaśaktir hi prāgapararūpā pūrṇā / katham / tithīśair bījaiḥ
            tadantaiś ca yonirūpadharādibhiḥ samanvitam iti kriyāviśeṣaṇam / tad eva hṛdayam /
            sarvatrātra sakṛdvibhātaṃ prasaṃkhyānagamyaṃ rūpaṃ mukhyataḥ tatrayogyānāṃ tu paraśaktipātapavitritānāṃ
            vṛthaindrajālikakalanālālasānāṃ vā yogābhyāsa iti mantavyam /</p>
         
         
         <p>3) icchābhiprāyeṇa tṛtīyam icchā / tac ca bṛṃhitam iṣyamāṇenābhinnena pūrṇaṃ brahma
            / caturdaśa catvāriṃśat / yutāni vibhāgabhāñji yato 'nantaram / yutaśabdo vibhaktavācy
            api yutasiddhatvād ityādau / tithīśvarasyākulamayānuttarakalātmano 'ntaḥ ānandaḥ tasyānu
            paścāt / samyagitaṃ bhodamayam /</p>
         
         
         <p>4) īśānāpekṣayā tṛtīyam icchārūpaṃ prasaravaśād bṛhadbhūtam īśānatāpannam / caturdaśānāṃ
            catvāriṃśata uktāyā yutaṃ parasparavyāmiśratā yatra / tithīśvarasyākulamayānuttarakalātmano
            'ntaḥ saṃhṛtiḥ kulaśaktiprathamaspandaḥ / tenānvitam /</p>
         
         
         <p>5) unmeṣātmakajñānaśaktiyogena tṛtīyaṃ brahmeśānam eva yadā caturdaśānāṃ tasyā eva
            tattvacatvāriṃśato yutaṃ prathamavibhāgo yatra tathāvidhaṃ bhavati / tathā tithīśāntena
            kulaśaktiprathamaspandena samyak prarurukṣutayā anvitam / saṃśabdo 'tra bharaṇāpekṣaḥ
            /</p>
         
         <span class="note">p.264</span>
         
         
         <p>6) tajjñānaśaktikriyāśaktimadhyakoṭirūpaprāṅnirṇīta-ūkārakalālambitoḍhatāruḍhyā yad
            etat brahma yat kiṃcic carācaraṃ tad aśuddhaśuddhāśuddhasṛṣṭyapekṣayā tṛtīyaṃ śuddhasṛṣṭyātmakam
            ata eva tithīśvarair hṛdayabhūtatayā tadantaiś ca kādikṣāntaiḥ samanvitam /</p>
         
         
         <p>7) atha śūnyacatuṣkānusṛtyā caturṇāṃ dharādīnāṃ daśā vināśātmikā vidyate yatra tad
            vyoma / tena yutaṃ tṛtīyaṃ brahmecchākhyaṃ tithīśvarasyārkasya antena bāhyena tejasānvitam
            /</p>
         
         
         <p>8) vyākhyātakrameṇa tṛtīyaṃ brahmeśanam / etad api evam eva /</p>
         
         
         <p>9) tṛtīyaṃ brahmecchākhyam / caturṇāṃ nabhaḥprabhṛtīnām antadaśā yatra sā dharā /
            tayā yutaṃ samanvitaṃ tithīśāntasya vahnes tejaso yad anusaradrūpaṃ tena sahitaṃ vyomātma
            /</p>
         
         
         <p>10) tathaiva tṛtīyaṃ brahma caturdaśayutaṃ tithīśāntasamanvitaṃ paripūrṇaśūnyarūpaplutyā
            bhairavātma / icchā khalu nijasvabhāvabhūteśanasahitā vedyabhūmer vyomasattāṃ yadākrāmati
            tadā kiṃcitprakāśabhuvi viśramya jhaṭity aparyantāṃ kāṣṭhapāṣāṇaprāyāṃ niścalāṃ vyomabhūmim
            anupraviśati yatrāpavedyasuṣuptamahāvyomānupraviṣṭān yoginaḥ praty ucyate</p>
         
         
         <p>Q: bherīkāṃsyaninādo 'pi vyutthānāya na kalpate / ityādi /</p>
         
         
         <p>11) adhunoktavyāpti yad etat paraspararūpasāṃkaryavaicitryaṃ śaktīnāṃ taduddeśena
            / evam icchā yadānuttarapadapraveśaśālinī bhavati, yathā śaktikṣobhasya rasanāder
            anantaraṃ, tatrocyate vilambitamadhyadrutānāṃ cidviśeṣaspandānāṃ sattvādiyogajuṣāṃ
            catuḥśabdopalakṣitā caturthī daśā yatrāsti sāmānyaspandarūpā tad akulaṃ / tenākulenānuttareṇa
            yutaṃ tṛtīyaṃ brahmecchātma īśanasahitaṃ tithīśasyākārasyāntenānandaśaktyātmanā anvitam
            /</p>
         
         <span class="note">p.265</span>
         
         
         <p>12) tad api tathaiva punar api parāṃ sattām anupraviśati yadā tadā bhairavātma paripūrṇaṃ
            dīrghībhūtaṃ / no 'smākam iti pūrvavat / ata evaitad eva bījayugmam evaṃvidhabījavaicitryānupraveśād
            ācchādaprasavasamartham iti kāmavāktattvopayogenocyate</p>
         
         
         <p>Q: kāmena kāmayet kāmān kamaṃ kāmeṣu yojayet / <span class="note">Vāmakeśvarīmata 4.46</span></p>
         
         
         <p>ityādi</p>
         
         
         <p>Q: e-okāragataṃ bījaṃ vāgvidhānāya kevalam / <span class="note">Vāmakeśvarīmata 1.83</span></p>
         
         
         <p>ityādi /</p>
         
         
         <p>13) pañcamaṣaṣṭha ... varṇadvayena ... /</p>
         
         
         <p>14) ... yad uktaṃ ``caturdaśayutaṃ tṛtīyaṃ brahma tithīśāntasamanvitaṃ'' tad eva bhairavātmānuttarapadānupraviṣṭam
            /</p>
         
         
         <p>15) etad brahma catvāriṃśadyutam uktanītyā tithīśāntasamanvitaṃ bhairavātma vedanarūpatayā
            bindvātmakaṃ hṛdayam /</p>
         
         
         <p>16) sakalam idaṃ tattvajālaṃ bhairavātmatayocchalad ata eva bahir visṛjyamānaṃ bṛṃhitaṃ
            brahma visargātmakam / bahiḥsthitaṃ ca bhairavātmatayaikībhūtaṃ bhedātmakavyavacchedadāridryāpasaraṇena
            sarvasarvātmakapadaprāptyā bṛṃhitam iti visargapadam / nirṇītaṃ caitad avadhānena
            /</p>
         
         
         <p>evaṃ ṣoḍaśātmikā bījavyāptir uktā / yonivyāptis tu prativarṇaṃ prāg evoktā / vargīkaraṇābhiprāyeṇa
            tu nirūpaṇīyā / bālyayauvanasthāviradehāntaragrahaṇarūpadaśācatuṣṭayasamāhāramayaṃ
            pāñcabhautikam antas tithīśāntena praveśanirgamanātmanā prāṇāpānarūpeṇa yutam / tṛtīyaṃ
            ca puryaṣṭakātma / brahma bṛhattvāc ca śūnyam / atra ca yad dhṛdayaṃ śaktyātma / ta
            ete sarva eva śarīraprāṇapuryaṣṭakaśūnyaturyaśaktirūpā bodhātmakabījasātiśayaghanatākramaprāptakramikatathābhāvā
            bāhyātmabhūtātmātivāhikātmāntarātmaparamātmavyapadeśyāḥ pramātāraḥ / etad bhairavātma
            hṛdayam / praveśopāyo 'tra -- sarvāḥ pramātṛbhūmīr anavacchedenākramet /</p>
         
         
         <p>antarbahiṣkaraṇatrayodaśakaṃ prakṛtyā saha ca /</p>
         
         
         <p>caturdaśa catvāriṃśat tadyutaṃ dviguṇitam aśītiḥ / tithayaḥ pañcadaśa / īśā rudrā
            ekādaśa / antāḥ kālās trayaḥ /</p>
         
         <span class="note">p.266</span>
         
         
         <p>evaṃ dvādaśottaraśatamarmagatasthūlasūkṣmaparaśāktaspandarūpamantravīryavikāsasphurīkṛtavisargavisleṣaṇasaṃghaṭṭakṣobhātmikāṃ
            śarīrasattām eva bhairavarūpāṃ pariśīlayed yugapanniveśasaṃpradāyayuktyā /</p>
         
         
         <p>catasro madhurakaṣāyatiktāmladaśā yasya madyasurāsavādes tat / tithīśāntam ubhayavisargātmadravyam
            / samanvitaṃ tadindriyadvayāntarvarti / kusumaśabdavācyaṃ malaṃ tṛtīyam / brahma jagadindhanadāhaśeṣaṃ
            bhasma / bhairavātma bharitākāram āpyāyakam ambu / hṛdayaṃ ca sarvendriyāntarvarti
            rasāśyānobhayarūpam / tad etāni dravyāṇi yathālābhaṃ bhedamalavilāpakāni / tathāhi
            dṛśyate evāyaṃ kramo yad iyaṃ saṃkocātmikā śaṅkaiva samullasantī rūḍhā phalaparyantā
            saṃsārajīrṇataroḥ prathamāṅkurasūtiḥ / sā cāprabuddhān prati śuddhāśuddhādīnāṃ sthitir
            bhaved iti prabuddhaiḥ kalpitā bālān prati ca / kalpyamānāpi ca teṣāṃ rūḍhā vaicitryeṇaiva
            phalati / ata eva vaicitryakalpanād eva sā bahuvidhā dharmādiśabdanirdeśyā pratiśāstraṃ
            pratideśaṃ cānyānyarūpā, yathoktam</p>
         
         
         <p>Q: glanir vilumpikā dehe. . . / iti / <span class="note">Spandakārikā 3.8</span></p>
         
         
         <p>seyaṃ yadā jhaṭiti vigalitā bhavati tadā nirastapāśavayantraṇākalaṅko bhairavahṛdayānupraviṣṭo
            bhavatīti sarvathaitadabhyāse yatitavyam / śrītilakaśāstre 'yaṃ bhāvaḥ / śrībhargaśikhāyām
            api uktam</p>
         
         
         <p>Q: vīravrataṃ cābhinanded yathāyogaṃ tathābhyaset / <span class="note">Bhargaśikhā*</span></p>
         
         
         <p>ityādi / śrīsarvācāre 'pi</p>
         
         
         <p>Q: ajñānāc chankate mūḍhas tataḥ sṛṣṭiś ca saṃhṛtiḥ /
            Q: mantrā varṇātmakāḥ sarve varṇāḥ sarve śivātmakāḥ //</p>
         
         
         <p>Q: peyāpeyaṃ smṛtā āpo bhakṣyābhakṣyaṃ tu pārthivam /
            Q: surūpaṃ ca virūpaṃ ca tat sarvaṃ teja ucyate //</p>
         
         
         <p>Q: spṛśyāspṛśyau smṛto vāyuś chidram ākāśa ucyate /
            Q: naivedyaṃ ca nivedī ca naivedyaṃ gṛhṇate ca ye //</p>
         
         
         <p>Q: sarvaṃ pañcātmakaṃ devi na tena rahitaṃ kvacit /
            Q: icchām utpādayed ātmā kathaṃ śaṅkā vidhīyate // <span class="note">Sarvācāra*</span></p>
         
         
         <p>iti / śrīvīrāvaliśāstre 'pi ayam evābhiprāyaḥ / uktaṃ ca kramastotre</p>
         
         <span class="note">p.267</span>
         
         
         <p>Q: sarvārthasaṃkarṣaṇasaṃyamasya yamasya yantur jagato yamāya /
            Q: vapur mahāgrāsavilāsarāgāt saṃkarṣayantīṃ praṇamāmi kālīṃ // <span class="note">Kramastotra</span></p>
         
         
         <p>iti / vyākhyātaṃ caitan mayā taṭṭīkāyām eva kramakelau vistarataḥ / ata eva ṣaḍardhaśāstreṣv
            eṣaiva kriyā prāyo niyantraṇārahitatvena pūjā / tatparipūraṇāyaiva sarvadravyālābhāt
            saṃvatsaramadhye catus trir dviḥ sakṛd vā pavitrakavidhir uktaḥ /</p>
         
         
         <p>Q: kriyāyāḥ pūraṇārthāya yāgājñāpūraṇāya ca /
            Q: catuḥ sakṛd vā yaḥ kuryān na pavitraṃ sa niṣphalaḥ //</p>
         
         
         <p>iti / vijñānakramo vistarata uktaḥ /</p>
         
         
         <p>jātīnāṃ ca brāhmaṇādīnāṃ nāsti sthitiḥ kalpitatvāt upadeśavyaṅgateti tu durbuddhīn
            paśūn pratyāyayed iti ca bhagavatā mukuṭasaṃhitāyāṃ vistarato nirṇītam / iha tu ayatnasiddham
            eva /</p>
         
         
         <p>guṇā icchādyā nirṇītāḥ caturdaśasvarebhyaḥ /</p>
         
         
         <p>okāra-aṃkāramadhyagaḥ / tithīśānto visargaḥ / tṛtīyaṃ brahma ṣahamadhyagam / etad
            bījaṃ vastuto viśvasya / tathāhi yat kiṃcit sat pārthivaprākṛtamāyīyarūpaṃ bhāsate
            tad icchāyāṃ jñāne vā kriyāyāṃ vā patitam api sarvātmakatvāt trikarūpaṃ paratra śivapade
            visṛjyate sarvaṃ ca śivapadād visṛjyate ity aviratam eṣa eva prabandho nirvikalpakaḥ
            / vikalpo 'pi pramadārātiprabhṛtir evaṃkāry abhūt, ata evaṃkārī bhavati, evaṃkārī
            bhaviṣyatīti vartamānakālatrayānusaṃdhito 'bhedaparamārthatayaiva visarga iti pratyuta
            mokṣamayaśivabhūmir eva sadaiva daivadagdhānāṃ saṃsārabhayamarumahāṭavī saṃpannā /</p>
         
         
         <p>Q: jalāt sphūrjajjvālājaṭilavaḍavāvahninivahaḥ sudhādhāmnaḥ purṇād bhayasadanadambholidalanā
            /
            Q: vikalpād aiśvaryaprasarasaraṇeḥ saṃsṛtidaraḥ kiyac citraṃ citraṃ hatavidhivighātāt
            prasarati //</p>
         
         <span class="note">p.268</span>
         
         
         <p>īśvarapratyabhijñāyām apy uktam</p>
         
         
         <p>Q: sarvo mamāyaṃ vibhava ity evaṃ parijānataḥ /
            Q: viśvātmano vikalpānāṃ prasare 'pi maheśatā // <span class="note">ĪśvaraPratyabhijñāKārikā Āgamādhikāra 2.12</span></p>
         
         
         <p>iti / yathā cākṛtimadhya eva caturbhujatrinayanapūrṇakṛśādyā ākṛtayo dravyamadhye
            ca surāsavādyā balād eva tāṃ sattāṃ samadhiśāyayantīva lipyakṣarāṇīva satyavarṇabhūmim
            ity utkarṣabhāgitvam eṣām, evaṃ sarvavarṇamadhye 'pi ayaṃ varṇaḥ / tathāhi sakāras
            tāvat paramānandāmṛtasvabhāva ullasan eva samastaṃ varṇajālam ākṣipya ullasati / yad
            yat satyasukhasaṃpatsattādīnāṃ pāramārthikaṃ vapuḥ sītkārasamullāsaśephakampavarāṅgasaṃkocavikāsopalakṣyam
            / tad eva hi satyādīnām amāyīyaṃ vastuto rūpam / tathāhi parahṛdayagrahaṇeṅgitanipuṇā
            gaganagavayagavādyanantapadaprāṅmadhyāntabhāvino 'pi gakārādimātrād evābhīṣṭaṃ cinvate,
            tāvati satyapade 'nupraveśāt / evam ekaikasyaiva varṇasya vāstavaṃ vācakatvam / yathoktam</p>
         
         
         <p>Q: śabdārthapratyayānām itaretarādhyāsāt saṃkaraḥ tatpravibhāgasaṃyamāt sarvabhūtarutajñānam
            / <span class="note">Yogasūtra 3.17</span></p>
         
         
         <p>iti / ata eva prāyaśo 'mī akāracakārādyā ekavarṇātmāno nipātavibhaktyādayo māyāpade
            'pi pāramārthikam iva pramātṛpadalīnam idantāparāṅmukham asattvabhūtaṃ tattanniṣidhyamānasamuccīyamānābhinnarūpaniṣedhasamuccayādikam
            artham abhidadhati / eṣa eva bhāvas tatrabhavato bhartṛhareḥ, yad āha</p>
         
         
         <p>Q: padam ādyaṃ pṛthak sarvaṃ padaṃ sākāṅkṣam ity api / <span class="note">Vākyapadīyā 2.2</span></p>
         
         
         <p>iti vākyavicāre / tathā ca vedavyākaraṇe pārameśvareṣu śāstreṣu mantradīkṣādiśabdeṣv
            akṣaravarṇasāmyān nirvacanam upapannam / tat tu na rūḍhaṃ niyativaśād iti na lokaparyantam
            / tad evaṃ sakāra īdṛśaḥ / aukāravisargāv api vyākhyātau / tad uktaṃ śrīpūrvaśāstre</p>
         
         
         <p>Q: sārṇena tritayaṃ vyāptaṃ triśūlena caturthakam /
            Q: sarvātītaṃ visargeṇa parā vyāptir udāhṛtā // <span class="note">Mālinīvijayottara 4.25</span></p>
         
         
         <p>iti / tathā</p>
         
         <span class="note">p.269</span>
         
         
         <p>Q: siṣyeṇāpi tadā grāhyā yadā saṃtoṣito guruḥ /
            Q: śarīradravyavijñānaśuddhikarmaguṇādibhiḥ //</p>
         
         
         <p>Q: bodhitā tu yadā tena guruṇā hṛṣṭacetasā /
            Q: tadā siddhipradā jñeyā nānyathā viravandite // <span class="note">Mālinīvijayottara 3.57--8</span></p>
         
         
         <p>iti / anyatrāpi</p>
         
         
         <p>Q: ekaṃ sṛṣṭimayaṃ bījam ... / <span class="note">\Cf Timirodghāṭana</span></p>
         
         
         <p>iti / ata evālekhyaṃ pustake iti niyamaḥ / śrīpūrvaśāstre 'pi</p>
         
         
         <p>Q: vāmajaṅghānvito jīvaḥ pāramparyakramāgataḥ / <span class="note">Mālinīvijayottara 3.54</span></p>
         
         
         <p>iti / ihāpi vakṣyate</p>
         
         
         <p>Q: yathā nyagrodhabījasthaḥ... / <span class="note">\Cf Kiraṇa 4.22; \cit Vasugupta ad Spandakārikā 1.2:17</span></p>
         
         
         <p>iti /
            tad etad bhairavātmano hṛdayaṃ mālinyapekṣayā nakārāt vastutas tv akārād yoginyāś
            ca visargaśakter jātaḥ / prādurbhūtapramātṛbhāvo rudro rodhako drāvakaś ca pāśānāṃ,
            sa eva nā puruṣaḥ, etat sphuṭaṃ labhate, na tv arudro nāpi ayoginīgarbhasaṃbhavaḥ
            / sadyoyogo bhairavaikātmyam / sa eva mokṣo nirṇītaḥ / taṃ dadātīti yo labhate sa
            evaṃvidho nānyaḥ / yaś caivaṃvidhaḥ sa sphuṭaṃ labhate / evaṃ hṛdayam eva labhate
            sadyoyogavimokṣadam eveti sarvato niyamaḥ /</p>
         
         
         <p>mantrā varṇabhaṭṭārakā laukikapārameśvarādirūpā mananatrāṇarūpā avikalpasaṃvinmayāḥ
            / mudrāś ca sakalakaracaraṇādikaraṇavyāpāramayāḥ kriyāśaktirūpāḥ / tatkṛto gaṇaḥ samūhātmā
            paraśaktyekarūpaḥ / svasyātmanaḥ prāṇapuryaṣṭakaśūnyāder dehasya ya āveśo jhaṭiti
            parasvarūpānupraveśena pāratantryātmakajaḍatātirodhānena svatantrakartṛtānuviddhapramātṛtodayaḥ
            / tathā svaṃ svabhāvaṃ padārthasya dadātīti svadā / īhā icchādyā kriyāntā / tayā āveśaḥ
            / tad eva lakṣaṇaṃ yatra / tathā kṛtvā ya udeti so 'sya bījasyoccāre ūrdhvacaraṇe
            sthitau satyām / asya akārasya / yathaitat tathā nirṇītaṃ bahuśaḥ /</p>
         
         <span class="note">p.270</span>
         
         
         <p>sadya ity anena sat ity apy anupraveśaḥ sūcyate / tanmukhatāṃ tatpararūpaprādhānyam
            eti, na tu paśūnām iva tadrūpaṃ pratyuta tirodhatte /</p>
         
         
         <p>ata eva muhūrtaṃ, akālakalitatve 'pi parakalanāpekṣayā unmeṣamātram, yaḥ smaraty anusaṃdhatte
            sa eva vyākhyātaṃ mantramudrāgaṇaṃ saṃbadhnāti svātmany ekīkaroty advayataḥ / katham
            / cumbakena viśvasparśakena śāktena rūpeṇābhitaḥ sarvato mudritaṃ mudraṇaṃ kṛtvā /
            tur avadhāraṇe / ya eva śāktaspandamudrita evaṃvidhatattvamayaśivarūpānusaṃdhāyakaḥ
            sa evaivaṃ karoti na tu naraikarūpaḥ pāṣānādiḥ / yad atītaṃ yac cānāgataṃ yad anartharūpaṃ
            prāg anyābhāvād itarad api sa eva kathayati kathāparyantatāṃ nayati saṃkalpanāt /
            katham /</p>
         
         
         <p>Q: pṛṣṭaḥ praśno jñīpsā pṛṣṭaṃ tad yasyāsti sa tathā /
            Q: yad eva kila jñīpsati tat tad evāntargataṃ bahiṣkurute //</p>
         
         
         <p>yathoktam</p>
         
         
         <p>Q: yathecchābhyarthito dhātā jagrato 'rthān hṛdi sthitān /
            Q: somasūryodayaṃ kṛtvā saṃpādayati dehinaḥ // <span class="note">Spandakārikā 3.1</span></p>
         
         
         <p>ityādi / eko hy asau smaraṇotprekṣaṇādāv api tāvān eva vartamāno
            na sto bhūtabhaviṣyatī / yathoktaṃ</p>
         
         
         <p>Q: kālobhayāparicchinnam ... ityādi / <span class="note">Śrīvādyatantra? \cit Mālinīvijayavārttika 1.156 attrib. to Ḍāmaratantra</span></p>
         
         
         <p>prāgbhāvata evānadhikarūpasya punar idaṃ jānāti karoti ityādisaṃkocāsahiṣṇoḥ sakṛdvibhātatvam
            / ata evoktaṃ bhūtādyapekṣayā vartamānakālasya tadabhāve vastuto 'prasakter akālakalitam
            eva vastutattvam iti hy uktam asakṛt / sa eva tu kālaśaktim avabhāsayati citrām</p>
         
         
         <p>Q: kiṃ ca jāgrati kasmiṃścid ghaṭikābhimatāpi yā /
            Q: tasyām eva pramātāraḥ svapnagāś citratājuṣaḥ /
            Q: dinapraharavarṣādivaicitryam api cinvate //</p>
         
         
         <p>iti nītyā /</p>
         
         <span class="note">p.271</span>
         
         
         <p>prakṛṣṭo haraḥ saṃhāro 'kulākhyas tato 'nantaram abhipretaṃ pretaśabdavācyasadāśivatattvaniviṣṭajñānaśaktyābhimukhyena
            devatāyā icchāyā rūpaṃ rūpāṇāṃ kalānāṃ sākṣasya sendriyasya rūpasyādanaṃ bhakṣaṇam
            atanaṃ ca sātatyagamanaṃ kṛtvā rodhanadrāvaṇarūpaśaktibhir ākṛṣṭaṃ paśyaty asaṃdigdhaṃ
            kṛtvā / etad uktaṃ bhavati yad idaṃ darśanaṃ nāma tat sarvataraṅgapratyastamayākhyākulasattādhirūḍhasyānantamahimasvātantryayogād
            icchāśaktimataḥ / saivecchā svāntargateṣyamāṇavastuna īṣadasphuṭabhedāvabhāsanarūpajñānaśaktyātmakatām
            eti / tajjñānaśaktir viśeṣaspandanarūpasamastendriyāṇāṃ bahīrodhanam / etad eva sātatyagamanam
            / yac ca drāvaṇaṃ tad eva bhakṣaṇam / ete eva vamanabhakṣaṇe darśanasya
            sarvaprathaikamayatvāt prathāyāś ca tathāvidhavaicitryayogāt / aniścitobhayālambanatvam
            api sthāṇupuruṣādāv apy asaṃdigdham eva / evaṃ duṣkṛtamayī parameśaśaktiḥ /</p>
         
         
         <p>evaṃ tv asau parāpararūpasmṛtiśaktimān bhairava ity āha ``praharadvayetyādi'' / evaṃ
            tu smaran jāyate vyoma vidyate yatra puryaṣṭake śūnye ca tatpramātṛrūpatām ādadhānaḥ
            / praharopalakṣitaṃ darśanākhyaṃ rūpaṃ yadā punaḥ punaḥ parāmṛśati smaraty api ca
            prāgvat ``sākṣāt paśyaty asaṃdigdham ākṛṣṭaṃ rudraśaktibhiḥ'' iti saṃbandhaḥ / tāvad
            dhi tad api darśanam eva ity uktam / evaṃ tu aparātmakavikalpaśaktiyukta ity ucyate
            / trayeṇeti paśyan smaraṃś ca vyomastho yadā punar api paśyati tad anena praharopalakṣitadarśanatrayeṇa
            mātaro 'ntaḥpramāṭrmayāḥ parameśaśaktayaḥ tāś ca pramātṛtvād eva siddhāḥ pramātrantaraviṣayasiddhyanapekṣāḥ,
            tadrūpaikātmyalakṣaṇena yogenaiśvaryam, tathā gṛhītasvātantryāṃśāḥ, mahad
            bāhyendriyavṛttyapekṣayā sarvatrāpratihataprasaratvaṃ balaṃ yāsāṃ tā antaḥkaraṇadīdhitayaḥ
            tā api siddhā eva /</p>
         
         <span class="note">p.272</span>
         
         
         <p>viśvatra pāśavasāsanayantraṇānirapekṣatayaiva sarabhasapravṛttirūpatvād vīrā buddhikriyendriyākhyās
            te 'pi siddhā eva / teṣām api cesvarāḥ kādivarṇātmānaḥ te 'pi siddhāḥ / tatkādivarṇoddhāroditaś
            ca brāhmyādidevatātmā tattaddveṣarāgādicittavṛttirasamayaḥ śaktisamūhaḥ so 'pi siddha
            eva, ata eva balavān / ete sarve saṃbhūya parājñayā parasya māṃ mānamayīm ``asau paraḥ''
            iti vikalpātmikāṃ siddhim / yad vā samīhitaṃ phalam eva ``ahaṃ'' dadati prayacchanti
            / ajñātārthakriye jñātārthakriye ca eṣa krameṇa vikalpāvikalpayogaḥ / kiṃ bahunā /
            ye mantriṇo 'parakulāntamantrasiddhā api sādhayanti / api ca te 'py anena hṛdayena
            setsyanti jīvanmuktāḥ / etena vinā pāramārthikī siddhir na bhavatīti bhāvaḥ / ``yat
            kiṃcid bhairavetyādi'' / tathā ye siddhāḥ
            sādhayanti ca ye ca setsyanti aṇimādiyogāt te 'py anenaiva / na hi etaddhṛdayānupraveśaṃ
            vinā vyāvahāriky api siddhiḥ, yato bhairave viśvātmani tantre kriyākalāpe yat kiṃcit
            siddhijātaṃ tad ata eva /</p>
         
         
         <p>evam eṣa parameśvara eva hṛdayātmā evaṃrūpatayā śaktitritayabṛṃhitasatatodayamānasaṃhriyamāṇānantasaṃvidaikyaśālī
            parikalpitaḥ san adṛṣṭam asaṃdarśanam evākhyātirūpaṃ maṇḍaṃ māyāmalam, maṇḍaṃ ca bhāvānāṃ
            bhedākhyaṃ sāraṃ lumpati / evam adṛṣṭam etad dhṛdayam aṇḍalopi / catvāry aṇḍāny eva
            / lopaḥ saṃkocaḥ / tad yogi /</p>
         
         
         <p>evam eṣa vidyāmāyobhayātmā parameśvara eka eva cidghanaḥ, yathoktam</p>
         
         
         <p>Q: darśanaṃ tu parā devī smaraṇaṃ ca parāparā /
            Q: vikalpas tv aparā devī trikaśaktimayaḥ prabhuḥ //</p>
         
         
         <p>Q: māyāvidye ubhe tasya māyā tu caturaṇḍikā /
            Q: vidyā svarūpasaṃvittir anugrahamayī śivā //</p>
         
         
         <p>iti / yadi tu yogaprādhānyaṃ tadā śrīpūrvādiśāstranirūpitaṃ pūrvam eva vratādi kṛtvā,
            ``asyoccāre kṛte'' ityādi spaṣṭam eva vyakhyeyam, yato dṛṣṭakāryeṣu niyatiparatantrī
            kriyākalāpaṃ niyatam evāpekṣate /</p>
         
         <span class="note">p.273</span>
         
         
         <p>yoginām api hi nāḍīcakrakaraṇabhāvanāsaṃvedanayuktyā niyama eva /</p>
         
         
         <p>asyedānīṃ trikārthasya yad uktaṃ</p>
         
         
         <p>Q: kulāt parataraṃ trikam iti</p>
         
         
         <p>sarvottaram anuttaratvaṃ tan nirūpayati /</p>
         
         
         
         <span class="note">ParTri 18cd-18ef:</span>
         
         <p id="ParTri_18">
            adṛṣṭamaṇdalo 'py evaṃ yaḥ kaścid vetti tattvataḥ <br />
            sa siddhibhāg bhaven nityaṃ sa yogī sa ca dīkṣitaḥ //
             <span class="ref">ParTri_18</span></p>
         
         
         
         
         <p>maṇḍalaṃ devatācakram apaśyann apy aprāptamelako 'pi caryāniśāṭanahaṭhādinā, maṇḍalāni
            śarīranāḍīcakrānucakrarūpāṇi yogābhyāsenāsākṣātkurvann api, trisūlābjādimaṇḍalam adṛṣṭvāpi
            / nātra maṇḍalādidīkṣopayogaḥ / evam eva kaścit paraśaktipātānugṛhīto vetti yaḥ ``etajjñānam
            eva hi dīkṣā kānyātra dīkṣā'', ata eva evaṃ jānan vibhunā bhairavabhaṭṭārakeṇa dīkṣitaḥ
            / ata eva svayaṃgṛhītamantraś cety etad etaddhṛdayātiriktamantraviṣayam / na hi ayaṃ
            mantro hṛdayamayatvāt, mantramaheśatanmaheśarūpottīrṇatvād asya / pustakeṣv alekhyam
            evedaṃ hṛdayam iti paraśaktipātānugrahād eva etallābhas tattvata iti nirṇītam / tathā
            yaḥ kaścid iti jātivratacaryādinairapekṣyam / atra vedanam eva hi pradhānam / sa siddhibhāg
            yogī</p>
         
         
         <p>Q: yogam ekatvam icchanti <span class="note">MVUT 4.00</span></p>
         
         
         <p>iti yataḥ / jñānadānamāyākṣapaṇalakṣaṇā ca tasyaiva dīkṣā / cakāro 'vadhāraṇe tac
            ca sarvato mantavyam / sa eva siddhibhāg yogī dīkṣitaḥ / siddhibhāg eva yogy eva dīkṣita
            eva saḥ / tad āha nityam iti /</p>
         
         
         
         <span class="note">ParTri 19ab:</span>
         
         
         <p id="ParTri_19ab">
            anena jñātamātreṇa jñāyate sarvaśaktibhiḥ 
             <span class="ref">ParTri_19ab</span></p>
         
         
         
         <p>sarvābhir devatābhiḥ sarvaśaktibhiś ca sarvajñair asau jñāyata etaj jānann eva / tair
            api yat kiṃcit jñāyate tad anena jñatamātreṇa
            jñāyata iti prāgvat / sarvābhiḥ śaktibhir iti karaṇe tṛtīyā /</p>
         
         
         <p>tathā</p>
         
         
         <span class="note">ParTri 19cd:</span>
         
         
         <p id="ParTri_19">
            śākinīkulasāmānyo bhaved yogaṃ vināpi hi //
             <span class="ref">ParTri_19</span></p>
         
         
         
         
         <span class="note">p.274</span>
         
         
         <p>anena jñātamātreṇa yogam ābhyāsikaṃ māyīyadehapātāvāptatadaikyarūpaṃ ca vināpi śākinīkulasya
            viśeṣaspandātmanaḥ sāmānyaspandarūpo 'kularūpaḥ śakticakreśvaro bhaved iti /</p>
         
         
         <p>kiṃ ca</p>
         
         
         
         <span class="note">ParTri 20:</span>
         
         
         <p id="ParTri_20">
            avidhijño vidhānajño jāyate yajanaṃ prati //
             <span class="ref">ParTri_20</span></p>
         
         
         
         
         <p>vidhiḥ kriyā jñā jñānam / tad yasya dvayaṃ nāsti sa paśuḥ, yathoktaṃ kiraṇāyām</p>
         
         
         <p>Q: paśur nityo hy amūrto 'jño niṣkriyo nirguṇo 'prabhuḥ /
            Q: vyāpī māyodarāntaḥstho bhogopāyavicintakaḥ // <span class="note">Kiraṇa 1.15</span></p>
         
         
         <p>iti / sa paśur apy anena jñātamātreṇa vidhānaṃ jñā ca yasya sa kartā jñātā ca viṣayasaṃgatikaraṇaṃ
            prati jāyate / yajanaṃ cāsyāpūrṇam api pūrṇaṃ bhavatīti sarvamayatvād dhṛdayasya /
            tathāhi</p>
         
         
         
         <span class="note">ParTri 21:</span>
         
         <p id="ParTri_21">
            kālāgnim āditaḥ kṛtvā māyāntam brahmadehagam <br />
            śivo viśvādyanantāntaḥ paraṃ śaktitrayaṃ matam //
             <span class="ref">ParTri_21</span></p>
         
         
         
         
         <p>kālāgner dharātattvādibhuvanān māyātattvaṃ yāvad brahmaṇaḥ sakārasya dehe / viśvabhuvanād
            vidyātattvāder ārabhya yāvat śivo 'nāśritaśaktirūpo 'nantasyaukārasyāntaḥ / paraṃ
            visargātmakaṃ śaktitrayaṃ tac ca param / uktaṃ ca ``sārṇena'' ityādi //</p>
         
         
         
         <span class="note">ParTri 22:</span>
         
         
         <p id="ParTri_22">
            tadantar varti yat kiṃcic chuddhamārge vyavasthitam <br />
            aṇur viśuddham acirād aiśvaraṃ jñānam aśnute //
             <span class="ref">ParTri_22</span></p>
         
         
         
         
         <p>yat kiṃcid vastu vyavasthitaṃ vicitrāvasthaṃ tad dhṛdayabījāntarvarti śuddhaṃ bhavet
            / tad eva caiśvaraṃ jñānam aṇur aṇyate prāṇiti aṇati nadati parimitoccārāt mūrdhanyo
            bhagavatprabhāvād acirād eva prāpnoti /</p>
         
         
         <p>katham /</p>
         
         <span class="note">p.275</span>
         
         
         
         
         <span class="note">ParTri 23:</span>
         
         
         <p id="ParTri_23">
            taccodakaḥ śivo jñeyaḥ sarvajñaḥ parameśvaraḥ <br />
            sarvago nirmalaḥ svacchas tṛptaḥ svāyatanaḥ śuciḥ //
             <span class="ref">ParTri_23</span></p>
         
         
         
         
         <p>yas taccodako guruḥ sa śiva eva jñeyaḥ / śiva eva taccodakaḥ / sa cājñeyo jñātaiva
            / svāyatanaḥ svān ayān vijñānarūpān bhāvāṃs tanotīti / sarvaṃ caitad vistarato nirṇītam
            eva //</p>
         
         
         <p>evaṃ vistaraśo 'bhidhāya tātparyeṇa nigamayati /</p>
         
         
         
         <span class="note">ParTri 24-25:</span>
         
         
         <p id="ParTri_24">
            yathā nyagrodhabījasthaḥ śaktirūpo mahādrumaḥ <br />
            tathā hṛdayabījasthaṃ jagad etac carācaram //
             <span class="ref">ParTri_24</span></p>
         
         
         <p id="ParTri_25">
            evaṃ yo vetti tattvena tasya nirvāṇagāminī <br />
            dīkṣā bhavaty asaṃdigdhā tilājyāhutivarjitā //
             <span class="ref">ParTri_25</span></p>
         
         
         
         
         <p>ihāsat tāvan na kiṃcid ity uktam / viśvaṃ ca viśvātmakam iti / tataś ca yathā vaṭabīje
            tatsamucitenaiva vapuṣāṅkuraviṭapapatraphalādi tiṣṭhatīty evaṃ viśvam idaṃ hṛdayāntaḥ
            / evaṃparijñānam evāsaṃdigdhā nirvāṇadīkṣā, yathoktam</p>
         
         
         <p>Q: iyam evāmṛtaprāptir ayam evātmano grahaḥ /
            Q: iyaṃ nirvāṇadīkṣā ca śivasadbhāvadāyinī / <span class="note">Spandakārikā 2.7</span></p>
         
         
         <p>iti / anyā api dīkṣā bhogān vitareyur api, etatparijñānam eva tu tattvato dīkṣeti
            tata evātra sarvottaratvam, kulaśāstrebhyo 'pi ādhikyāt / yathā hi tulāṅkeṣūrdhvam
            ūrdhvaṃ parimite 'pi unnatyavanatiyoge 'nantam antaraṃ parimāṇasya bhavati, evam ūrdhvordhvatattveṣu
            deśakālabhogasaṃvedanānām anantam evāntaram ity evam evādhikībhavet, ṣaṭtriṃśato 'pi
            adhikaṃ bhaved iti / yataś ca saṃvedanam eva dīkṣā tad evoktam etatsaṃvidanupraviṣṭau
            vīro vā yoginī vā nijaparasattāsatatoditāmāyīyabāhyāntaḥkaraṇaraśmidevatādvādaśakacakreśvaraparabhairavabhaṭṭārakātmakanirṇītatattvāharūpānugṛhītau
            na kṛtadīkṣāv iti /</p>
         
         <span class="note">p.276</span>
         
         
         <p>evam anuttarapadam uttararūpāparityāgenaiva yathā bhavati tathā vyāsasamāsābhyāṃ bhūyasā
            nirṇītam / adhunā tv idaṃ vaktavyam / ucyate tāvac chāstreṣu</p>
         
         
         <p>Q: manuṣyadeham āsthāya cchannās te parameśvarāḥ /
            Q: nirvīryam api ye hārdaṃ trikārthaṃ samupāsate //</p>
         
         
         <p>iti / tat katham asyopāsā / tathāpi cānuttarasattayātrāpi bhāvyam anuttaratvād eva
            / sā ca katham ity ākāñkṣāṃ nirṇinīṣur granthāntaram avatārayati /</p>
         
         
         
         <span class="note">ParTri 26-32:</span>
         
         
         <p id="ParTri_26">
            mūrdhni vaktre ca hṛdaye guhye mūrtau tathaiva ca <br />
            nyāsaṃ krtvā śikhāṃ baddhvā saptaviṃśatimantritām //
             <span class="ref">ParTri_26</span></p>
         
         
         <p id="ParTri_27">
            ekaikaṃ tu diśāṃ bandhaṃ daśānām api yojayet <br />
            tālatrayam purā dattvā saśabdaṃ vighnaśāntaye //
             <span class="ref">ParTri_27</span></p>
         
         
         <p id="ParTri_28">
            śikhāsaṃkhyābhijaptena toyenābhyukṣayet tataḥ <br />
            puṣpādikaṃ kramāt sarvaṃ liṅge vā sthaṇḍile 'thavā //
             <span class="ref">ParTri_28</span></p>
         
         
         <p id="ParTri_29">
            caturdaśābhijaptena puṣpeṇāsanakalpanā <br />
            tatra sṛṣṭiṃ yajed vīraḥ punar evāsanaṃ tataḥ //
             <span class="ref">ParTri_29</span></p>
         
         
         <p id="ParTri_30">
            sṛṣṭiṃ tu sampuṭīkṛtya paścād yajanam ārabhet <br />
            sarvatattvasusampūrṇām sarvābharaṇabhūṣitām //
             <span class="ref">ParTri_30</span></p>
         
         
         <p id="ParTri_31">
            yajed devīṃ maheśānīṃ saptaviṃśatimantritām <br />
            tataḥ sugandhipuṣpais tu yathāśaktyā samarcayet //
             <span class="ref">ParTri_31</span></p>
         
         
         <p id="ParTri_32">
            pūjayet parayā bhaktyā ātmanaṃ ca nivedayet <br />
            evaṃ yajanam ākhyātam agnikārye 'py ayaṃ vidhiḥ //
             <span class="ref">ParTri_32</span></p>
         
         
         
         
         <p>mūrdhādīni bāhye tathocitarūpāṇi / vastutaḥ paraṃ brahmarūpābhihitapañcātmakavyomādidharaṇyāntasatattveśānādisāracidunmeṣecchājñānakriyārūpāṇy
            eva, mantraliṅgāt, yathā mantrāḥ 1) īśānamūrdhne, 2) tatpuruṣavaktrāya, 3) aghorahṛdayāya,
            4) vāmadevaguhyāya, 5) sadyojātamūrtaye iti / tatraitatpañcakāvibhāgātmakam upakramopasaṃhārayoḥ
            rūpam iti dve, madhye ca prollasati vibhāgatve pañcānām ekaikaśaḥ pañcātmakatā iti
            pañcaviṃśatiḥ / atraiva mālinyādimantrāṇām anupraveśaḥ /</p>
         
         <span class="note">p.277</span>
         
         
         <p>tisraś ca devyāḥ pratyekam icchāditrayayogān navātmatāṃ prāptāḥ punar api sṛṣṭisthitisaṃhṛtivaśāt
            traidham āpannā iti saptaviṃśatisaṃsmṛtahṛdbījena śikhāyā evaṃrūpadharaṇyantaparikalpanasvātantryarūpāyāḥ
            paracidbuddhisparśaprāṇabrahmarandhravāharūpair upacaryamāṇāyā bandhanaṃ sarvāvibhāgasāraṃ
            tādātmyam / mūrdhādiṣu kevaleṣv api pratyekaṃ sarvāṇi vaktrādīni parasparaṃ viśeṣaṇāni
            / tac ca nirṇītam eva sarvasarvātmakatvanirṇayeṇaiva / diśyamānā ghaṭādyā eva diśaḥ
            tāś ca svāpekṣayā daśaiva bhavanti / tatrāpy etad eva bandhanam ātmasātkārātmakam
            / etac ca tālatrayeṇa / tālā pratisthā viśrāntiḥ / tatra sakārādi hṛdayam eva / tāś
            ca saśabdaṃ madhyamāntam / śabdanaṃ hi śabdaḥ, tac ca madhyamaiva
            vaikharyās taccheṣātmakatvād ity uktaṃ bahuśaḥ / eṣā ca vighnānām abhedātmany akhaṇḍite
            paramātmani khaṇḍanātmakasaṃkocasārabhedakallolakalaṅkānāṃ śāntir abhedabhairavārṇavatādātmyam
            eva / yad āhuḥ śrīsomānandapādāḥ</p>
         
         
         <p>Q: asmadrūpasamāviṣṭaḥ svātmanātmanivāraṇe /
            Q: śivaḥ karotu nijayā namaḥ śaktyā tatātmane // iti / <span class="note">Śivadṛṣṭi 1.1</span></p>
         
         
         <p>evam eva saptaviṃsatijaptaṃ toyam ity arghapātravidhiḥ / toyam atra sarvam eva hṛdayaṃ
            dravātma, aniyantritatvād asaṃkocadānāc ca / puṣpaṃ vyākhyātam / liṅgaṃ ca</p>
         
         
         <p>Q: ...yatra līnaṃ carācaram / <span class="note">Mālinīvijayottara 18.3b</span>
            ity etad api nirṇītam eva / viśvātmani tattve āsikriyāyām adhikaraṇasya kartuś cāsanasya
            svātantryāt kalpyamānasya svātantryeṇa kalpyamānatvaṃ caturdaśena aukāreṇa, tasyaiva
            triśūlarūpatvād ity uktam eva / sṛṣṭir ādikṣāntatādātmyamayaṃ hṛdayaṃ śaktir guhyam
            iti vīratvam / ata eva āsanam api sarvaṃ tatraiva, ādhārādheyayoḥ parasparaikarūpatvāt
            / yathoktam</p>
         
         <span class="note">p.278</span>
         
         
         <p>Q: sarvabhūtastham ātmānam ... / <span class="note">Bhagavadgītā 6.29a</span></p>
         
         
         <p>ityādi / saṃpuṭīkaraṇaṃ sṛṣṭer ādikṣāntāyāḥ pratyekaṃ sarvaśaś ca hṛdayabījena / paratattva
            evollāsāt saṃhārāc ca na cānavasthety uktam eva / sṛṣṭeś ca saṃpuṭīkaraṇam ubhayasaṃghaṭṭakṣobhānandarūpam
            / tadutthadravyopayogo 'pi / ktvā atra śabdapratītipaurvāparyamātre / sarvatattvaiḥ
            suṣṭhv abhedena samyag anapāyitayā pūrṇatvam / sarvatra ca paramāṇāv api yad ā samantāt
            bharaṇaṃ sarvātmīkaraṇam, sarvair vā ghaṭasukhatiryaṅnaraviriñciviṣṇurudramantrasadāśivādipramātṛrūpair
            avayavamānair ahamekarasāvayavitvaṃ nirṇītam eva / ata eva viśiṣṭākṛtyāyudhādidhyānam
            atra noktam, tasya nirmeyatvāt / ārurukṣur etāvattrikārthābhilāṣukaś ca katham ārohatv
            iti cet kasyāyam arthibhāvaḥ / mā tarhi ārukṣat / siddhātantrādividhim
            eva tadāśayenaiva nirūpitataddhyānādisaṃkocam ālambatām / asaṃkocitānuttarapade hy
            anadhikṛta eva / eṣa eva sadodito yogaḥ / gandhapuṣpādi nirṇītam / yathāśabdaḥ sahārthe,
            tṛtīyā ca tatraivoktā / parayaiva hṛdayarūpayā pūjayet / katham / bhaktyā tādātmyānupraveśaprahvatātmanā
            / bhaktyā svayaṃkḷptena pūjyapūjakavibhāgena / pūjyo hi svayaṃ sṛjyate / sa paraṃ
            svatantracinmayatāparamārtha evānuttarasvātantryabalāt, na ghaṭādir iva jaḍa iti viśeṣo
            'tra / tad uktaṃ śrīpratyabhijñāyām</p>
         
         
         <p>Q: svātantryāmuktam ātmānaṃ svātantryād advayātmanaḥ /
            Q: prabhur īśādisaṃkalpair nirmāya vyavahārayet // <span class="note">Īśvarapratyabhijñākārikā 1.5.16</span>
            iti / bhaktyā ca lakṣaṇayā / pūjanena paraṃ tattvaṃ lakṣyate / sarvakriyāsv evaṃrūpatāpratyabhijñānam,
            upāyatvāt, lipyakṣarasyeva māyīyavarṇavyutpattau tasyāpi ca varṇavīryānupraveśa iva
            / ātmānaṃ nivedayet, anyasya nivedyasyābhāvāt / evaṃ ca ātmānam eva niḥśeṣeṇa niruttarapadaṃ
            vedayet / anuttarasattānusāreṇātra saṃbhāvanāyāṃ liṅ, satatam evaṃmayatvenaivāvasthiter
            iti hy uktam, upāsānusāreṇa tu niyogādāv api /</p>
         
         <span class="note">p.279</span>
         
         
         <p>evam ā samantāt sarvatra sadā yat khyātaṃ pāramārthikaśuddhaśivasvarūpaprathātmikā
            khyātir iti tad eva yajanam, parabhairavasaṃviddevatāyāḥ pūjanāt tayā ca tādātmyasamyaggamanarūpatākaraṇāt
            sarvatra ca parimitātmīyātmarūpasvatvanivṛttyā paripūrṇacidghanaśivaśaktyātmakātmīyarūpaparasvatvāpādanātma
            dānāc ca / etad eva agnikāryaṃ sarvavāsanābījānāṃ sarvapadārthendhanagrāsalāṃpaṭyajājvalyamāne
            śivasaṃghaṭṭakṣobhakṣubhitaparaśaktyaraṇisatatasamuditaparabhairavamahāmahasi sarvābhiṣvaṅgarūpamahāsnehājyaprājyapratāpe
            havanād antardāhāt / ayam eva agnikārye vidhir dīkṣāparyanto 'pi, nānyaḥ pṛthak kaścid
            iti tātparyam /</p>
         
         
         <p>svasvarūpaparijñānaṃ mantro 'yaṃ pāramārthikaḥ /
            dīkṣeyam eṣa yāgaś ca kriyeyam apy anuttaraḥ //</p>
         
         
         <p>ata eva prāg evoktaṃ yathānyatra mantropāsādikriyā uttareṇa jñānagranthenottīryate
            naivam iheti / yad uktam ``uttarasyāpyanuttaram'' iti sūtre tad evaitadantena granthena
            nirvyūḍhaṃ hṛdayasyaiva yāgadīkṣākriyārūpatvāt tasya cānuttaratvāt / śrīsomānandapādais
            tu sruksruvasaṃskārādi sarvaṃsahatvapratipādanenāpy akhaṇḍitatvābhiprāyeṇa nirūpitam
            / evamādāv aṅgahṛdbhedadhūlibhedādy api tadrūpaṃ yujyate na kiṃcid atra nāpy upapadyate
            nāpy asti nāpy adharaśāstrapātitvena tadupajīvakatvam iti nirṇītaprāyam eva /</p>
         
         
         <p>kim evamupāsāyāṃ bhavatīty avatarati /</p>
         
         
         
         <span class="note">ParTri 33ab:</span>
         
         
         <p id="ParTri_33ab">
            kṛtapūjāvidhiḥ samyak smaran bījaṃ prasiddhyati 
             <span class="ref">ParTri_33ab</span></p>
         
         
         
         <p>evam anavarataṃ vyavahāreṣv api bījaṃ smarann eva smaraṇād eva kṛtapūjāvidhiḥ prakarṣeṇānyakulaśāstrādiśaivavaiṣṇavāntaśāstrātirekeṇaiva
            bhagavadbhairavabhaṭṭārakarūpasamāvīṣṭo nijaparasaṃviccamatkāravaśavinirmitabhāvakriḍāḍambaro
            jīvanmukta eva prathamoktanayena bhavati ity anubhava evāyam āvartate na tv anyat
            kiṃcid iti smaraṇam uktam / śrīmataśāstreṣv evam eva / upāsakas tv ananupraviṣṭavīryasattāsārahṛdayo
            'pi kramapūjāmāhātmyād bījaṃ saṃyak smaran prāptahṛdayākhyatattvamantravīryaḥ prakarṣeṇa
            siddhyati kramapūjāmāhātmyād eva /</p>
         
         <span class="note">p.280</span>
         
         
         <p>tāratamyātiśayāt svayaṃ vā prasannagurubhaṭṭārakavadanakamalād vā mantravīryaṃ hṛdayātmakam
            āsādayati jīvanmuktaś ca bhavatīti yāvat / atra dvāraparivāragurupūjanaṃ guṇaṃ khaṇḍanāṃ
            vā na vahati tata eva bhaṭṭapādaiḥ nyarūpi / atra tu kulapārvāṇi pavitraṃ ceti samyaktvaṃ
            pūjāvidheḥ /</p>
         
         
         <p id="vv1">
            yatrāntar akhilaṃ bhāti yac ca sarvatra bhāsate /<br />
            sphurattaiva hi sā hy ekā hṛdayaṃ paramaṃ budhā //
             <span class="ref">vv1</span></p>
         
         
         <p id="vv2">
            rāsabhī vaḍavā vāpi svaṃ jagaj janmadhāma yat /<br />
            samakālaṃ vikāsyaiva saṃkocya hṛdi hṛṣyati //
             <span class="ref">vv2</span></p>
         
         
         <p id="vv3">
            tathobhayamahānandasauṣumnahṛdayāntare /<br />
            spandamānam upāsīta hṛdayaṃ sṛṣṭilakṣaṇam //
             <span class="ref">vv3</span></p>
         
         
         <p id="vv4">
            dhyāyan smaran pravimṛśan kurvan vā yatra kutracit /<br />
            viśrāntim eti yasmāc ca prollased dhṛdayaṃ tu tat //
             <span class="ref">vv4</span></p>
         
         
         <p id="vv5">
            tad ekam eva yatraitaj jñānaṃ vaikalpikaṃ param /<br />
            tattvāni bhuvanābhogāḥ śivādipaśumātaraḥ //
             <span class="ref">vv5</span></p>
         
         
         <p id="vv6">
            svaṃ svaṃ vicitram evāntaḥsvarūpaṃ pāramārthikam /<br />
            citrīkurvanta eṣanti tāṃ citraṃ saṃvidaṃ parām //
             <span class="ref">vv6</span></p>
         
         
         <p id="vv7">
            daśādravyakriyāsthānajñānādiṣv api sarvaśaḥ /<br />
            aśaṅkayaiva saṃkrāmaḥ pūjāsya satatoditā //
             <span class="ref">vv7</span></p>
         
         
         <p id="vv8">
            kramapūjanamātraṃ ca kulaparvapavitrakaiḥ /<br />
            sahātra pūjane proktaṃ samyaktvaṃ trikaśāsane //
             <span class="ref">vv8</span></p>
         
         
         <p>yathoktam</p>
         
         
         <p>Q: dravāṇām iva śārīraṃ varṇānāṃ sṛṣṭibījakaṃ /
            Q: śāsanānāṃ trikaṃ śāstraṃ mokṣāṇāṃ bhairavī sthitiḥ //</p>
         
         
         <p>Q: upāsāyāḥ samāpattir vratānāṃ vīravṛttitā /
            Q: tathaiva parvamadhye tu kulaparvāṇi śāsane //</p>
         
         
         <p>Q: sarveṣāṃ cāpi yāgānāṃ pūraṇāya pavitrakam /
            Q: pavitrakaṃ na kurvanti catus trir dviḥ sakṛt tu ye //</p>
         
         
         <p>Q: kulaparva na jānanti teṣāṃ vīryaṃ na rohati /</p>
         
         <span class="note">p.281</span>
         
         
         <p>iti /</p>
         
         <span class="note"> . . . . . . . . . . . . . . . . . . . . . . . . . . . . . . . . . . . . . . . . .
            . . . . . . . . . . . . . . . . . . . </span>
         
         
         <p>evam anuttarasvarūpaṃ vistarato nirṇītam, yatra bhāvanādyanavakāśaḥ / prasaṃkhyānamātram
            eva dṛḍhacamatkāralakṣaṇahṛdayaṅgamatātmakapratipattidārḍhyaparyantam / yatropāyadhaureyadhārādharan
            nidhatte siddhiprepsuṣu tu yogo vaktavyaḥ / svātantryānīyamānāsv api dṛṣṭayogasiddhiṣu
            laukikaprasiddhiniyatyuttaratve 'pi pārameśavyavasthārūpaniyatyanatikramāt, yaduktaṃ
            śivadṛṣṭau</p>
         
         
         <p>Q: tathāpi citrakarmārtham upāyo vācya adarāt /</p>
         
         
         <p>iti / tatrāpi cānuttararūpasya nāsti khaṇḍanā kācit, dṛṣṭasiddhīpsāyatnasevātadāptitatphalaviśrāntyāder
            api paraikamayatvāt, kiṃ tu jīvanmuktāpekṣayā mandaśaktipāto 'sāv ucyeta apūrṇaprāyatvāt
            /</p>
         
         
         <p>taṃ yogamārgaṃ nirūpayituṃ granthaśeṣo 'vatarati /</p>
         
         
         
         <span class="note">ParTri 33cd-33ef:</span>
         
         <p id="ParTri_33">
            ādyantarahitaṃ bījaṃ vikasat tithimadhyagam <br />
            hṛtpadmāntargataṃ dhyāyet somāṃśaṃ nityam abhyasyet //
             <span class="ref">ParTri_33</span></p>
         
         
         
         
         <p>etad eva hṛdayabījaṃ dīpakābhāvād gamāgamaśūnyatvāt satatoditatvāc cānādyantam / tad
            eva vikasat paripūrṇatvaṃ yātam / tithīnaṃ madhyagaṃ hṛdayatvāt / tad eva saṃkocavikāsadharmopacaritapadmabhāve
            kande guhye hṛdaiva dhyāyet / kiṃ cāsya dhyānam āha / somāṃśaṃ ṣoḍaśakalātmakaṃ kesararūpam
            abhitaḥ samantād asyet kṣipet paripūrṇacandrasyāsya hṛtkārṇikāniveśikalayā svasvadvādaśāntagam
            / puṣpādyudayasthānād āhṛtāmṛtasparśaḥ prodyannādānusāracumbikālakṣaṇakākacañcupuṭamudrāmudritaḥ
            punas tadupasṛtaśiśirāmṛtarasāsvādavikasvarahārdasomaprasarannādanirmathithasudhāpānapūritacandramāḥ
            punaḥ sūryakalodayamayo 'nackasakāramātraviśrānto romāñcastobhotpatanabāṣpakampastambhādyanugṛhītadeho
            'bhyāsaṃ kuryād iti bhaṭṭadhaneśvaraśarmā /</p>
         
         <span class="note">p.282</span>
         
         
         <p>ādyantarahitaṃ sakāramātraṃ ṣoḍaśākārāditithirahitaṃ kalāgrāsakrameṇa hṛdaye 'ntar
            nikṣipet nālikājalākarṣaṇavat /</p>
         
         
         <p>calanakampanaspandanasamāviṣṭamūlādhāratrikonabhadrakandahṛnmukhamudrāsu yugapad eva
            vilambitamadhyadrutataratadatiśayādidhārāprāptivaśagalitasūryasomakalājālagrāse ādyantarahitaṃ
            kṛtvā /</p>
         
         
         <p>ādyantābhyām etadbījaṃ mātṛkāpekṣayā aukārasakārābhyāṃ rahitaṃ viśleṣaṇayuktilabdhavīryaparicayaṃ
            dhruvaṃ visargātmakaṃ vikasatāṃ pañcadaśānāṃ tithīnāṃ yan madhyaṃ tithirahitam eva
            grastakālaṃ ṣoḍaśaṃ tato 'pi gacchati yat ``saptadaśī kalā'' ity uktam /</p>
         
         
         <p>somasya soḍaśātmakam āmṛtam aṃśaṃ hṛtkamale dhyāyet / tad eva nityam abhyasyed ity
            asmadguravaḥ / tathā hi sahomayā bhagavatyā saṃghaṭṭātmakasamāpattikṣobheṇa tattvanirmathanātmanā
            vartata iti somo bhaṭṭārakaḥ / tasya samagrabhavabhāvāvayavinaḥ paripūrṇāhamātmano
            'ṃśo nīlasukhādiḥ / tad evam abhyasyati svasvarūpāvartanasṛṣṭisaṃhārāvartacakrākṣamālikayā
            punaḥ punar āvartayatīti yat satyaṃ bhāvyate sa eva eṣa satatodito hṛdayajapaḥ / saṃbhāvanāyāṃ
            liṅ /</p>
         
         
         <p>anye tu hṛtsthānād dvādaśāntāntaṃ yaś cāraḥ ṣaṭtriṃśadaṅgulas tatra sūryarūpatayollāsya
            bahir ardhatuṭimātraṃ viśramya avināśy amṛtākhya vi sargarūpasomakalodaye sapādāṅguladvitayamātrāyāṃ
            tuṭau tuṭau pratyekaṃ candrakalāparipūraṇe pañcadaśyāṃ tuṭau pūrṇāyāṃ hṛtpadme pūrṇaś
            ca bhavati / ardhatuṭimātraṃ ca tatrāpi viśrāntiḥ / evaṃ ṣoḍaśatuṭyātmā ṣaṭtriṃśadaṅgulaś
            cāro bhavati ity avasthāyām ādyantarahitam anastamitatvāt vikasatsu dvitīyādiṣv antargataṃ
            somāṃśaṃ visargarūpaṃ hṛtpadmamadhye viśliṣya saptadaśātmakaṃ pariśīlanena dhyāyan
            kalāgrāsābhyāsaṃ kuryād ityādi samādiśan / sarvaṃ caitad yuktam eva mantavyam / atra
            cāvṛttyānantaṃ vyākhyānaṃ sūtratvād upapannam eva yata uktam
            ``anantārthasūtraṇāt sūtram'' iti / ``triṃśikā cānuttarasūtram'' iti guravaḥ / evaṃ
            pūrveṣv api ślokasūtreṣu /</p>
         
         <span class="note">p.283</span>
         
         
         <p>kim ittham abhyāse sati bhavatīty āha</p>
         
         
         
         <span class="note">ParTri_34:</span>
         
         
         <p id="ParTri_34">
            yān yān kāmayate kāmāṃs tān tāñ cchīghram avāpnuyāt /<br />
            asmāt pratyakṣatām eti sarvajñatvaṃ na saṃśayaḥ //
             <span class="ref">ParTri_34</span></p>
         
         
         
         
         <p>evamabhyāsād yad yat kāmayate tat tad acirād eva tathāvidhasarvamayahṛdayavīryasamucchalitecchāprasarāvaṣṭambhaviśeṣabalodyogasaṃrambhasotsāhaḥ
            punaḥ punas tatsthitirūḍhirūpābhyāsāt prāpnoti / kiṃ bahunā / sarvajñatvaṃ parabhairavātmakatvam
            anenaiva deheneti sarvam uktvopasaṃhriyate / paryante hi prasarasyopasaṃhāre viśrāntirūpākulasattāsādane
            bhairavatā ity uktam asakṛt /</p>
         
         
         <p>so 'yam upasaṃhāragranthaḥ</p>
         
         
         <span class="note">ParTri 35:</span>
         
         
         <p id="ParTri_35">
            evaṃ mantraphalāvāptir ity etad rudrayāmalam <br />
            etad abhyāsataḥ siddhiḥ sarvajñatvam avāpyate //
             <span class="ref">ParTri_35</span></p>
         
         
         
         
         <p>mantrāṇāṃ śāstrāntarīyāṇāṃ varṇānāṃ ca phalam evam avāpyate nānyathā / iti samāptau
            / rudrasya rudrāyāś ca yad yāmalaṃ saṃghaṭṭo nirvibhāgapraśnottararūpasvarūpāmarśanaprasarād
            ārabhya yāvad bahir anantāparigaṇanīyasṛṣṭisaṃhāraśatabhāsanaṃ yatrāntaḥ, tad etad
            akulopasaṃhṛtam eveti prasaṃkhyānanigamanam / ``etadabhyāsāt sarvajñatvam'' iti yogaphalanigamanam
            / satatoditaṃ hy etat sarvasyeti śivam /</p>
         
         
         <p id="vvv1">
            itthaṃ prapannajanatoddharaṇapravṛtta-śrīmanmaheśvarapadāmbujacañcurīkaḥ /<br />
            vṛttiṃ vyadhāt trikarahasyavimarśagarbhāṃ kāśmīrikāc cukhalakād adhigamya janma //
             <span class="ref">vvv1</span></p>
         
         
         <p id="vvv2">
            etāvad etad iti kas tulayet prasahya śrīśāṃbhavaṃ matam anargalitāś ca vācaḥ /<br />
            etat tu tāvad akhilātmani bhāti yan me bhātaṃ tato 'tra sudhiyo na parāṅmukhāḥ syuḥ
            //
             <span class="ref">vvv2</span></p>
         
         
         <p id="vvv3">
            ajñasya saṃśayaviparyayabhāgino vā jñānaṃ prakamparahitaṃ prakaroti samyak /<br />
            rūḍhasya niścayavato hṛdayapratiṣṭhāṃ saṃvādinīṃ prakurute kṛtir īdṛśīyam //
             <span class="ref">vvv3</span></p>
         
         <span class="note">p.284</span>
         
         
         <p id="vvv4">
            etāvadartharasasaṃkalanādhirūḍho dhārādhirūdhahṛdayo vimṛśed ato 'pi /<br />
            yady uttaraṃ tad api naiva saheta nedaṃ sopānam etad amalaṃ padam ārurukṣoḥ //
             <span class="ref">vvv4</span></p>
         
         
         <p id="vvv5">
            kasmīreṣu yaśaskarasya nṛpater āsīd amātyāgraṇīḥ śrīmān vallabha ity udāhṛtatanur
            yaḥ prāgryajanmā dvijaḥ /<br />
            tasya svāṅgabhavaḥ prasiddhipadavīpātraṃ samagrair guṇaiḥ śrīśauriḥ śiśucandracūḍacaraṇadhyānaikaratnākaraḥ
            //
             <span class="ref">vvv5</span></p>
         
         
         <p id="vvv6">
            śīlasyāyatanaṃ parasya yasaso jṛmbhāspadaṃ narmabhūr vātsalyasya samagralokakaruṇādharmasya
            janmasthitiḥ /<br />
            śrīmadvatsalikābhidhā sahacarī tasyaiva bhaktyullasat-prodriktāntaravṛtti śaṅkaranutau
            yasyā mano jṛmbhate //
             <span class="ref">vvv6</span></p>
         
         
         <p id="vvv7">
            tasyaivātmabhavo vibhāvitajagatsargasthitiḥ śaṅkara-dhyānārcāparicintanaikarasikaḥ
            karṇābhidhāno dvijaḥ /<br />
            yo bālye 'py atha yauvane 'pi viṣayāsaktiṃ vihāya sthirām enām āśrayate vimarśapadavīṃ
            saṃsāranirmūlinīm //
             <span class="ref">vvv7</span></p>
         
         
         <p id="vvv8">
            bhrātā mamaiva śivaśāsanarūḍhacittaḥ prepsuḥ parātmani manorathaguptanāmā /<br />
            yaḥ śāstratantram akhilaṃ pravivektukāmaḥ prāptuṃ paraṃ śivapadaṃ bhavabhedanāya //
             <span class="ref">vvv8</span></p>
         
         
         <p id="vvv9">
            śivaśāstraikarasikaḥ padavākyapramāṇavit /<br />
            rāmadevābhidhānaś ca bhūṣitottamajanmakaḥ //
             <span class="ref">vvv9</span></p>
         
         
         <p id="vvv10">
            etatpriyahitakaraṇa-prarūḍhahṛdayena yanmayā racitam /<br />
            mārgapradarśanaṃ tat sarvasya śivāptaye bhūyāt //
             <span class="ref">vvv10</span></p>
         
         
         <p id="vvv11">
            antarvedyām atriguptābhidhānaḥ prāpyotpattiṃ prāviśat prāgryajanmā /<br />
            śrīkāśmīrāṃś candracūḍāvatāvair niḥsaṃkhyākaiḥ pāvitopāntabhāgān //
             <span class="ref">vvv11</span></p>
         
         <span class="note">p.285</span>
         
         
         <p id="vvv12">
            tasyānvavāye mahati prasūtād varāhaguptāt pratilabdhajanmā /<br />
            saṃsāravṛttāntaparāṅmukho yaḥ śivaikacittaś cukhalābhidhānaḥ //
             <span class="ref">vvv12</span></p>
         
         
         <p id="vvv13">
            tasmād vivecitasamastapadārthajātāl labdhvāpi dehapadavīṃ parameśapūtām /<br />
            prāptābhayo 'bhinavaguptapadābhidhānaḥ prāvesayat trikasatattvam idaṃ nigūḍham //
             <span class="ref">vvv13</span></p>
         
         
         <p id="vvv14">
            ye tāvat pravivekavandhyahṛdayās tebhyaḥ praṇāmo varaḥ ke 'py anye praviviñcate na
            ca gatāḥ pāraṃ dhig etāñ jaḍān /<br />
            yas tv anyaḥ pravimarśasārapadavīsaṃbhāvanāsusthito lakṣaiko 'pi sa kaścid eva saphalīkurvīta
            yatnaṃ mama //
             <span class="ref">vvv14</span></p>
         
         
         <p id="vvv15">
            svātmānāṃ pravivektum apy alasatāṃ ye bibhrati prārthanā tān praty ātmakadarthanān
            na parataḥ kiṃcit phalaṃ soṣyate /<br />
            viśvasyāsya viviktaye sthiradhiyo ye saṃrabhante punaḥ tān abhyarthayituṃ mayaiṣa
            vihito mūrdhnā praṇāmādaraḥ //
             <span class="ref">vvv15</span></p>
         
         
         <p id="vvv16">
            bhrāmyanto bhramayanti mandadhiṣaṇās te jantucakraṃ jaḍaṃ svātmīkṛtya guṇābhidhānavasato
            baddhvā dṛḍhaṃ bandhanaiḥ /<br />
            dṛṣṭvetthaṃ gurubhāravāhavidhaye yātānuyātān pasūn tatpāśapravikartanāya ghaṭitaṃ
            jñānatriśūlaṃ mayā //
             <span class="ref">vvv16</span></p>
         
         
         <p id="vvv17">
            bahubhir api so 'ham eva bhramitas tattvopadeśakaṃmanyaiḥ /<br />
            tattvam iti varṇayugam api yeṣāṃ rasanā na pasparśa //
             <span class="ref">vvv17</span></p>
         
         
         <p id="vvv18">
            parameśvaraḥ prapanna-proddharaṇakṛpāprayuktaguruhṛdayaḥ /<br />
            śrīmān devaḥ śaṃbhur mām iyati niyuktavāṃs tattve //
             <span class="ref">vvv18</span></p>
         
         
         <p id="vvv19">
            tattattvanirmalasthiti vibhāgihṛdaye svayaṃ praviṣṭam iva /<br />
            śrīsomānandamataṃ vimṛśya mayā nibaddham idam //
             <span class="ref">vvv19</span></p>
         
         <span class="note">p.286</span>
         
         
         <p id="vvv20">
            haṃho hṛccakracārapravicaraṇalasannirbharānandapūrṇā devyo 'smatpāśakoṭipravighaṭanapaṭujñānaśūlordhvadhārāḥ
            /<br />
            cetovākkāyam etad vigatabhavabhayotpatti yuṣmāsu samyak protaṃ yat tena mahyaṃ vrajata
            kila hṛdi drāk prasādaṃ prasahya //
             <span class="ref">vvv20</span></p>
         
         
         <p id="vvv21">
            vyākhyādikarmaparipāṭipade niyukto yuṣmābhir asmi gurubhāvam anupraviśya /<br />
            vākcittacāpalam idaṃ mama tena devyās taccakracāracaturasthitayaḥ kṣamadhvam //
             <span class="ref">vvv21</span></p>
         
         
         <p>samāptam idaṃ paratriṃśikātattvavivaraṇam</p>
         
         
         <p>śatair ekonaviṃśatyā triṃśikeyaṃ vivecitā /
            sarveṣu trikaśāstreṣu granthīr nirdalayiṣyati //</p>
         
         
         <p>kṛtir abhinavaguptasya</p>
         
         </div>
   </body>
</html>