<!DOCTYPE html><html xmlns="http://www.w3.org/1999/xhtml">
   <head>
      <meta http-equiv="Content-Type" content="text/html; charset=UTF-8" />
      <meta name="viewport" content="width=device-width, initial-scale=1.0" />
      <title>Prajñākaramati: Bodhicaryāvatārapañjikā (GRETIL)
	</title>
      <style>@font-face {
    font-family: LinuxLibertineDisplay0Regular, times, serif;
    src: url(fonts/LinLibertine_DR.woff);
}
* {box-sizing: border-box;}
body {background-color: #FFFFFF; font-family: 'LinuxLibertineDisplayORegular'; font-weight: normal; font-style: normal; font-size: 18px; padding: 20px 100px 20px; width: 1600px;}

ul {list-style: circle;}

ul.dash {list-style: none; margin-left: .5em; padding-left: .5em;}
ul.dash > li:before {display: inline-block; content: "–"; width: 1em; margin-left: 0em;}

a:link {color: black; text-decoration: underline;}
a:visited {color: black; text-decoration: underline;}
a:hover {color: black; text-decoration: none;}
a:active {color: black; text-decoration: underline;}

p {padding-left: .5em; padding-right: .5em;}

h4 {margin-bottom: 0px;}
mark {background-color: #FFFFCC;}
q:before {content: "»";}
q:after {content: "«";}

.noindent {padding: 0px;}
.comm {padding-left: 1em; padding-right: 1em;}
.app {width: 80%; text-align: right; font-size: 14px; padding-left: 1em;}
.lem {display:inline-block;}
.ref {font-size: 14px; padding: inherit;}
.lb {font-weight: bold; font-size: 14px;}
.lb:before {content: "["}
.lb:after {content: "]"}
.pb {font-weight: bold; font-size: 14px;}
.pb:before {content: " ["}
.pb:after {content: "] "}
.note {font-weight: bold; font-size: 14px;}
.note:before {content: " ["}
.note:after {content: "] "}
.subhead {font-weight: bold; font-size: 14px;}
.appnote {font-size: 14px;}
.appnote:before {content: " ["}
.appnote:after {content: "] "}
.hi {font-style: italic}
.sic:before {content: "†"}
.sic:after {content: "†"}
.corr {color: #008000;}
.supplied {color: #1E90FF;}
.surplus {color: #ff3333;}
.unclear {color: #D2B48C;}

/* custom renditions */
.b, .bf, .textbf, .bold {font-weight: bold}
.i, .it, .textit, .italic {font-style: italic}
.u, .underline {text-decoration: underline}
.blue {color: #0000e6;}
.red {color: #b30000;}

.row:after {content: ""; display: table; clear: both;}
.column {float: left; width: 50%; padding-left: .5em; padding-right: .5em;}
.analysis {font-size: 14px; color: #0066ff; padding-left: .5em; padding-right: .5em; padding-top: .1em;}
.analysis:before {content: "["}
.analysis:after {content: "]"}

div.wapp:hover  span.lem {background-color: #FFFFCC;}

@media screen and (max-width: 800px) {
    body {font-size: 16px;}
    .column {width: 100%;}
    .analysis {width: 100%;}
}

@media screen and (max-width: 1200px) {
    body {padding: 10px;}
    .app {width: 90%;}
}

@media only screen and (max-width: 1600px) {
    body {width: auto; padding: 20px;}
}

#toc_container {background: #f9f9f9 none repeat scroll 0 0; border: 1px solid #aaa; display: table; font-size: 95%; margin-bottom: 1em; padding: 1em; width: auto;}
.toc_title {font-weight: 700; text-align: center;}	  
#toc_container li, #toc_container ul, #toc_container ul li{list-style: outside none none !important; padding-left: .5em;}
</style>
   </head>
   <body>
      <h1>Prajñākaramati: Bodhicaryāvatārapañjikā</h1>
      <h2>Header</h2>
      <p>
         This file is an html transformation of <a href="http://gretil.sub.uni-goettingen.de/gretil/corpustei/sa_prajJAkaramati-bodhicaryAvatArapaJjikA.xml">sa_prajJAkaramati-bodhicaryAvatArapaJjikA.xml</a> with a rudimentary header. For a more extensive header please refer to the source
         file.
         </p>
      <p class="noindent"><b>Data entry: </b>members of the Digital Sanskrit Buddhist Canon Input Project</p>
      <p class="noindent"><b>Contribution: </b>members of the Digital Sanskrit Buddhist Canon Input Project</p>
      <p class="noindent"><b>Date of this version: </b>2020-07-31</p>
      <h4>
         <if test="fileDesc/sourceDesc/@xml:id" id=""></if>
         	  Source:
         	</h4>
      <ul class="dash">
         <li>P.L. Vaidya: Bodhicaryāvatāra of Śāntideva with the Commentary Pañjika of Prajñākaramati.
            Darbhanga : Mithila Institute, 1960. (Buddhist Sanskrit Texts, 12).</li>
      </ul>
      <p class="noindent"><b>Publisher: </b>Göttingen Register of Electronic Texts in Indian Languages (GRETIL), SUB Göttingen</p>
      <h4>Licence:</h4>
      <p>This e-text was provided to GRETIL in good faith that no copyright rights have been
         infringed.
         	 If anyone wishes to assert copyright over this file, please contact the GRETIL management
         at gretil(at)sub(dot)uni-goettingen(dot)de.
         	 The file will be immediately removed pending resolution of the claim.</p>
      <p><a href="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International
            License.</a></p>
      <h4>Interpretive markup:</h4>
      <ul class="dash">
         <li><span class="hi">highlighted text</span></li>
         <li><span class="note">remarks</span></li>
      </ul>
      <h4>Notes:</h4>
      <notesStmt xmlns="http://www.tei-c.org/ns/1.0">
         	
         <p xmlns="http://www.w3.org/1999/xhtml">This file has been created by mass conversion of GRETIL's Sanskrit corpus from <a href="http://gretil.sub.uni-goettingen.de/gretil/1_sanskr/6_sastra/3_phil/buddh/bsa054_u.htm">bsa054_u.htm</a>. Due to the heterogeneity of the sources the header markup might be suboptimal. For
            the sake of transparency the header of the legacy file is documented in the &lt;note&gt; element below:</p>
         	
         <p xmlns="http://www.w3.org/1999/xhtml">
            	 Prajnakaramati: Bodhicaryavatarapanjika = Bcp
            <br />Based on the edition by P.L. Vaidya: Bodhicaryāvatāra of Śāntideva
            <br />with the Commentary Pañjika of Prajñākaramati.
            <br />Darbhanga : Mithila Institute, 1960.
            <br />(Buddhist Sanskrit Texts, 12).
            <br />
            <br />Input by members of the Sanskrit Buddhist Input Project.
            <br />With kind permission of the Digital Sanskrit Buddhist Canon Project
            <br />of Nagarjuna Institute, Nepal
            <br />and University of the West, Rosemead, California, USA
            <br />(www.uwest.edu/sanskritcanon)
            <br />Sastra section, text no. 54
            <br />
            <br />The transliteration emulates the conventions of Nagari script.
            <br />Therefore, many word boundaries are not marked by blanks.
            <br />
            <br />STRUCTURE OF REFERENCES (added):
            <br />Bca_nn.nn = Bodhicaryāvatāra_pariccheda.verse
            <br />Bcp nn = pagination of ed.
            	</p>
         </notesStmt>
      <h4>Revisions:</h4>
      <ul class="dash">
         <li>2020-07-31: TEI encoding by mass conversion of GRETIL's Sanskrit corpus</li>
      </ul>
      <hr />
      <h2>Text</h2>
      <div xml:lang="sa-Latn">
         
         <span class="note"><span class="bold">Bcp 1</span></span>
         
         <p>śāntidevaviracitaḥ bodhicaryāvatāraḥ /
            prajñākaramativiracitayā pañjikākhyavyākhyayā saṃvalitaḥ /</p>
         
         
         <p>// om namo buddhāya /</p>
         
         
         <p>1. bodhicittānuśaṃso nāma prathamaḥ paricchedaḥ /</p>
         
         
         <p>
            sugatān sasutān sadharmakāyān praṇipatyādarato 'khilāṃśca bandyān /<br />
            sugatātmajasaṃvarāvatāraṃ kathayiṣyāmi yathāgamaṃ samāsāt // Bca_1.1 //
            </p>
         
         
         <p>............ akhilāṃśca bandyāniti kalyāṇamitraprabhṛtīnām / sugatātmajasaṃvarāvatāramiti
            abhidheyakathanam / kathayiṣyāmīti prayojanābhidhānam / saṃbandhapratipādanapadaṃ
            tu na vidyate, sāmarthyādeva tu sa pratipattavyaḥ / yathāgamamiti svātantryaparihārapadam
            / samāsāditi punaruktatāparihāravacanam / iti samudāyārthaḥ / avayavārthastu ucyate
            / sugatānityatra gataśabdena sarvapṛthagjanebhyo bhagavatāṃ vyavacchedaṃ darśayati,
            teṣāṃ saṃsārāntargatatvāt, bhagavatāṃ tu saṃsāravinirgatatvāt / suśabdastu praśastādyarthatrayavṛttiviśiṣṭaṃ
            suga.......... / tenāyamarthaḥ- praśastaṃ yathā bhavati evaṃ madhyamapratipadā kleśādyāvaraṇaprahāṇaṃ
            gatāḥ sugatāḥ / anena prahāṇasaṃpattiruktā / yadi vā / praśastaṃ sarvadharmaniḥsvabhāvatātattvaṃ
            gatā adhigatāḥ sugatāḥ / anena adhigamasaṃpadupadarśitā / ya[di vā]..............tīrthikaśāstṛbhyo
            bhagavatāṃ viśeṣaścopadarśito bhavati / teṣāmātmādibhāvābhiniveśavaśāt praśastagamanābhāvāt
            / ātmādīnāṃ ca pramāṇabādhitatvāt / saṃsārāpratipakṣatvācca apraśastaṃ gamanam / apunarāvṛttyā
            vā gatāḥ, punarjanmano rāgādinā ......... haṃkāraśuddhayā ahaṃkārabījasya avidyāyāḥ
            sarvathā prahāṇāt sugatāḥ / anena strotaāpannasakṛdāgāmibodhisattvebhyo 'pi bhagavatāṃ
            viśeṣo darśitaḥ / teṣāṃ praśastagamane 'pi sarvadhātvaprahāṇāt punarāvṛttisaṃbhavāt
            / niḥśeṣaṃ vā ..........sarvavāsanāyā api kāyabāgbuddhivaiguṇyalakṣaṇāyāḥ svayamadhigatamārgoktāvapāṭavasya
            vā sarvathā prahāṇāt sugatāḥ / etāvatā saṃpūrṇagāmitvaṃ bhagavatāṃ pratipāditam /
            anenāpi anāgāmiśrāvakapratyekabuddhebhyo bhagavatāmasādhāraṇaguṇatvamāveditam / teṣāṃ..........kāyavāgbuddhivaiguṇyasya
            svādhigatamārgoktayapāṭavasya ca saṃbhavāt / evaṃ ca buddhatvamaśeṣaguṇasarasamasādhāraṇamaparayogibhiḥ
            sugataśabdena khyāpitam / tānevaṃbhūtān sugatānādarataḥ paramaprasādena praṇipatyeti
            (<span class="bold">Bcp 2</span>) namaskṛtya sugatātmajasaṃvarāvatāraṃ kathayiṣyāmiti saṃbandhaḥ / kiṃbhūtān? sasutāniti
            / sutāśca munīnāmiha labdhapramuditādibhūmayo bodhisattvā eva gṛhyante / teṣāmeva
            atra adhikṛtatvāt / taiḥ saha / anena viśeṣaṇena āryasaṃghasya namaskāro 'ntarbhāvitaḥ
            / aparaṃ viśeṣaṇamāhasadharmakāyāniti / sarvāpa [dvimu]kto bhagavatāṃ svābhāviko dharmakāyaḥ
            / sa eva ca adhigamasvabhāvo dharmaḥ / samūhārtho vā kāyaśabdaḥ janakāyo balakāya
            iti yathā / tena pravacanasyāpi grahaṇam / tena saha / anenāpi dharmasya namaskāro
            'ntarbhāvitaḥ iti / ratnatrayanamaskāro 'yamityu[ktaṃ bhavati] //</p>
         
         
         <p>nanu buddhāddharmo dharmataśca āryasaṃgha iti kramaḥ / tat kimiti buddhānantaramāryasaṃghaḥ,
            tadanu dharma iti vyatikramanirdeśaḥ? satyam / iha ślokabandhānurodhād vyatikramanirdeśo
            veditavyaḥ / yojanāttu sugatān sadharmakāyān sasutān praṇipatya, iti anukrameṇaiva
            / na kaścidatra doṣaḥ / athavā / bodhisattvānāmapi adhigatadharmatvādānurūpyeṇa dharmakāyo
            vidyata eva / teṣāmapi saha dharmakāyena namaskaraṇaṃ pratipādanīyam / te 'pi hi samadhigatadharmatayā
            sugatatvaniyatāḥ sugataprāyāḥ / iti dharmāt pūrvaṃ nirdeśaḥ / iti na kiṃcidayuktam
            / kimetāneva? netyāha- akhilāṃśca bandyāniti / aparānapi samastān vandanīyān ācāryopādhyāyaprabhṛtīnapi
            / ādarataḥ praṇipatyeti / iti pūrvārdhena sugatādīnāṃ namaskṛtimabhidhāya aparārdhena
            abhidheyādīni pratipādayannāha- sugatātmajetyādi / ātmano jātāḥ ātmajāḥ / sugatānāmātmajāḥ
            jinaputrāḥ, bodhisattvā ityarthaḥ / teṣāṃ saṃvarāvatāram / saṃvaraṇaṃ saṃvriyate vā
            aneneti saṃvaraḥ, bodhicittagrahaṇapūrvakaṃ bodhisattvaśikṣāsamādānam / tacca yathāvasaraṃ
            vakṣyāmaḥ / tasya avataraṇam / avatīryate tasmin vā anenetyavatāro mārgaḥ, yena bodhisattvapadaprāptau
            sugatatvamavāpyate / taṃ kathayiṣyāmi pratipādayiṣyāmi / anena granthenetyarthaḥ /
            evamanena pratipādyamānatvāt saṃvarāvatāraḥ abhidheyamasya, ayamabhidhānaṃ saṃvarāvatārasya,
            iti abhidhānābhidheyalakṣaṇaḥ saṃbandho 'pyarthāt kathitaḥ / tatkathanaṃ ca abhidhānaprayojanam
            / paramārthatastu abhidheyasvarūpavyutpattireva tatprayojanam / abhidheyasya punaḥ
            śrutamayyādiprajñotpādanakrameṇa sarvāvaraṇavigamād buddhatvameva prayojanamiti prayojananiṣṭhā
            / idaṃ ca sugatātmajasaṃvarāvatāraśabde eva antarbhāvitam / tadanantaramevokteḥ /
            yadanuśaṃsakathanena ca sūcayiṣyati /</p>
         
         
         <p>aśucipratimāmimāṃ gṛhītvā jinaratnapratimāṃ karotyanardhām /
            [bodhi 1.10]</p>
         
         
         <p>iti saṃbandhābhidheyaprayojanāni pravṛttyaṅgatayā pratipāditāni / anyathā anabhidheyādiśaṅkayā
            prekṣāvatāmatra pravṛttirna syāt / nanu tvayā svātantrayeṇa kathitaṃ kathanaṃ kathaṃ
            grahīṣyantītyāha- yathāgamamiti / āgamānatikrameṇa / yathaiva pravacane bhagavadbhiḥ
            pratipāditaḥ, (<span class="bold">Bcp 3</span>) tathā mayāpi tadarthānativṛttyā pratipādayitavyaḥ / anena āgamāt svātantryaṃ parihṛtaṃ
            bhavati / utsūtramidaṃ na bhavatītyarthaḥ / pravacanārthāvagāhanamapi ca avakratayā
            anena ātmano darśitam / idamapi pravṛttyaṅgameva / nanu yadi yathāgamaṃ kathayitavyaḥ,
            tarhi āgame eva tadabhilāṣiṇaḥ pravartiṣyante, tatkimanenetyāha- samāsāditi / saṃkṣepāt
            / yadi nāma āgame 'pi kathitaḥ, tathāpi tatra ativistareṇa nānāsūtrānteṣu pratipādanāt
            / ahaṃ tu piṇḍīkṛtya saṃkṣepeṇa kathayiṣyāmīti viśeṣaḥ / anena punaruktamidaṃ bhavatīti
            parihṛtam / ayamapi ca apravṛttyaṅgatāparihāraḥ / tasmāt pravṛttyaṅgattvādabhidheyādikathanamasaṃgataṃ
            na bhavati- tarhi praṇāmakaraṇamapārthakam / tadapi śreyolābhādyarthamabhidhīyamānaṃ
            kathamapārthakam? ayamasyābhiprāyaḥsugatādipraṇāmasamudbhūtapuṇyasaṃbhārasamākrāntacittasaṃtānasya
            pratanutarapurākṛtapāpavṛtterūpaśāntavighnasya ārabdhārthaparisamāptirupajāyate /
            samastasādhujanagatamārgānugamanamapi ca anena ātmanaḥ prakāśitaṃ bhavet / iṣṭadevatādinamaskṛtiśravaṇādāstikatvasaṃbhāvanayā
            śrotṛṇāmātmagranthe ca gauravamāpāditaṃ syāt / atra ca sugataśabdena udbhāvitabhagavanduṇamāhātmyaśravaṇāt
            tadabhilāṣiṇaḥ tadupārjanapravaṇamānasāḥ sugatātmajasaṃvarāvatāraparijñānāya yatnavantaḥ
            asmin pravartante / idamabhimatadevatādipraṇāmaphalam / etena idamapi- yena yadabhimatamabhipretaṃ
            kartum, sa tadeva karotu nānyat / anyakaraṇe aprastutābhidhānamatiprasaṅgaśca syāt
            / tadayamapi saṃvarāvatārakathane kṛtābhiprāyaḥ kimaprastutamiṣṭadevatādipraṇāmaṃ
            karoti? prāguktadoṣadvayaprasaṅgāditi yaducyate, tadapi nirākṛtaṃ bhavati, tadupayogasya
            varṇitatvāt nāprastutābhidhānam / yat prakṛtopayogi tadvaktavyaṃ nānyat, ityatiprasaṅgo
            nāstīti sarvaṃ sustham //</p>
         
         
         <p>nanu āgamānatiriktaṃ saṃkṣepeṇābhidhīyamānamapi kathamarthaviśeṣādyabhāvādviśeṣeṇa
            pravṛttyaṅgatayā kasyacidupādeyaṃ syāt? tasmādāgamādadhikamapi kiṃcidatra vaktavyamityāśaṅkayāha-</p>
         
         
         <p>
            na hi kiṃcidapūrvamatra vācyaṃ na ca saṃgrathanakauśalaṃ mamāsti /<br />
            ata eva na me parārthacintā svamano vāsayituṃ kṛtaṃ mayedam // Bca_1.2 //
            </p>
         
         
         <p>naiva kiṃcidapūrvamaparamāgamādatiriktamasmin vaktavyamasti mama / yasmādarthe vā
            hiśabdaḥ / tarhi tadadhikaprameyānabhidhāne 'pi padārtharacanāviśeṣo bhaviṣyati /
            tasmādapi viśeṣeṇa pravṛttiḥ syāditi / atrāha- na ceti / nāpi saṃgrathanamarthapadavinyāsaviśeṣaḥ,
            tatra kauśalaṃ naipuṇyaṃ mamāsti / avadhāraṇe vā cakāraḥ / yadyevam, kathamasya parārthopayogitvamiti
            / (<span class="bold">Bcp 4</span>) āha- ata eveti / paraprasañjitameva abhyupagacchati / yasmādapūrvaṃ vaktuṃ mama
            śaktirnāsti / nāpi saṃgrathanakauśalamasti / na ca parārthacintāpi / parārthopayuktamidaṃ
            bhavatīti vikalpo 'pi me nāsti, tatra śktivaiguṇyāt / kimarthaṃ karaṇāya yatna iti
            cedāha- khamana iti / ātmacittaṃ sugatātmajasaṃvarāvatārābhyāsarasena adhikādhikaṃ
            vāsayituṃ kṛtaṃ praṇitaṃ mayā prakaraṇamidam / saṃvarāvatārakathanaṃ vā / atītakālanirdeśaḥ
            antastattvaniṣpannaṃ manasi nidhāyeti //</p>
         
         
         <p>nanu nātmārthaṃ granthapraṇayanaṃ dṛṣṭam, na ca svayaṃkṛtenaiva ātmani viśeṣādhānam,
            tāvataḥ saṃskāraviśeṣasya prāgevātmani vidyamānatvāditi / atrāha-</p>
         
         
         <p>
            mama tāvadanena yāti vṛddhiṃ kuśalaṃ bhāvayituṃ prasādavegaḥ /<br />
            atha matsamadhātureva paśyedaparo 'pyenamato 'pi sārthako 'yam // Bca_1.3 //
            </p>
         
         
         <p>anena granthena vā / kuśalaṃ śubhamanaskāraṃ bhāvayitumārādhayitum / vṛddhiṃ yāti
            prasādavegaḥ / uttarottaravardhamānasya prasannacittasaṃtānasya pravāhavāhitayā pravṛttiḥ
            / anena svārthakāritvamanubhavasiddhamasya nidarśayati / parārthakāritvamapi leśataḥ
            saṃbhavati iti darśayannāha- atha matsametyādi / atheti prakārāntaropanyāse / svārthakāritvamasya
            tāvadanubhavasiddham / yadi punarmama samānaprakṛtireva kaścidanyaḥ paśyedīkṣeta,
            enaṃ granthamarthaṃ vā, ato 'pi parārthopayuktatvādapi sārthakaḥ saprayojano 'yam
            / parārthopayogasyāpi kathaṃcit saṃbhavāt / anena ślokena nirabhimānatāmātmano darśayati
            //</p>
         
         
         <p>idānīṃ saṃvarāvatārakathāṃ grāhayitumupoddhātaṃ racayannāha-</p>
         
         
         <p>
            kṣaṇasaṃpadiyaṃ sudurlabhā pratilabdhā puruṣārthasādhanī /<br />
            yadi nātra vicintyate hitaṃ punarapyeṣa samāgamaḥ kutaḥ // Bca_1.4 //
            </p>
         
         
         <p>aṣṭākṣaṇavinirmuktasya kṣaṇasya saṃpattiḥ samagratā / iyaṃ sudurlabhā suṣṭhu duḥkhena
            labhyata iti kathaṃcitprāpyā /</p>
         
         
         <p>mahārṇavayugacchidrakurmagrīvārpaṇopamā /</p>
         
         
         <p>pratilabdhā prāptā, sā ca puruṣārthasādhanī / puruṣasya arthaḥ abhyudayaniḥśreyasalakṣaṇaḥ,
            tasya sādhanī niṣpādanī / tadaṅgatvāt tatra samartheti yāvat / yadi ca evaṃbhūtāyāmapi
            asyāṃ (<span class="bold">Bcp 5</span>) na hitaṃ vicintyate, svaparasukhahetuḥ svargāpavargasādhanaṃ nopādīyate, tadā punarapi
            bhūyo 'pi eṣa tathāgatotpādaḥ śraddhākśaṇavimukto manuṣyabhāvaḥ ityayaṃ samāgamaḥ
            samāveśo milanamiti yāvat / kutaḥ katham? na kathaṃcidbhaviṣyati sudurlabhatvāt /
            akṣaṇāvasthāyāṃ dharmapravicayasya kartumaśakyatvāt, ityabhiprāyaḥ / yathoktamāryagaṇḍavyūhasūtre
            āryajayoṣmāyatanavimokṣe-</p>
         
         
         <p>durlabhā aṣṭākṣaṇavinivṛttiḥ / durlabho manuṣyabhāvapratilambhaḥ / durlabhā kṣaṇasaṃpadviśuddhiḥ
            / durlabho buddhotpādaḥ / durlabhā avikalendriyatā / durlabho buddhadharmaśravaṇaḥ
            / durlabhaṃ satpuruṣasamavadhānam / durlabhāni bhūtakalyāṇamitrāṇi / durlabho bhūtanayānuśāsanyupasaṃhāraḥ
            / durlabhaṃ samyagjīvitaṃ manuṣyaloke iti // [gaṇḍavyūhasūtra 116]</p>
         
         
         <p>idamevābhisaṃdhāyoktam-</p>
         
         
         <p>
            mānuṣyaṃ durlabhaṃ loke buddhotpādo 'tidurlabhaḥ /<br />
            tato 'pi śraddhāpravrajyāpratipattiḥ sudurlabhā //
            </p>
         
         
         <p>
            bodhau cittaṃ dṛḍhaṃ sarvasattvānāmanukampayā /<br />
            sarvaduḥkhapraśāntyarthaṃ durlabhānāṃ paraṃparā //
            </p>
         
         
         <p>iti //</p>
         
         
         <p>akṣaṇāḥ punarime-</p>
         
         
         <p>
            narakapretatiryañco mlecchā dīrghāyuṣo 'marāḥ /<br />
            mithyādṛgbuddhakāntārau mūkatāṣṭāvihākṣaṇāḥ //
            </p>
         
         
         <p>iti //</p>
         
         
         <p>tasmādidānīmeva udyogaḥ kartavya iti //</p>
         
         
         <p>sāṃprataṃ bodhicittagrahaṇāya tatrābhilāṣamutpādayitumanuśaṃsāmavatārayannāha-</p>
         
         
         <p>
            rātrau yathā meghaghanāndhakāre vidyut kṣaṇaṃ darśayati prakāśam /<br />
            buddhānubhāvena tathā kadācillokasya puṇyeṣu matiḥ kṣaṇaṃ syāt // Bca_1.5 //
            </p>
         
         
         <p>niśāyāṃ yathā jaladāgamasamaye meghairbahule tamasi sati saudāmanī kṣaṇalavamātramālokayati
            kiṃcidvastujātaṃ prakāśayati / saivopamā atrāpi ityāha- buddhānubhāvenetyādi / buddhā
            eva hi bhagavanto hitasukhopasaṃhārāya sadā bhavyābhavyatayā sarvasattvasaṃtānamavalokayantastiṣṭhanti
            / yadā yatra yenopāyena yasmai yaṃ bhavyaṃ paśyanti tadā tatra tenopāyena tasmai tamadhitiṣṭhanti
            / abhavyāvasthāyāmupekṣya viharanti / iti tathāgatādhiṣṭhānena kathaṃciddurlabhotpattikatvāt
            / lokasya janasya puṇyeṣu hitasukhahetuṣu kuśaleṣu karmasu buddhirmuhūrtamekaṃ bhavet
            / tatra tasyā asthiratvāt / anādisaṃsāre lokena akuśalapakṣasyaiva abhyastatvāt //</p>
         
         
         <p>(<span class="bold">Bcp 6</span>) yadi nāma evam, tataḥ kimityāha-</p>
         
         
         <p>
            tasmācchubhaṃ durbalameva nityaṃ balaṃ tu pāpasya mahatsughoram /<br />
            tajjīyate 'nyena śubhena kena saṃbodhicittaṃ yadi nāma na syāt // Bca_1.6 //
            </p>
         
         
         <p>yata evam, tasmācchubhaṃ puṇyaṃ durbalaṃ sāmarthyavikalameva, vidyudunmeṣaprāyatvāt
            ati kṛśam / nityaṃ sarvakālam / kasya tarhi atiśayavad balamastītyāha- balaṃ tviti
            / sāmarthyaṃ punaraśubhasya mahat, meghaghanāndhakārasadṛśattvāttasya / sughoramatibhayaṃkaraṃ
            narakādiduḥkhadāyakatvāt, sudurjayatvācca / bhavatu nāma mahat sāmarthyamasya, tathāpi
            tadapareṇa balavatā puṇyena jeṣyate, tathā ca na kācit kṣatiriti, āha- tadityādi /
            tat tādṛśaṃ mahāsāmarthyaṃ jīyate abhibhūyate / anyena itareṇa / kena? na kenāpītyarthaḥ
            / kutaḥ punarevamucyate? saṃbodhītyādi / samyaksaṃbodhau buddhatve yaccittaṃ sarvasattvasamuddharaṇābhiprāyeṇa
            tatprāptyarthamadhyāśayena manasikāraḥ / tadyadi nāma na bhavet, mahāsāmarthyaṃ hi
            tadapareṇa mahīyasā parājīyate sūryeṇeva niśāndhakāraḥ / na ca saṃbodhicittāt pratipakṣo
            mahīyānaparaḥ saṃbhavati / tasmāt tatpratighātāya saṃbodhicittameva upādeyaṃ nānyadityabhiprāyaḥ
            //</p>
         
         
         <p>ito 'pi saṃbodhicittamupādeyamityāha-</p>
         
         
         <p>
            kalpānanalpān pravicintayadbhirdṛṣṭaṃ munīndrairhitametadeva /<br />
            yataḥ sukhenaiva sukhaṃ pravṛddhamutplāvayatyapramitāñjanaughān // Bca_1.7 //
            </p>
         
         
         <p>eko 'ntarakalpaḥ kalpaḥ / viṃśatirantarakalpāḥ kalpaḥ / aśītirantarakalpāḥ kalpaḥ
            / sa ca mahākalpa ityabhidhīyate / tadiha mahākalpasyaiva grahaṇam / analpān bahūn
            prathamāsaṃkhyeyāntargatān / pravicintayadbhiḥ tātparyeṇa paribhāvayadbhiḥ / dṛṣṭamadhigatam
            / munīndraiḥ buddhairbhagavadbhirbodhisattvāvasthāyām / hitaṃ sarvārthasādhanayogyam,
            tadbījabhūtatvāt / etadeva saṃbodhicittameva / kathaṃ punaridameva hitamityāha- yata
            ityādi / yasmāt sukhaṃ pravṛddhaṃ prakarṣagataṃ buddhatvalakṣaṇam / apramitān aprameyān
            / janaughān sattvasamūhān / utplāvayati uttārayati saṃsāraduḥkhamahārṇavāt / tasmādidameva
            hitam //</p>
         
         
         <p>athavā / yasmāt sukhaṃ devamanuṣyasaṃpattilakṣaṇam / pravṛddhaṃ vṛddhiṃ gatam / arthāt
            saṃbodhicittādeva / utplāvayati atiśayena saṃtarpayati / saukaryādadhikataraṃ yadbhavati
            tadutplāvanamucyate / yathā dadhnā vayamutplāvitā iti saukaryādadhikataraṃ dadhi bhūtamityarthaḥ
            //</p>
         
         
         <p>(<span class="bold">Bcp 7</span>) yadi vā / yataḥ saṃbodhicittāt sukhaṃ pravṛddhamiti yojanīyam //</p>
         
         
         <p>kathaṃ pravṛddhamityāha- sukhenaiveti / na akṛcchreṇa / na śiroluñcanādinā mahatā
            kaṣṭena / tathā hi bodhicittasaṃvarādeva bodhisattvo 'mitapuṇyajñānasaṃbhārāt pravardhamāno
            devamanuṣyasaṃpattīḥ sukhamadhigacchan sattvāneva adhikataraṃ tābhiḥ saṃtarpayatīti
            / yadvakṣyati-</p>
         
         
         <p>
            evaṃ sukhātsukhaṃ gacchan ko viṣīdetsacetanaḥ /<br />
            bodhicittarathaṃ prāpya sarvakhedaśramāpaham //
            </p>
         
         
         <p>iti // [bodhi. 7.30]</p>
         
         
         <p>nanu bhagavatāmapi maitrībalādijātakeṣu [jātakamālā-8] mahadduṣkaraṃ śrūyate / tat
            kathaṃ sukhenaiva sukhaṃ pravṛddhamiti? naiṣa doṣaḥ / yataḥ utpādyameva parahitasukhādhāyakaṃ
            duḥkhaṃ svaparayoḥ / kṛpātmabhiḥ / sukhameva tādṛśaṃ duḥkhaṃ paraduḥkhaduḥkhināṃ dhimatāmiti
            pratipādayiṣyate //</p>
         
         
         <p>asmādapi svaparahitahetutvādbodhicittaṃ na parityājyameveti darśayannāha-</p>
         
         
         <p>
            bhavaduḥkhaśatāni tartukāmairapi sattvavyasanāni hartukāmaiḥ /<br />
            bahusaukhyaśatāni bhoktukāmairna vimocyaṃ hi sadaiva bodhicittam // Bca_1.8 //
            </p>
         
         
         <p>saṃsāraduḥkhaśatāni narakādigatiduḥkhānāmasātaveditānāṃ śatāni aparyantasamūhāṃ startukāmaiḥ
            parityaktumicchadbhiḥ śrāvakapratyekabuddhagotraiḥ / na kevalamātmīyāni, lokānāṃ jātyādiduḥkhānyapi
            hartukāmairapanetukāmairbodhisattvagotraiḥ / na kevalaṃ svaparaduḥkhāni hartukāmaiḥ,
            api ca, bahūni sukhānyeva saukhyāni teṣāṃ śatāni devamanuṣyopapattilabhyāni anubhavitukāmaiḥ
            saṃsārasukhābhilāṣukairapi / sadaiva sarvakālaṃ na vimocyamaparityājyaṃ bodhicittam
            / svīkartavyamityarthaḥ / athavā saṃbodhikāṅkṣiṇāmeva viśeṣaṇāni //</p>
         
         
         <p>asmādapi guṇaviśeṣādbodhicittaṃ grāhyamityāha-</p>
         
         
         <p>
            bhavacārakabandhano varākaḥ sugatānāṃ suta ucyate kṣaṇena /<br />
            sanarāmaralokavandanīyo bhavati smodita eva bodhicitte // Bca_1.9 //
            </p>
         
         
         <p>saṃsāra eva bandhanāgāram, tatra bandhanaṃ bandho rāgādaya eva yasyeti vigrahaḥ /
            tādṛśo varākastapasvī san / udite eva bodhicitte prathamataraṃ bodhicittasaṃvaragrahaṇasamaye
            / sugatānāṃ suta ucyate, buddhaputra ityabhidhīyate / kṣaṇena tatkṣaṇameva / na kevalamevamityāha-
            (<span class="bold">Bcp 8</span>) sanarāmaretyādi / saha narāmaraiḥ manuṣyadevairvartante ye asurādayo lokāḥ, tesāmapi
            vandanīyo namaskaraṇīyaḥ stavanīyaśca bhavati sma / smaśabdena atītakālābhidyotanādbodhicittodayasamaye
            eva bhūtaḥ //</p>
         
         
         <p>asmādapi guṇānuśaṃsadarśanādbodhicittagrahaṇe yatnaḥ karaṇīya ityāha-</p>
         
         
         <p>
            aśucipratimāmimāṃ gṛhītvā jinaratnapratimāṃ karotyanarghām /<br />
            rasajātamatīva vedhanīyaṃ sudṛḍhaṃ gṛhṇata bodhicittasaṃjñam // Bca_1.10 //
            </p>
         
         
         <p>amedhyapratimāmimāṃ manuṣyādikalevarasvabhāvāṃ taddhātukāṃ tatsvabhāvām / tena saṃvardhitāmityarthaḥ
            / tāṃ gṛhītvā ādāya / jina eva ratnam, durlabhapratilambhādiguṇayogāt / tasya pratimāṃ
            karoti niṣpādayati bodhicittam / tathāgatavigrahaṃ nirvartayatītyarthaḥ / kiṃ bhūtām?
            anarghām / na vidyate argho mūlyaṃ yasyāḥ / sarvatraidhātukātiśāyiguṇatvād guṇaparyantāparijñānācca
            / tathoktāṃ tām / ata eva rasajātaṃ rasaprakāram / atyuccavedhakāritvādatīva vedhanīyam
            / kartari anīyaḥ karaṇe vā / tat tādṛśam / bodhicittaṃ saṃjñā asya rasajātasya / bodhicittāparavyapadeśam
            / sudṛḍhaṃ gṛhṇata yathā gṛhītaṃ punarna calati gṛhṇīteti prāpte gṛhṇateti yathāgamapāṭhāt
            / tasmājjinaratnamātmānaṃ kartukāmairbodhicittamahārasaḥ sudṛḍhaṃ grahītavyaḥ / uktaṃ
            ca āryamaitreyavimokṣe [gaṇḍavyūhasūtra 502]</p>
         
         
         <p>tadyathā kulaputra asti hāṭakaprabhāsaṃ nāma rasajātam / tasyaikaṃ palaṃ lohapalasahasraṃ
            suvarṇīkaroti / na ca tadrasapalaṃ śakyate tena lohapalasahasreṇa paryādātuṃ lohīkartuṃ
            vā / evameva ekaḥ sarvajñatācittotpādarasadhātuḥ kuśalamūlapariṇāmanājñānasaṃgṛhītaḥ
            sarvakarmakleśāvaraṇalohāni paryādāya sarvadharmān sarvajñatāsuvarṇān karoti / na
            ca sarvajñatācittotpādarasadhātuḥ śakyate sarvakarmakleśāvaraṇalohādibhiḥ paryādātuṃ
            tatkartuṃ veti //</p>
         
         
         <p>bhavagatiṣu vibhūtikāmairapi nātra saṃśayo viparyāso vā kartavyaḥ ityupadarśayannāha-</p>
         
         
         <p>
            suparīkṣitamaprameyadhībhirbahumūlyaṃ jagadekasārthavāhaiḥ /<br />
            gatipattanavipravāsaśīlāḥ sudṛḍhaṃ gṛhṇ ata bodhicittaratnam // Bca_1.11 //
            </p>
         
         
         <p>gataya eva pattanāni paṇyadravyakrayavikrayanagarāṇi iha pattanāni / tadvat śubhāśubhakarmapaṇyadravyakrayavikrayasthānāni
            gatipattanāni / teṣu vipravāso vipravasanameva śīlaṃ svabhāvo yeṣāṃ te tathoktāḥ /
            teṣāṃ saṃbodhanam / he gatipattanavipravāsaśīlāḥ, sudṛḍhaṃ gṛhṇata bodhicittaratnam
            / bodhicittameva ratnaṃ ratnamiva / yathā cintāmaṇimahāratnaṃ sarvadāridyadurgatipraśamanahetuḥ,
            (<span class="bold">Bcp 9</span>) tathā idamapi bodhicittaratnam / ayamabhiprāyaḥ- vaṇija eva sukhasaṃpattilābhārthino
            yūyam / ataḥ idameva mahāratnaṃ mahatādareṇa gṛhṇata / kutaḥ? bahumūlyamiti hetupadametat
            / yasmādanarghamidaṃ sarvātiśāyi laukikalokottarasaṃpattinidānabhūtatvāt, tasmādidameva
            grāhyamityarthaḥ / kathamidaṃ jñāyata iti cedāha- suparīkṣitamiti / suṣṭhu nirūpitaṃ
            samyaṅ nirṇītamityarthaḥ / kairityāha- aprameyadhībhiḥ / aprameyā pramātumaśakyā dhīrbuddhiryeṣāṃ
            taiḥ mahāprājñaiḥ buddhabodhisattvaiḥ / etāvatā parīkṣāyāṃ skhalitamapi nāsti iti
            suparīkśitamucyate / punarapi kiṃbhūtaiḥ? jagadekasārthavāhaiḥ / sārthaṃ vāhayantītyaṇ
            / jagatāmeka eva sārthavāhāḥ karuṇāvaśavartino buddhā bhagavanto bodhisattvāśca, taiḥ
            / yathā khalu vaṇijāṃ hitāhitaprāptiparihārayorhitaiṣiṇo jñānavantaśca sārthavāhā
            netāro bhavanti, iti na tatra visaṃvādasaṃbhāvanā, tathā atrāpītyabhiprāyaḥ / tasmādidameva
            bodhicittaratnamanarghaṃ sudṛḍhaṃ grāhyamiti / etacca tatraivoktam-</p>
         
         
         <p>tadyathā kulaputra yāvaccandrasūryau manḍalaprabhayā avabhāsete / atrāntare ye keciddhana
            dhānyaratnajātarūparajatapuṣpadhūpagandhamālyavilepanaparibhogāḥ, te sarve vaśirājamahāmaṇiratnasya
            mūlyaṃ na kṣamante, evameva yāvat triṣvapi adhvasu sarvajñajñānaṃ dharmadhātuviṣayamavabhāsayati
            / atrāntare yāni kāni cit sarvadevamanuṣyasarvasattvasarvaśrāvakapratyekabuddhakuśalamūlāni
            sāsravānāsravāṇi sarvāṇi tāni bodhicittotpādavaśirājamahāmaṇiratnasya mūlyaṃ na kṣamante
            / [gaṇḍavyūhasūtra-500] iti //</p>
         
         
         <p>idamaparamasādhāraṇamatiśayavat kalpataroriva māhātmyamasya upadarśayannāha-</p>
         
         
         <p>
            kadalīva phalaṃ vihāya yāti kṣayamanyat kuśalaṃ hi sarvameva /<br />
            satataṃ phalati kṣayaṃ na yāti prasavatyeva tu bodhicittavṛkṣaḥ // Bca_1.12 //
            </p>
         
         
         <p>kadalī yathā palamekavāraṃ datvā na punaḥ phalati, tathā bodhicittādanyadapi kuśalaṃ
            sarvameva kiṃcideva vipāke paripakve na punaḥ phaladānasamarthaṃ bhavati / tāvataivāsya
            parikṣayāt, vipākasya ca avyākṛtatayā punaḥ phalānubandhābhāvāt / bodhicittasya punarayaṃ
            viśeṣaḥ ityāha- satatamityādi / sarvakālaṃ phalati devamanuṣyopapattiṣu sukhasaṃpattipradānāt
            kṣayaṃ na yāti tadanyakuśalavat, sthirasvabhāvatvāt / pratikṣaṇamanekaprakāraiḥ śubhameghapravāhairāpūryamāṇatvācca
            prasavatyeva tu bodhicittavṛkṣaḥ, avicchinnasukhasaṃpattiphalaprasavanāt, uttarottaramaparā
            paraguṇaviśeṣajananācca / bodhicittaṃ vṛkśa iva / upamitaṃ vyāghrādibhiḥ iti samāsaḥ
            / yasmādevam, tasmādanuparatamatiśayavatsarvasukhasaṃpadaḥ prāptukāmaiḥ prekṣāvadbhiridameva
            grāhyam / kathitaṃ caitadāryākṣayamatinirdeśe-</p>
         
         
         <p>(<span class="bold">Bcp 10</span>) tadyathāpi nāma bhadanta śāradvatīputra mahāsamudrapatitasyodakabindornāstyantarā
            parikṣayaḥ paryādānaṃ yāvanna kalpaparyantaḥ iti, evameva bodhipariṇāmitasya kuśalamūlasya
            nāstyantarā parikṣayaḥ paryādānaṃ yāvanna bodhimaṇḍaniṣadanam // iti //</p>
         
         
         <p>na kevalaṃ sarvaśubhasaṃcayakāraṇam, akuśalapakṣakṣayaheturapi bodhicittamiti sārdhaślokenāha-</p>
         
         
         <p>
            kṛtvāpi pāpāni sudāruṇāni yadāśrayāduttarati kṣaṇena /<br />
            śūrāśrayeṇeva mahābhayāni nāśrīyate tatkathamajñasattvaiḥ // Bca_1.13 //
            </p>
         
         
         <p>bodhicittagrahaṇātpūrvaṃ kṛtvāpi pāpāni akuśalakarmāṇi narakādiṣu duḥsahaduḥkhadāyakatvāt
            sudāruṇāni atibhayaṃkarāṇi mahānti vā yasya bodhicittasyāśrayādāśrayaṇāt tadutpādanarakṣaṇavardhanasevanalakṣaṇāt
            uttarati nistarati / tatsāmarthyābhibhavena atikrāmatītyarthaḥ / kṣaṇena ekasminneva
            kṣaṇe mahataḥ puṇyarāśeḥ samupārjanāt / tadutpādanamātreṇa / kathamivottarati? śūrāśrayeṇeva
            mahābhayāni balavatpuruṣāśrayeṇa yathā mahāparādhaṃ kṛtvāpi kaściduttarati tadaparādhaphalānnirbhayo
            bhavati, tathā prakṛte 'pi / tadevaṃbhūtaṃ bodhicittaṃ kathaṃ kimiti nāśrīyate na
            sevyate? ajñasattvaiḥ prajñāvikalairmūḍhajanairityarthaḥ / āśrayaṇīyameva tadbhavediti
            bhāvaḥ / idamapi tatraivoktam-</p>
         
         
         <p>tadyathā kulaputra śūrasaṃniśritaḥ puruṣaḥ sarvaśatrubhyo na bibheti, evameva bodhicittotpādaśūrasaṃniśrito
            bodhisattvaḥ sarvaduścaritaśatrubhyo na bibhetīti //</p>
         
         
         <p>aparamapi bodhicittātpāpakṣayadṛṣṭāntamāha-</p>
         
         
         <p>yugāntakālānalavanmahānti pāpāni yannirdahati kṣaṇena /</p>
         
         
         <p>yugāntakāle pralayasamaye analo bahniḥ saptasūryodayasamudbhūtaḥ yathā sarvaṃ kāmādhātuṃ
            saprathamadhyānaṃ nirdahati, niḥśeṣaṃ dahati yathā bhasmāpi nāvaśiṣyate, tadvat pāpāni
            / kiṃbhūtāni? mahānti sumeruprakhyāni mahārauravādiduḥkhavipākāni yad bodhicittaṃ
            nirdahati tadvipākopaghātānnirmūlayati / kṣaṇena nacireṇa / nāśrīyate tatkathamajñasattvairiti
            saṃbandhaḥ kāryaḥ // etadapi tatraivoktam- kalpoddāhāgnibhūtaṃ sarvaduṣkṛtanirdahanatayā
            / pātālabhūtaṃ sarvākuśaladharmaparyādānakaraṇatayā iti //</p>
         
         
         <p>nanu kṛtakarmāvipraṇāśavādī bhagavān, tat kathamidamabhidhīyate? satyamucyate / bodhicittaprasūte
            pratikṣaṇamākāśadhātuvyāpake mahati puṇyaughe 'ntarbhūtatayā lavaṇapalopamanyāyena
            aprajñāyamānatvāt, balavatā pratipakṣeṇa abhībhūtatvācca, phaladānāsamarthaṃ dagdhameva
            tadityadoṣaḥ / yadi vā nirupāyābhisaṃdhinā taduktam- nābhuktaṃ kṣīyate karmeti / idaṃ
            tu sarvapāpanirmūlane (<span class="bold">Bcp 11</span>) mahānupāyaḥ / tathā hi- yadā bodhisattvaḥ sarvasattvānākāśadhātuvyāpinaḥ sarvaduḥkhāt
            samuddhṛtya sarvasukhasaṃpannān kariṣyāmītyadhyāśayena vicintayati / pūrvakṛtaṃ ca
            pāpaṃ vidūṣaṇāsamudācārādibhiḥ kṣapayati, tadā bodhicittabalādeva tatsaṃtāne pāpasya
            kaḥ sadbhāvaḥ, yena codyasyāvakāśaḥ syāditi sarvaṃ nirākulam / etāvatā yaduktam- tajjīyate
            'nyena śubhena kena iti, tadapi vispaṣṭīkṛtam / anye punaḥ- aniyatavipākāpekṣayā sarvametaducyate,
            niyatavipākasya tu karmaṇaḥ kenacitpratiṣeddhumaśakyatvādityāhuḥ //</p>
         
         
         <p>itthamapi bodhicittamupādeyamityāha-</p>
         
         
         <p>yasyānuśaṃsānamitānuvāca maitreyanāthaḥ sudhanāya dhīmān // Bca_1.14 //</p>
         
         
         <p>yasya bodhicittasya anuśaṃsān svābhāvikān guṇān amitān apramāṇān maitreyanāthaḥ bhagavānajitaḥ
            / kiṃbhūtaḥ? dhīmān bodhisattvaḥ / uvāca uktavān / sudhanāya sudhananāmne bodhisattvāya
            / tathā ca āryagaṇḍavyūhasūtre [varṇitam-</p>
         
         
         <p>bodhicittaṃ hi kulaputra bījabhūtaṃ sarvabuddhadharmāṇām / kṣetrabhūtaṃ sarvajagacchukladharmavirohaṇatayā
            / dharaṇibhūtaṃ sarvalokapratiśaraṇatayā / yāvat pitṛbhūtaṃ sarvabodhisattvārakṣaṇatayā
            / pe......... / vaiśravaṇabhūtaṃ sarvadāridyasaṃchedanatayā / cintāmaṇirājabhūtaṃ
            sarvārthasaṃsādhanatayā / bhadraghaṭabhūtaṃ sarvābhiprāyaparipūraṇatayā / śaktibhūtaṃ
            kleśaśatruvijayāya // ityādi vistaraḥ //</p>
         
         
         <p>nāśrīyate tat kathamajñasattvaiḥ iti atrāpi yojanīyam //</p>
         
         
         <p>idānīṃ bodhicittasya prabhedaṃ darśayannāha-</p>
         
         
         <p>
            tadbodhicittaṃ dvividhaṃ vijñātavyaṃ samāsataḥ /<br />
            bodhipraṇidhicittaṃ ca bodhiprasthānameva ca // Bca_1.15 //
            </p>
         
         
         <p>tat samanantarapradarśitānuśaṃsaṃ bodhicittaṃ dvividhaṃ dviprakāraṃ vijñātavyaṃ veditavyam
            / gotrabhūmyādigatānekaprakārasaṃbhave 'pi kathaṃ dvividhamityāha- samāsataḥ / aparaprakārasaṃbhave
            'pi saṃkṣepataḥ idaṃ dvividhamucyate / dvividhamapi katham? bodhipraṇidhicittamityekam,
            bodhiprasthānamiti dvitīyam / bodhau praṇidhiḥ, tadeva cittaṃ tatra vā cittam / yaccittaṃ
            praṇidhānādutpannaṃ bhavati dānādipravṛttivikalaṃ ca, tat praṇidhicittam / tadyathā-
            sarvajagatparitrāṇāya buddho bhaveyamiti prathamataraṃ prārthanākārā cetanā / prasthāne
            cittaṃ prasthānameva vā cittam / cittasya tatsvabhāvatvāt / pūrvakamanaskārapuraḥsarameva
            yataḥ prabhṛti saṃvaragrahaṇapūrvakaṃ saṃbhāreṣu pravartate, tat prasthānacittam /
            iti uktakrameṇa dvaividhyam / iyāneva bhedaḥ iti evakāreṇa pratipādayati / cakāradvayaṃ
            parasparasamuccaye / dvayorapi bodhicittatvaṃ darśayati / tena pūrvakaṃ bodhicittaṃ
            na bhavatīti śaṅkāṃ nirasyati / śūraṃgamasūtre ādyotpāditasyāpi bodhicittasya buddhatvahetutvābhidhānāt
            / tathā āryagaṇḍavyūhe coktam-</p>
         
         
         <p>(<span class="bold">Bcp 12</span>) durlabhāḥ kulaputra te sattvāḥ sattvaloke ye anuttarasyāṃ samyaksaṃbodhau cittaṃ
            praṇidadhati / tato 'pi durlabhatamāste sattvāḥ ye anuttarāṃ samyaksaṃbodhimanuprasthitāḥ
            // iti //</p>
         
         
         <p>idānīmuktameva prabhedamudāharaṇena vyaktīkurvannāha-</p>
         
         
         <p>
            gantukāmasya gantuśca yathā bhedaḥ pratīyate /<br />
            tathā bhedo 'nayorjñeyo yāthāsaṃkhyena paṇḍitaiḥ // Bca_1.16 //
            </p>
         
         
         <p>yathā kaścit puruṣaḥ abhimatadeśaprāptaye gantukāmaḥ gamanābhiprāyaḥ, na tu punargacchatyeva,
            anyaḥ punastatprāptaye prasthito gacchatyeva / yadvadyathā / tayorbhedo viśeṣaḥ pratīyate
            avagamyate, tadvattathā bhedo nānātvamanayorbodhipraṇidhiprasthānacetasorjñeyaḥ avaboddhavyaḥ
            paṇḍitairvicakṣaṇaiḥ / katham? yāthāsaṃkhyena / svārthe 'pyaṇ / prāktanaṃ praṇidhicittasya
            nidarśanaṃ paścāttanaṃ prasthānacetasaḥ iti saṃkhyārthaḥ //</p>
         
         
         <p>tadetat praṇidhicittaṃ pratipattivikalamapi saṃsāre mahāphalaṃ bhagavatā varṇitamityāha-</p>
         
         
         <p>bodhipraṇidhicittasya saṃsāre 'pi phalaṃ mahat /</p>
         
         
         <p>yadi nāma tat pratipattivikalam, tathāpi tasya āstāṃ tāvad buddhatvam, saṃsāre 'pi
            devamanuṣyopapattisvabhāvaṃ sukhasaṃpattilakṣaṇaṃ phalaṃ mahat, anyasmāt kuśalād bṛhat
            / satataṃ phalatītyādiviśeṣaṇaviśiṣṭatvāt / tathā coktamāryamaitreyavimokṣe [=gaṇḍavyūhasūtra-508]-</p>
         
         
         <p>tadyathāpi nāma kulaputra bhinnamapi vajraratnaṃ sarvaprativiśiṣṭaṃ suvarṇālaṃkāramabhibhavati,
            vajraratnanāma ca na vijahāti, sarvadāridyaṃ ca vinivartayati, evameva kulaputra pratipattibhinnamapi
            sarvajñatācittotpādavajraratnaṃ sarvaśrāvakapratyekabuddhaguṇasuvarṇālaṃkāramabhibhavati,
            bodhicittanāma ca na vijahāti, saṃsāradāridyaṃ ca vinivartayatīti //</p>
         
         
         <p>tasmād yo 'pi pāramitāsu sarveṇa sarvaṃ sarvathā śikṣitumasamarthaḥ, tenāpi bodhicittamutpādanīyam
            / evamupāyaparigraheṇa mahāphalatvāt / yathoktamāryāpararājāvavādakasūtre-</p>
         
         
         <p>yasmāt tvaṃ mahārāja bahukṛtyo bahukaraṇīyaḥ, asahaḥ sarveṇa sarvaṃ sarvathā sarvadā
            dānapāramitāyāṃ śikṣitum, yāvat prajñāpāramitāyāṃ śikṣitum / tasmāttarhi tvaṃ mahārāja
            evameva saṃbodhicchandaṃ śraddhāṃ prārthanāṃ praṇidhiṃ ca, gacchannapi tiṣṭhannapi
            niṣaṇṇo 'pi śayāno 'pi jāgradapi bhuñjāno 'pi pibannapi, satatamamitamanusmara, manasi
            kuru, bhāvaya / sarvabuddhabodhisattvapratyekabuddhāryaśrāvakapṛthagjanānāmātmanaśca
            atītānāgatapratyutpannāni kuśalamūlānipiṇḍayitvā tulayitvā anumodayasva agrayā anumodanayā
            / anumodya ca sarvabuddhabodhisattvapratyekabuddhāryaśrāvakāṇāṃ pūjākarmāṇi niryātaya
            / niryātya ca sarvasattvasādhāraṇāni kuru / tataḥ sarvasattvānāṃ yāvat sarvajñatāpratilambhāya
            sarvabuddhadharmaparipūraṇāya dine dine traikālyamanuttarāyāṃ samyaksaṃbodhau pariṇāmaya
            / evaṃ khalu tvaṃ mahārāja pratipannaḥ san rājyaṃ ca kārayiṣyasi, rājyakṛtyāni ca
            na hāpayiṣyasi, bodhisaṃbhārāṃśca paripūrayiṣyasi // ityādikamuktvāha- (<span class="bold">Bcp 13</span>) sa khalu punastvaṃ mahārāja samyaksaṃbodhicittakuśalamūlavipākena anekakṛtvo deveṣu
            upapanno 'bhūḥ / anekakṛtvo manuṣyeṣu upapanno 'bhūḥ / sarvāsu ca devamanuṣyopapattiṣu
            ādhipatyaṃ kārayiṣyasi / iti vistaraḥ //</p>
         
         
         <p>iti caryāvikale 'pi bodhicitte nāvamanyanā kāryā / tasyāpi anantasaṃsāre sukhaprasavanāt
            / yat punaḥ pratipattisāraṃ bodhicittaṃ tadatitarāṃ vipulaphalameveti siddhamityāha-</p>
         
         
         <p>na tvavicchinnapuṇyatvaṃ yathā prasthānacetasaḥ // Bca_1.17 //</p>
         
         
         <p>na tu na punaḥ / yathā prasthānacittasya avicchinnapuṇyatvaṃ nirantaraśubhapravāha
            vāhitvam, na tathā asyeti bhāvaḥ //</p>
         
         
         <p>idameva avicchinnapuṇyatvaṃ vṛttadvayena prasādhayannāha-</p>
         
         
         <p>
            yataḥ prabhṛtyaparyantasattvadhātupramokṣaṇe /<br />
            samādadāti taccittamanivartyena cetasā // Bca_1.18 //
            </p>
         
         
         <p>
            tataḥprabhṛti suptasya pramattasyāpyanekaśaḥ /<br />
            avicchinnāḥ puṇyadhārāḥ pravartante nabhaḥsamāḥ // Bca_1.19 //
            </p>
         
         
         <p>yataḥprabhṛtiḥ yasmādārabhya / na vidyate paryantaḥ iyattā asyeti aparyantasya ākāśadhātuvyāpinaḥ
            sattvadhātoḥ / pramokṣaṇe pramokṣe sarvaduḥkhopaśamanimitte / samādadāti taccittam,
            samyaksaṃbodhicittaṃ samādāya vartate / katham? anivartyena cetasā apravṛttibhraṣṭena
            manasā / tataḥprabhṛti tadādiṃ kṛtvā / suptasya middhākrāntacittasya pramattasya vikṣiptacittasyāpi
            / ubhayatrāpi saṃbadhyate / upalakṣaṇaṃ caitat / gacchato 'pi tiṣṭhato 'pi niṣaṇṇasyāpi
            bhuñjānasyāpi mūrcchādyavasthāyāmapītyādi draṣṭavyam / anekaśa iti / pratikṣaṇamanekavāram
            / avicchinnāḥ puṇyadhārāḥ nirantarasaṃtatayaḥ śubhavegāḥ pravartante / nabhaḥsamāḥ
            pratikṣaṇamākāśadhātupramāṇāḥ / tasmāt pratipattisāreṇa bodhisattvena bhavitavyam
            / āryasamādhirāje coktam-</p>
         
         
         <p>tasmāt pratipattisāro bhaviṣyāmi, ityevaṃ kumāra śikṣitavyam / tat kasya hetoḥ? pratipattisārasya
            kumāra na durlabhā bhavati anuttarā samyaksaṃbodhiriti [samādhi-10] //</p>
         
         
         <p>avicchinnapuṇyaṃtvamasya bhagavataivoktamityupadarśayannāha-</p>
         
         
         <p>
            idaṃ subāhupṛcchāyāṃ sopapattikamuktavān /<br />
            hīnādhimuktisattvārthaṃ svayameva tathāgataḥ // Bca_1.20 //
            </p>
         
         
         <p>idameva aprameyapuṇyatvaṃ svayameva ātmanaiva tathāgato buddho bhagavānuktavān kathitavān
            / kva? subāhupṛcchāyāṃ subāhupṛcchānāmni sūtre / katham? sopapattikaṃ sayuktikam /
            kimartham? hīnādhimuktisattvārtham / hīne śrāvakapratyekabuddhayāne adhimuktiḥ śraddhā
            chando vā (<span class="bold">Bcp 14</span>) yeṣāṃ te / te sattvāśca / tebhya idaṃ tadartham / tat prayojanamuddiśyetyarthaḥ
            / tathā hi- ye aniyatagotrāściratarakālena bahutarasaṃbhāropārjanabhītā mahāyānāccittaṃ
            vyāvartya laghutarakālena alpatarasaṃbhārasādhye śrāvakapratyekabuddhayāne cittamutpādayanti,
            tadvayāvartanārthaṃ bhagavānupapattimāha //</p>
         
         
         <p>tāmevopapattiṃ vṛttadvayena kathayannāha-</p>
         
         
         <p>
            śiraḥśūlāni sattvānāṃ nāśayāmīti cintayan /<br />
            aprameyeṇa puṇyena gṛhyate sma hitāśayaḥ // Bca_1.21 //
            </p>
         
         
         <p>
            kimutāpratimaṃ śūlamekaikasya jihīrṣataḥ /<br />
            aprameyaguṇaṃ sattvamekaikaṃ ca cikīrṣataḥ // Bca_1.22 //
            </p>
         
         
         <p>katipayajanānāṃ mastakapīḍāṃ nāśayāmi mantreṇa agadena vā, ityevaṃ manasi kurvan apramāṇena
            sukṛtena asau kalyāṇābhiprāyo gṛhīto draṣṭavyaḥ / kiṃ punarapramāṇaṃ saṃsāraduḥkhaṃ
            pratisattvamapramāṇasya jagato hartumicchataḥ / api ca tacchūlamapanīya sarvasattvān
            sarvaguṇasamaṅginaḥ kartumicchataḥ kimaprameyaṃ puṇyaṃ na bhavati? iti vibhaktivipariṇāmena
            yojanīyam / avicchinnāḥ puṇyadhārāḥ kimuta tasya na pravartante nabhaḥsamā iti / tasmād
            yathā saṃbhārabāhulyasādhyaṃ buddhatvam, yathā saṃbhāravaipulye 'pi pratikṣaṇamiti
            hetuviśeṣādatraiva mahāyāne mahānlābhaḥ / ato nāsmaccittamabhayasthāne kātaratayā
            vinivartanīyamityupadarśitaṃ bhavati / yadvakṣyati-</p>
         
         
         <p>
            kṣapayan pūrvapāpāni pratīcchan puṇyasāgarān /<br />
            bodhicittabalādeva śrāvakebhyo 'pi śīghragaḥ //
            </p>
         
         
         <p>iti // [bodhi. 7.29]</p>
         
         <p>yaścaivaṃ sarvasattvānāṃ hitasukhārthamudyujyate, sa devādibhyo 'pyasādhāraṇaguṇātvāt
            praśasya ityupadarśayannāha-</p>
         
         
         <p>
            kasya mātuḥ piturvāpi hitāśaṃseyamīdṛśī /<br />
            devatānāmṛṣīṇāṃ vā brahmaṇāṃ vā bhaviṣyati // Bca_1.23 //
            </p>
         
         
         <p>kasya sattvasya / māturjananyāḥ / kasya piturvā janakasya / devatānāṃ somavaruṇādīnām
            / ṛṣīṇāṃ vā vasiṣṭhagotamādīnām / brahmaṇāṃ vā vedhasām / iyamīdṛśī hītāśaṃsā hitopasaṃhāramatiḥ
            yādṛśī samanantaraṃ pratipāditā bodhisattvasya bhaviṣyati iti / āstāṃ tāvat bhūtā
            bhavati vā, bhaviṣyatyapi naiva kasyacidbodhisattvamantareṇānyasya //</p>
         
         
         <p>kutaḥ punaretadityāha-</p>
         
         
         <p>
            teṣāmeva ca sattvānāṃ svārthe 'pyeṣa manorathaḥ /<br />
            notpannapūrvaḥ svapne 'pi parārthe saṃbhavaḥ kutaḥ // Bca_1.24 //
            </p>
         
         
         <p>(<span class="bold">Bcp 15</span>) teṣāṃ mātrādīnāṃ svārthe 'pi ātmanaḥ kṛte 'pi eṣa manorathaḥ sarvaduḥkhamapahartum,
            apramāṇaguṇānādhātuṃ notpannapūrvaḥ abhūtapūrvaḥ svapne 'pi / āstāṃ tāvajjāgradavasthāyāṃ
            buddhipūrvakamutpannaḥ / parārthe kadācidutpadyeta ityāha- parārthe saṃbhavaḥ kutaḥ
            / ātmā hi vallabho lokasya parasmāt / tatraiva cennāsti, parārthe saṃbhāvanāpi kutaḥ?
            athavā / svapne 'pi parārthe saṃbhavaḥ kutaḥ iti yojyam //</p>
         
         
         <p>tadevamasādhāraṇatvaṃ bodhisattvasya pratipādya upasaṃharannāha-</p>
         
         
         <p>
            sattvaratnaviśeṣo 'yamapūrvo jāyate katham /<br />
            yatparārthāśayo 'nyeṣāṃ na svārthe 'pyupajāyate // Bca_1.25 //
            </p>
         
         
         <p>evamatyadbhutakarmakāritayā durlabhotpādāt sattva eva ratnaviśeṣaḥ apūrvaḥ anupalabdhapūrvaḥ
            / ayamiti yādṛśaguṇo 'tra kathitaḥ / jāyate katham / kathamityadbhute / kasmāt punarevamucyate?
            āha- yatparārtheti / yasya mahātmanaḥ parārthāśayaḥ anyeṣāṃ sattvānāmuktakrameṇa na
            svārthe 'pyupajāyate ityasmāt //</p>
         
         
         <p>atra ca anye 'pi bodhicittotpādakasya guṇā vaktavyāḥ / yathā āryagaṇḍavyūhe bhagavatā
            āryamaitreyeṇa sudhanamadhikṛtya udbhāvitāḥ / te ca ativistareṇa śāstrakṛtā śikṣāsamuccaye
            darśitāśca, tatraiva avadhārayitavyā //</p>
         
         
         <p>punarapi bodhicittānuśaṃsādvāreṇa bodhisattvasyāprameyapuṇyatvamāha-</p>
         
         
         <p>
            jagadānandabījasya jagadduḥkhauṣadhasya ca /<br />
            cittaratnasya yatpuṇyaṃ tatkathaṃ hi pramīyatām // Bca_1.26 //
            </p>
         
         
         <p>sarvasattvānāṃ sarvaprāmodyakāraṇasya devādisarvasaṃpattinidānabhūtatvāt / cittaratnasya
            bodhicittasya yat puṇyaṃ tat kathaṃ hi pramīyatām, kena prakāreṇa nāma saṃkhyeyatām
            / ativipulatayā pramātumaśakyatvāt / etaduktamāryavīradattaparipṛcchāyām-</p>
         
         
         <p>
            bodhicittāddhi yatpuṇyaṃ tacca rūpi bhavedyadi /<br />
            ākāśadhātuṃ saṃpūrya bhūyaścottari tadbhavet //
            </p>
         
         
         <p>iti //</p>
         
         
         <p>yadi nāma sāmānyena nirdeśaḥ, tathāpi prasthānacittasyeti draṣṭavyam, tasyaiva prakṛtatvāt
            / punarapi tasyaiva viśeṣaṇamāha- jagadduḥkhauṣadhasya ceti / sarvaprāṇabhṛtāṃ kāyikacaitasikasarvaduḥkhanivartanatayā
            sarvavyādhiharaṇamahāgadasvabhāvatvāt / tadanena abhyudayaniḥśreyasahetutvaṃ bodhicittasya
            pratipāditaṃ bhavati / ato yuktameva asya asaṃkhyeyapuṇyatvamityuktaṃ bhavati //</p>
         
         
         <p>kathaṃ punaretadyuktamityāśaṅkaya pratipādayannāha-</p>
         
         
         <p>
            hitāśaṃsanamātreṇa buddhapūjā viśiṣyate /<br />
            kiṃ punaḥ sarvasattvānāṃ sarvāsaukhyārthamudyamāt // Bca_1.27 //
            </p>
         
         
         <p>(<span class="bold">Bcp 16</span>) sarvajagatparitrāṇāya buddho bhaveyamityadhyāśayena āśaṃsanāt prārthanāt kevalāt
            pratipattivikalādbodhicittādityarthaḥ / yatpuṇyaṃ bhavati tadbuddhapūjāmatiśete ityāgamādbhavatyeva
            puṇyaskandhaprasavahetuḥ / iti prathamasya bodhicittasya māhātmyamuktam / etadapi
            tatraivoktam-</p>
         
         
         <p>
            gaṅgāvālikasaṃkhyāni buddhakṣetrāṇi yo naraḥ /<br />
            dadyātsadratnapūrṇāni lokanāthebhya eva hi //
            </p>
         
         
         <p>
            yaścaikaḥ prāñjalirbhūtvā cittaṃ bodhāya nāmayet /<br />
            iyaṃ viśiṣyate pūjā yasyānto 'pi na vidyate //
            </p>
         
         
         <p>iti //</p>
         
         
         <p>kiṃ punaḥ sarvaduḥkhitajanānāṃ sarvaduḥkhamapanīya sarvasukhasaṃpannān kariṣyāmītyudyogakaraṇādatiśayavat
            puṇyaṃ na bhavati //</p>
         
         
         <p>nanu hitāhitaprāptiparihārayoḥ svayameva sattvā vicakṣaṇāḥ / tat kutrodyamasyopayoga
            iti vṛttatritayena pariharannāha-</p>
         
         
         <p>
            duḥkhamevābhidhāvanti duḥkhaniḥsaraṇāśayā /<br />
            sukhecchayaiva saṃmohāt svasukhaṃ ghnanti śatruvat // Bca_1.28 //
            </p>
         
         
         <p>
            yasteṣāṃ sukharaṅkāṇāṃ pīḍitānāmanekaśaḥ /<br />
            tṛptiṃ sarvasukhaiḥ kuryātsarvāḥ pīḍāścchinatti ca // Bca_1.29 //
            </p>
         
         
         <p>
            nāśayatyapi saṃmohaṃ sādhustena samaḥ kutaḥ /<br />
            kuto vā tādṛśaṃ mitraṃ puṇyaṃ vā tādṛśaṃ kutaḥ // Bca_1.30 //
            </p>
         
         
         <p>duḥkhānniḥsaraṇābhiprāyāḥ prāṇātipātādibhirakuśalaiḥ karmabhiḥ kṣudhādiduḥkhapratīkāramicchantaḥ
            / duḥkhameva narakādiprapātavedanāsvabhāvam / abhidhāvanti tadabhimukhāḥ pravartante
            / duḥkhameva praviśantītyarthaḥ / śalabhā iva dīpaśikhāmiti / ata eva sukhecchayaiva
            sukhābhilāṣeṇaiva svasukhaṃ ghnanti śatruvat / ātmasukhaghātāya kathamātmanaiva śatravo
            bhavantīti cet, saṃmohād viparyāsavaśāt hitāhitaprāptiparihārayoḥ parijñānābhāvāt
            //</p>
         
         
         <p>ato yaḥ puṇyātmā akāraṇavatsalaḥ teṣāṃ viparyastānāṃ sukharaṅkāṇāṃ sukhabhilāṣukāṇāṃ
            sarvaśo 'labdhasukhānāṃ pīḍitānāṃ duḥkhitānām / anekaśa iti anekairduḥkhaśatairbahudhā
            bādhitānāṃ tṛptimāpyāyanaṃ sarvasukhaiḥ kuryāt kāyikacaitasikaiḥ / yadi vā / anekaśaḥ
            anekaprakāraṃ tṛptiṃ sarvasukhaiḥ kuryāt iti yojanīyam / na sukhatṛptimātraṃ janayati,
            kiṃ tarhi sarvāḥ pīḍāḥ samastā duḥkhā vedanāścchinatti ca śamayati ca //</p>
         
         
         <p>na kevalaṃ duḥkhapraśāntiṃ sukhatṛptiṃ ca karoti, nāśayatyapi saṃmoham, aparijñānamapi
            nivartayati /</p>
         
         
         <p>apathamidameṣa panthā bhayamata ita eta gāta māsādam /</p>
         
         
         <p>iti heyopādeyamārgaprakāśanāt / yaścaivaṃ paravyasananivartanaparatanno hitasukhavidhānatatparaśca
            (<span class="bold">Bcp 17</span>) sarvabhūtānām / sādhustena samaḥ kutaḥ, tena mahātmanā tulyaḥ sādhuḥ kutaḥ? naiva
            kutaścidvidyate akāraṇaparamavatsalasvabhāvatvāt / kuto vā tādṛśaṃ mitram, hitasukhopasaṃhārapravaṇamānasaṃ
            paramaviśvāsasthānaṃ tādṛśaṃ tatsamaṃ mitram, suhṛt kutaḥ? naiva saṃbhavati / puṇyaṃ
            vā tādṛśaṃ kutaḥ? evaṃ viharato bodhisattvasya yat puṇyamupajāyate, tadapi na kenacitpuṇyena
            samānam //</p>
         
         
         <p>
            kṛte yaḥ pratikurvīta so 'pi tāvatpraśasyate /<br />
            avyāpāritasādhustu bodhisattvaḥ kimucyatām // Bca_1.31 //
            </p>
         
         
         <p>pūrvaṃ bhayasaṃkaṭavyasaneṣu upakṛtamanena ityupakṛte sati pratyupakāraṃ karoti yaḥ,
            so 'pi tāvat praśasyate lokena stūyate sādhurayamiti / yaḥ punaravyāpāritasādhuḥ anabhyarthitakalyāṇopanetā
            bodhisattvaḥ, kimucyatāṃ kimaparamabhidhīyatām? tasya praśaṃsā kartumaśakyetyarthaḥ
            //</p>
         
         
         <p>dṛṣṭavyavahāramapekṣyāpi bodhisattvasya puṇyamāhātmyamudbhāvayannāha-</p>
         
         
         <p>
            katipayajanasattradāyakaḥ kuśalakṛdityabhipūjyate janaiḥ /<br />
            kṣaṇamaśanakamātradānataḥ saparibhavaṃ divasārdhayāpanāt // Bca_1.32 //
            </p>
         
         
         <p>parimitasattvānāmāhārapānamātradānasamādānamādiśan puṇyakarmā ayamiti pūjyate satkriyate
            janaiḥ satkarmaratairlokaiḥ / tadapi dānaṃ kṣaṇam, na sakalamahaḥ, tadardhaṃ vā, api
            tu muhūrtamekam / aśanakamātradānata iti / kutsitamaśanamaśanakam, apraṇītaṃ bhojanam,
            tadeva kevalaṃ tanmātram, tathāvidhavyañjanarahitam / tasya dānataḥ parityāgataḥ /
            katham? saparibhavam / kriyāviśeṣaṇametat / satiraskāraṃ namaskārāpuraḥsaram / haṭhātsatrāgāraṃ
            praviśataḥ khaṭacapeṭādinā prahṛtyeti yāvat / punaḥ kiṃbhūtāt? divasārdhayāpanāt praharadvayopastambhanāt
            / madhyānhe bhuktvā sāyaṃ punarāhārānveṣaṇāt //</p>
         
         
         <p>bodhisattvasya punaretadviparītaṃ dānamiti pratipādayannāha-</p>
         
         
         <p>
            kimu niravadhisattvasaṃkhyayā niravadhikālamanuprayacchataḥ /<br />
            gaganajanaparikṣayākṣayaṃ sakalamanorathasaṃprapūraṇam // Bca_1.33 //
            </p>
         
         
         <p>na vidyate avadhiriyattā / iyadbhayaḥ śatasahasralakṣakoṭisaṃkhyebhyo dāsyāmi, tataḥ
            paraṃ neti na sattvānāṃ gaṇanayā dadāti, kiṃ tu niravadhisattvasaṃkhyayā / nāpi niyatakālam,
            (<span class="bold">Bcp 18</span>) api tu niravadhikālam / kalpaśatasahasralakṣakoṭiśataṃ yāvaddāsyāmi, tataḥ paraṃ
            neti sāvadhikaṃ na dadāti / gaganeti / gaganamiva janāḥ gaganajanāḥ / yathā ākāśamaparyantaṃ
            tathā jano 'pītyarthaḥ / yadi vā / gaganaṃ ca janāśca te gaganajanāḥ / teṣāṃ parikṣayaḥ
            paryavadānam / yāvadākāśadhāturyāvacca sattvā na parinirvṛtāḥ tāvadavadhikam / yadvakṣyati-</p>
         
         
         <p>ākāśasya sthitiryāvadyāvacca jagataḥ sthitiḥ /
            tāvanmama sthitirbhūyāt iti / [bodhi. 10.55]</p>
         
         
         <p>tasmādakṣayam, na vidyate kṣayaḥ paryanto 'syeti kṛtvā / ayamabhiprāyaḥ- gaganajanaparikṣayāvadhi
            yaddānaṃ tadvastuto 'kṣayameva, teṣāṃ parikṣayābhāvāt / nāpi pratiniyataṃ vastu, api
            tu sakalamanorathasaṃprapūraṇam / yadyasyābhimataṃ tat sarvamanavadyamabhiprāyālhādanakaraṃ
            paramapremagauravasatkārapriyavacanapuraḥsaraṃ pramuditamanasā anuprayacchato bodhisattvasya
            kiṃ punaḥ pūjā na yujyate? tasya sutarāṃ yujyate iti yojyam / yaduktaṃ nārāyaṇaparipṛcchāyām-</p>
         
         
         <p>na tadvastu upādātavyaṃ yasmin vastuni nāsya tyāgacittamutpadyate / na tyāgabuddhiḥ
            krameta / yāvat ayaṃ mamātmabhāvaḥ sarvasattvebhya utsṛṣṭaḥ parityaktaḥ, prāgeva bāhyāni
            vastūni / yasya yasya sattvasya yena yena yadyat kāryaṃ bhaviṣyati, tasmai tasmai
            tattaddāsyāmi / tatsaṃvidyamānaṃ hastaṃ hastārthikebhyo dāsyāmi, yāvat śiraḥ śirorthikebhyaḥ
            parityakṣyāmi, kaḥ punarvādo bāhyeṣu vastuṣu / yaduta dhanadhānyajātaruparajataratnābharaṇahayarathagajavāhanagrāmanagaranigamajanapadarājyarāṣṭrarājadhānīpattanadāsīdāsakarmakarapauruṣeyaputraduhitṛparivāreṣu
            / iti vistaraḥ //</p>
         
         
         <p>evaṃ ca guṇaratnasamuccayasthāne parahitasukhavidhānaikaparamamahāvrate bodhisattve
            svātmahitakāmaiḥ svacittaṃ rakṣitavyaṃ prayatnataḥ ityupadarśayannāha-</p>
         
         
         <p>
            iti sattrapatau jinasya putre kaluṣaṃ sve hṛdaye karoti yaśca /<br />
            kaluṣodayasaṃkhyayā sa kalpān narakeṣvāvasatīti nātha āha // Bca_1.34 //
            </p>
         
         
         <p>ityevamuktakrameṇa sattrapattau sarvadā sukhadānapatau jinasya putre sugatasya sute
            / bodhisattve ityarthaḥ / kaluṣaṃ pāpacittaṃ sve hṛdaye ātmacittasaṃtāne karoti utpādayati
            durātmā yaḥ, sa narakeṣvāvasati iti nātho buddho bhagavānāha brūte / upānvadhyāḍvasaḥ
            iti karmatve prāpte adhikaraṇavivakṣā / kiyad yāvat kaluṣodayasaṃkhyayā kalpān / yāvataḥ
            kṣaṇāṃstatsaṃtāne kaluṣacittamutpadyate, tāvataḥ kalpān kaluṣacittakṣaṇasaṃkhyān narakeṣu
            tiṣṭhatīti bhāvaḥ / yaduktaṃ praśāntaviniścayaprātihāryasūtre-</p>
         
         
         <p>(<span class="bold">Bcp 19</span>) yāvanti mañjuśrīrbodhisattvo bodhisattvasyāntike pratighacittānyutpādayati avamanyanācittāni
            vā, tāvataḥ kalpāṃstena saṃnāhaḥ saṃnaddhavyaḥ- vastavyaṃ mayā mahānarakeṣu iti //</p>
         
         
         <p>nanu tathāgatasya duṣṭacittena rudhiramutpādayato nāvīcau cittotpādanakṣaṇasaṃkhyayā
            kalpān avasthitiruktā / na tathāgatāt kaścidadhikataraḥ saṃbhavati trailokye / tat
            kathamidamatidurghaṭaṃ nīyate? satyam / na khalu yathābhūtamasmin naye vastutattvavyavasthā
            / sarvasya pravacanasya neyanītārthatayā vyavasthāpanāt / na hi kaścit tathāgate sadevako
            'pi loko duṣṭacittamutpādayituṃ kṣamate / analpakalpasaṃkhyayā abhyāsena sarvasattveṣu
            maitracittasya sātmībhāvāt, nāsya kāye śastraṃ kramatīti maitracittasyānuśaṃsakathanāt
            / na ca karmaplutiriha vastuto darśitā / karmāvaraṇasya buddhānāṃ prahīṇatvāt / tasmādvaineyajanābhisaṃdhinā
            tadupadarśitaṃ na paramārthataḥ / bodhisattvāpakāre tu buddhatvameva samūlopaghātamupahataṃ
            bhavet / tathā ca sadevakasya lokasya arthaḥ upahato bhavet / yathāgamamidamuktam
            / paramārthamiha bhagavāneva jānāti / idamuktaṃ ca śraddhābalādhānāvatāramudrāsūtre-</p>
         
         
         <p>yaḥ kaścinmañjuśrīḥ kulaputro vā kuladuhitā vā gaṅgānadīvālukāsamān stūpān vinipātayeddahedvā,
            yaścānyaḥ kulaputro vā kuladuhitā vā mahāyānādhimuktasya bodhisattvasya mahāsattvasya
            vyāpādakhilakrodhacittamutpādya ākrośayet paribhāṣayet, ayaṃ tato 'saṃkhyeyataraṃ
            pāpaṃ praviśati / tat kasmāddhetoḥ? bodhisattvanirjātā hi buddhā bhagavantaḥ, buddhanirjātāśca
            stūpāḥ sarvasukhopadhānāni ca sarvadevanikāyāśca / bodhisattvamasatkṛtya sarvabuddhā
            asatkṛtā bhavanti / bodhisattvaṃ satkṛtya sarvabuddhāḥ satkṛtā bhavanti / ityādi //</p>
         
         
         <p>yasya punastatra prasannaṃ cittamutpadyate, tasya kiyat puṇyaphalamupajāyate, ityāha-</p>
         
         
         <p>
            atha yasya manaḥ prasādameti prasavettasya tato 'dhikaṃ phalam /<br />
            mahatā hi balena pāpakaṃ jinaputreṣu śubhaṃ tvayatnataḥ // Bca_1.35 //
            </p>
         
         
         <p>yasya punaḥ puṇyātmano manaḥ prasādamupayāti bodhisattve, prasavettasya tato 'dhikaṃ
            phalam, tasya prasannacittasya prasavedupajāyeta tato 'dhikaṃ phalaṃ tasmātpūrvakapāpaphalād
            bahutaraṃ puṇyakarmaphalaṃ vipākaviśeṣāt prasavedutpadyeta / yadi vā / tatsamadhikavipākaphalādhāyakaṃ
            karmaiva phalamucyate / adhikataraphalajanakaṃ karma upajāyate iti yāvat / uktaṃ ca
            niyatāniyatāvatāramudrāsūtre-</p>
         
         
         <p>sacenmañjuśrīḥ daśasu dikṣu sarvalokadhātuṣu sarvasattvā utpāṭitākṣā bhaveyuḥ parikalpamupādāya
            / (<span class="bold">Bcp 20</span>) atha kaścideva kulaputro vā kuladuhitā vā teṣāṃ sarvasattvānāṃ maitracittastānyakṣīṇi
            janayet parikalpamupādāya / yo 'nyo vā mañjuśrīḥ kulaputro vā kuladuhitā vā mahāyānādhimuktaṃ
            bodhisattvaṃ prasannacittaḥ paśyet, ayaṃ tato 'saṃkhyeyataraṃ puṇyaṃ prasavati / iti
            //</p>
         
         
         <p>tasmādasmin mahati puṇyakṣetre śubhacittameva karaṇīyamātmajñaiḥ //</p>
         
         
         <p>api ca / ito 'pi śubhacittameva kartumucitam / yasmānmahatā balena paramakṛcchreṇa
            pāpakaṃ pāpameva pāpakaṃ kutsitatvādvā duṣkṛtaṃ karma bodhisattveṣu kriyate, teṣāṃ
            sakalakāyavāṅyanaḥpracārasya prasādajanakatvāt / bodhicittaprabhāvācca na bodhisattveṣu
            kasyacidapakāracittamutpadyate / etaduktamāryamañjuśrīvimokṣe-</p>
         
         
         <p>tadyathā kulaputra cintāmaṇiratnarājamukuṭāvabaddhānāṃ mahānāgarājñāṃ nāsti paropakramabhayam,
            evameva bodhicittamahākaruṇācintāmaṇiratnarājamukuṭāvabaddhānāṃ bodhisattvānāṃ nāsti
            durgatyapāyaparopakramabhayam / iti //</p>
         
         
         <p>ataḥ kimarthamanarthopārjanaṃ kaṭukaphalaṃ teṣu prayatnataḥ prārabhyate? ata eva śubhaṃ
            tvayatnataḥ, saṃgrahavastvādibhiḥ sarvasattvahitasukhakarmakāritvāt pariśuddhakarmakāritayā,
            kvacidapi skhalitābhāvācca / aprayatnata eva prītiprasādaprāmodyamupajāyate teṣu /
            ataḥ kuśalaṃ punarayatnata eva prasūyate //</p>
         
         
         <p>sāṃpratamutpāditabodhicitteṣu atiśayavatā ātmanā manaḥprasādamāviṣkurvan śāstrakārastān
            namasyannāha-</p>
         
         
         <p>
            teṣāṃ śarīrāṇi namaskaromi yatroditaṃ tadvaracittaratnam /<br />
            yatrāpakāro 'pi sukhānubandhī sukhākarāṃstān śaraṇaṃ prayāmi // Bca_1.36 //
            </p>
         
         
         <p>teṣāṃ puruṣakuñjarāṇāṃ śarīrāṇi ātmabhāvān namaskaromi praṇipatya vande / yatra yeṣu
            (yeṣāṃ?) saṃtāneṣu uditamutpannaṃ taduktānuśaṃsaṃ varacittaratnam / cittameva ratnaṃ
            cintāmaṇisadṛśam / varaṃ śreṣṭhaṃ sarvadāridyaduḥkhāpahāritvāt / tacca tadvaracittaratnaṃ
            ceti vigrahaḥ / taditi bhinnaṃ vā / iyaṃ ca adhikaguṇādhārasya satkṛtiḥ / aparamapi
            tadviśeṣaṇamāha- yatrāpakāro 'pīti / yeṣu paramakalyāṇahṛdayeṣu bodhisattveṣu apakāro
            'pi parābhavo 'pi kṛtaḥ tatkartuḥ sukhānubandhī paraṃparayā sukhamāvahatīti / ayamabhiprāyaḥ-
            tatrāpakāraḥ kartumaśakyaḥ / saṃbhave vā kathaṃcit tadapakārameva nimittaṃ kṛtvā pravṛttānāṃ
            duṣṭābhiprāyāṇāṃ punaḥ kenacinnimittena tatprasādasamutpādanāt / tatra apakāro nirvāṇe
            sukhamanubandhāti / tadyathā maitrībalajātake [jātakamālā-8] pañcakānadhikṛtyoktam
            / bodhisattvapraṇidhānādvā apakāro 'pi sukhānubandhītyucyate / yadvakṣyati-</p>
         
         
         <p>(<span class="bold">Bcp 21</span>) abhyākhyāsyanti māṃ ye ca ye cānye 'pyapakāriṇaḥ /
            utprāsakāstathānye 'pi sarve syurbodhibhāginaḥ //</p>
         
         
         <p>iti // [bodhi. 3.16]</p>
         
         
         <p>athavā / yatrāpakāro 'pi yeṣāmapakāro 'pi mahākaruṇādhyāśayāt priyaputreṇa kṛta iva
            duḥkhaheturapi sukhameva janayati, yathā kṣāntiparicchede kathayiṣyāmaḥ / evaṃ sarvathā
            sukhahetutvāt sukhārthināṃ ratnākara iva ratnārthināmāśryaṇīyā bodhisattvā ityupadarśayati
            / sukhākarāṃstān śaraṇaṃ prayāmi / sukhasya ākarāḥ sarvasukhaikaprabhavatvāt / tān
            uktakrameṇa apakāre 'pi sukhahetūn / śaraṇaṃ prayāmi / te mama trāṇaṃ bhavantu iti
            bhāvaḥ //</p>
         
         
         <p>iti prajñākaramativiracitāyāṃ bodhicaryāvatārapañjikāyāṃ bodhicittānuśaṃsāvivaraṇaṃ
            nāma prathamaḥ paricchedaḥ //</p>
         
         <span class="note"><span class="bold">Bcp 22</span></span>
         
         <p>2. pāpadeśanā nāma dvitīyaḥ paricchedaḥ /</p>
         
         
         <p>sāṃpratamevaṃ kṣaṇasaṃpatsamāgamaṃ durlabhamadhigamya viditabodhicittānuśaṃsaḥ bodhicittagrahaṇārthaṃ
            buddhabodhisattvānāmukhīkṛtya vandanapūjanaśaraṇagamanapāpadeśanāpuṇyānumodanabuddhādhyeṣaṇāyācanābodhipariṇāmanāṃ
            ca kurvannāha-</p>
         
         
         <p>
            taccittaratnagrahaṇāya samyak pūjāṃ karomyeṣa tathāgatānām /<br />
            saddharmaratnasya ca nirmalasya buddhātmajānāṃ ca guṇodadhīnām // Bca_2.1 //
            </p>
         
         
         <p>tasya samanantarapratipāditānuśaṃsasya cittaratnasya grahaṇāya svīkārāya / tadutpādayitumityarthaḥ
            / tathāgatānāṃ buddhānāṃ bhagavatāṃ pūjāṃ karomi / eṣo 'hamiti bodhicittagrāhako 'yamātmānaṃ
            nidarśayati / ayaṃ buddharatnasya nirdeśaḥ / saddharmaratnasya ceti āgamādhigamalakṣaṇasya
            / nirmalasyeti trikalyāṇatayā trikoṭiśuddhasya prakṛtiprabhāsvarasya ca / sarvadā
            sarvamalānāmasthānatvāt, kleśānāmāgantukatvāt, samastamalāpaharaṇapaṭutvācca / ayaṃ
            ca dharmaratnasya nirdeśaḥ / tadātmajānāṃ ca buddhasutānām / guṇodadhīnāṃ guṇaratnasamudrāṇām
            āryāvalokitamañjughoṣaprabhṛtīnām / ayaṃ tu saṃgharatnasya nirdeśaḥ / ityādau ratnatrayapūjāvidhiḥ
            / pūjāṃ karomīti sarvatra saṃbandhanīyam / samyagiti pūjāyā eva viśeṣaṇam / samyagaviparītaṃ
            yathā bhavati / tīvracittaprasādena vā grahaṇasya vā viśeṣaṇam / samyaggrahaṇāya atiśayaprasannacittena
            na parānurodhādinā / yathā gṛhītaṃ na punarbhraśyati iti //</p>
         
         
         <p>pūjāmeva kathayannāha-</p>
         
         
         <p>
            yāvanti puṣpāṇi phalāni caiva bhaiṣajyajātāni ca yāni santi /<br />
            ratnāni yāvanti ca santi loke jalāni ca svacchamanoramāṇi // Bca_2.2 //
            </p>
         
         
         <p>yat parimāṇameṣāmiti yāvanti niravaśeṣāṇi / puṣpāṇi phalāni caiva / ākāśadhātuprasarāvadhīni
            sarvāṇyapīmāni aparigrahāṇi / ādāya buddhayā munipuṃgavebhyo niryātayāmyeṣa saputrakebhyaḥ
            iti sarvatra pūrveṣu yojanīyam / bhaiṣajyajātāni auṣadhaprakārāḥ / svacchamanoramāṇīti
            ratnānāmapi viśeṣaṇam //</p>
         
         
         <p>
            mahīdharā ratnamayāstathānye vanapradeśāśca vivekaramyāḥ /<br />
            latāḥ sapuṣpābharaṇojjvalāśca drumāśca ye satphalanamraśākhāḥ // Bca_2.3 //
            </p>
         
         
         <p>(<span class="bold">Bcp 23</span>) devādilokeṣu ca gandhadhūpāḥ kalpadrumā ratnamayāśca vṛkṣāḥ /
            sarāṃsi cāmbhoruhabhūṣaṇāni haṃsasvanātyantamanoharāṇi // Bca_2.4 //</p>
         
         
         <p>mahīdharāḥ parvatāḥ / ratnamayā ratnasvabhāvāḥ / vivekaramyā iti vivekoparamyā manoharāḥ
            / vivekānukūlā iti yāvat / supuṣpābharaṇojjvalāśceti śobhanapuṣpāṇyevābharaṇāni maṇḍanāni
            tairujjvalā atibhrājiṣṇavaḥ / satphalanamraśākhā iti santi ca śobhanāni varṇagandharasasaṃpannāni
            tāni phalāni ceti tairnamrā avanatā bhūmilagnā iva śākhā yeṣāṃ te kalpadrumāḥ kalpavṛkṣāḥ
            / ambhoruhabhūṣaṇāni padmānyeva bhūṣaṇāni yeṣāṃ tāni tathā / haṃsasvanātyantamanoharāṇi
            haṃsānāṃ svanai rūtairatyantamanoharāṇi ramaṇīyāni tāni tathā //</p>
         
         
         <p>
            akṛṣṭajātāni ca śasyajātānyanyāni vā pūjyavibhūṣaṇāni /<br />
            ākāśadhātuprasarāvadhīni sarvāṇyapīmānyaparigrahāṇi // Bca_2.5 //
            </p>
         
         
         <p>akṛṣṭānyeva halavilekhanamantareṇaiva jātāni prādurbhūtāni / śasyajātāni vrīhiviśeṣāḥ
            / anyāni vā pūjyavibhūṣaṇāni pūjyānāmārādhyānāṃ vibhūṣaṇāni śobhākarāṇi / anyāni aparāṇi
            ākāśadhātuprasarāvadhīni ākāśadhātoḥ prasaro 'vakāśaḥ vistāro vā, tāvadavadhīni tatparyantāni
            / sarvāṇyapīmāni uktāni uktasadṛśāni aparigrahāṇi amamāni na kenacit svīkṛtānītyarthaḥ
            //</p>
         
         
         <p>
            ādāya buddhyā munipuṃgavebhyo niryātayāmyeṣa saputrakebhyaḥ /<br />
            gṛhṇantu tanme varadakṣiṇīyā mahākṛpā māmanukampamānāḥ // Bca_2.6 //
            </p>
         
         
         <p>ādāya buddhayā gṛhītvā manovijñānena / munipuṃgavebhyo munivṛṣabhebhyo niryātayāmi
            prayacchāmi / saputrakebhyaḥ sabodhisattvagaṇebhyaḥ / gṛhṇantu tanme svīkurvantu tadetat
            sarvaṃ mama pūjopahāravastu / varadakṣiṇīyā anuttaradakṣiṇāpātrāṇi buddhabodhisattvāḥ
            / mahākṛpāḥ sarvasattvahitasukhavidhānaikamanasaḥ / māṃ dīnaduḥkhitasattvamanukampamānāḥ
            karuṇāyamānāḥ / mamānugrahāyeti yāvat //</p>
         
         
         <p>syādetat- kiṃ punarevaṃ manomayapūjāmātraṃ vidhīyate yāvatā tattadvastu manoharaṃ
            sākṣādeva kasmānnopanīyate ityāśaṅkayāha-</p>
         
         
         <p>(<span class="bold">Bcp 24</span>) apuṇyavānasmi mahādaridraḥ pūjārthamanyanmama nāsti kiṃcit /
            ato mamārthāya parārthacittā gṛhṇantu nāthā idamātmaśaktyā // Bca_2.7 //</p>
         
         
         <p>akṛtapuṇyo 'smi, ata eva mahādaridraḥ / puṇye sarvopakaraṇasaṃpattibhirbhavati / tadabhāvāt
            pūjārthamanyadupakaraṇaṃ mama nāsti kiṃcit / ato mamārthāya mama puṇyakāmatayā bhagavantaśca
            parārthacittāḥ parahitasukhābhilāṣiṇo mahākāruṇikatvāt / ato gṛhṇantu nāthā idamuktaṃ
            pūjopakaraṇaṃ mayā niryātitam / ātmaśaktyeti svasāmarthyena //</p>
         
         
         <p>ayaṃ punarātmabhāvo mamāyatto 'sti / taṃ niryātayāmītyāha-</p>
         
         
         <p>
            dadāmi cātmānamahaṃ jinebhyaḥ sarveṇa sarvaṃ ca tadātmajebhyaḥ /<br />
            parigrahaṃ me kurutāgrasattvā yuṣmāsu dāsatvamupaimi bhaktyā // Bca_2.8 //
            </p>
         
         
         <p>ātmānaṃ ca prayacchāmi jinebhyaḥ / sarveṇa sarvaṃ ca sarvaprakāreṇa / ātmasvīkāraṃ
            parityajya tadātmajebhyo 'pi / māṃ pratigṛhṇīta naravṛṣabhāḥ / yuṣmāsu dāsatvaṃ dāsabhāvaṃ
            svīkaromi / na jīvikādilobhāt, api tu bhaktyā paramagauraveṇa / śraddhāvilena cetasetyarthaḥ
            //</p>
         
         
         <p>nanu kaḥ punaratra guṇo 'stītyāha-</p>
         
         
         <p>
            parigraheṇāsmi bhavatkṛtena nirbhīrbhave sattvahitaṃ karomi /<br />
            pūrvaṃ ca pāpaṃ samatikramāmi nānyacca pāpaṃ prakaromi bhūyaḥ // Bca_2.9 //
            </p>
         
         
         <p>bhavatkṛtena yuṣmadīyena mahadāśrayeṇa vigatabhayaḥ saṃsāre lokānāṃ hitamarthaṃ saṃpādayāmi
            / mahadāśraye 'pi nākuśalakarmāvṛtasya svahitakaraṇe 'pi sāmarthyamastītyāha- pūrvaṃ
            cetyādi / pūrvamaparijñānāt kṛtamakuśalakarma samatikramāmi, vidūṣaṇāsamudācārādibhirnirharāmi
            / samatikrāmatītyukte samatikramāmītyuktaṃ śābdavyavahāreṣvanādarāt, arthapratiśaraṇatādhātupradhānatvācca
            / aparaṃ ca pāpaṃ na punaḥ karomi / āyatyāṃ punarakaraṇasaṃvaraṃ vidadhe //</p>
         
         
         <p>iti sarvamātmaniryātanāprabhṛtipūjopahāraṃ niryātya punarviśeṣeṇa pūjāṃ vidhātumāha-</p>
         
         
         <p>
            ratnojjvalastambhamanorameṣu muktāmayodbhāsivitānakeṣu /<br />
            svacchojjvalasphāṭikakuṭṭimeṣu sugandhiṣu snānagṛheṣu teṣu // Bca_2.10 //
            </p>
         
         
         <p>(<span class="bold">Bcp 25</span>) ratnairindranīlādibhirujjvalāḥ prabhāsvarā ye stambhāḥ tairmanoharāḥ kamanīyāḥ /
            teṣu snānagṛheṣu snānaṃ karomīti yojyam / punaḥ kiṃbhūteṣu? muktāmayā mauktikaracanākhacitā
            udbhāsinaḥ udbhāsvarāḥ vitānā iva vitānakāḥ yeṣu te tathā, teṣu / svacchāḥ sunirmalāḥ
            , ujjvalā dīptimantaḥ, sphaṭikasyeme sphāṭikāḥ, kuṭṭimāḥ bhūmiracanāviśeṣā yeṣu, teṣu
            / sugandhiṣu kṛṣṇāgurucandanādidhūpitavāsiteṣu / snānāya gṛhāḥ teṣu //</p>
         
         
         <p>
            manojñagandhodakapuṣpapūrṇaiḥ kumbhairmahāratnamathairanekaiḥ /<br />
            snānaṃ karomyeṣa tathāgatānāṃ tadātmajānāṃ ca sagītivādyam // Bca_2.11 //
            </p>
         
         
         <p>udakaṃ ca puṣpāṇi ca manojñagandhāni ca tāni / taiḥ pūrṇāḥ kumbhā ghaṭāḥ, taiḥ / mahāratnamayaiḥ
            mahānti vaidūryā(dī)ni ca ratnāni ca tāni, tatsvabhāvaiḥ / anekaiḥ śatasahasrakoṭibhiḥ
            / sagītavādyaṃ saha manoharagītanṛttamurajādivādyaiḥ //</p>
         
         
         <p>
            pradhūpitairdhautamalairatulyairvastraiśca teṣāṃ tanumunmṛṣāmi /<br />
            tataḥ suraktāni sudhūpitāni dadāmi tebhyo varacīvarāṇi // Bca_2.12 //
            </p>
         
         
         <p>pradhūpitairaguruprabhṛtidhūpaiḥ / dhautamalaiḥ prakṣālitakalmaṣaiḥ / nirmalairityarthaḥ
            / atulyairapratisamaiḥ / vastrairdukūlaiḥ / teṣāṃ tathāgatānāṃ tadātmajānāṃ ca / tanuṃ
            śarīram / unmṛṣāmi saṃmārjayāmi / tatastasmādunmarṣaṇānantaram / suraktāni śobhanarāgaiḥ
            suṣṭhu vā raktāni / śobhanadhūpena dhūpitāni / dadāmi tebhyo jinebhyaḥ / varacīvarāṇi
            anuttarāṇyācchādanāni //</p>
         
         
         <p>
            divyairmṛduślakṣṇavicitraśobhairvastrairalaṃkāravaraiśca taistaiḥ /<br />
            samantabhadrājitamañjughoṣalokeśvarādīnapi maṇḍayāmi // Bca_2.13 //
            </p>
         
         
         <p>divyairdivibhavairdevārhaiḥ / mṛdūni ca sukumārasparśāni, ślakṣṇāni ca sūkśmāṇi /
            vicitrā nānāvarṇakṛtā śobhā yeṣāṃ tairvastraiḥ / alaṃkāravaraiśca vibhūṣaṇapradhānaiḥ
            / taistairiti mukuṭakaṭakakeyūrahāranūpurādibhiḥ / samantabhadrājitamañjughoṣalokeśvarādīnapi
            bodhisattvān maṇḍayāmi alaṃkaromi //</p>
         
         
         <p>
            sarvatrisāhasravisārigandhairgandhottamaistānanulepayāmi /<br />
            sūttaptasūnmṛṣṭasudhautahemaprabhojjvalān sarvamunīndrakāyān // Bca_2.14 //
            </p>
         
         
         <p>(<span class="bold">Bcp 26</span>) sahasraṃ caturdvīpikānāṃ tathā candrasūryamerūṇāṃ pratyekaṃ kāmadevānāṃ brahmalokānāṃ
            ca / sāhasraścūliko mataḥ / sa eva sahasraguṇite dvisāhasra / tatsahasraṃ trisāhasraḥ
            / śatakoṭiḥ cāturdvīpikānāmityarthaḥ / evaṃ sarvāsu dikṣu lokadhāturananto 'paryantaśca
            / sarvatrisāhastrāṇi / visartuṃ śīlaṃ yeṣāṃ te tathā / tathāvidhā gandhāḥ parimalā
            yeṣāṃ te tathā / tairgandhottamairyakṣakardamaharicandanādibhiḥ / tān munīndrakāyānanulepayāmi
            samālabhe / kiṃbhūtān? sūttaptaṃ puṭapākādinā pariśodhitāntarmalam / sūnmṛṣṭaṃ roṣāṇādimaṇisaṃmārjitam
            / sudhautaṃ kṣārāmlalavaṇādiprakṣālitabahirmalam / tathābhūtaṃ ca taddhema ceti /
            tasya prabhā, dyutirityarthaḥ / tadvadujjvalān dyutimataḥ / etacca yathālokaprasiddhitaḥ
            kathitam / na tu tathāgatakāyaśobhāyā laukikaṃ kiṃcidupamānamasti //</p>
         
         
         <p>
            sāṃprataṃ mālyapūjāmupakṣipati-<br />
            māndāravendīvaramallikādyaiḥ sarvaiḥ sugandhaiḥ kusumairmanojñaiḥ /<br />
            abhyarcayābhyarcyatamān munīndrān stragbhiśca saṃsthānamanoramābhiḥ // Bca_2.15 //
            </p>
         
         
         <p>māndāravaṃ deveṣu puṣpaviśeṣaḥ / indīvaramutpalam / mallikā vārṣikī / etatpramukhaiḥ
            sarvaiḥ śobhanagandhaiḥ puṣpairmanohāribhiḥ pūjyatamān munīndrān pūjayāmi / stragbhiśca
            mālābhiśca grathanaracanāviśeṣakamanīyābhiḥ //</p>
         
         
         <p>dhūpapūjāmāha-</p>
         
         
         <p>sphītasphuradgandhamanoramaiśca tān dhūpameghairupadhūpayāmi /</p>
         
         
         <p>sphītā māṃsalāḥ / sphurantaśca digantavyāpinaḥ bahulagandhodgāriṇo vā / tādṛśā gandhā
            yeṣāṃ dhūpameghānāṃ te tathā, taiḥ / dhūpā meghā iva ambaratalāvalambibimbāḥ / upamitaṃ
            vyāghrādibhiḥ iti samāsaḥ / dhūpānāṃ vā meghāḥ, taiḥ, meghavadudgacchadbhirityarthaḥ
            / tāniti munīndrān upadhūpayāmi //</p>
         
         
         <p>naivedyapūjāmāha-</p>
         
         
         <p>bhojyaiśca khādyairvividhaiśca peyaistebhyo nivedyaṃ ca nivedayāmi // Bca_2.16 //</p>
         
         
         <p>bhojyaṃ yanmukhamāpūrya bhujyate / khādyaṃ yat kavalaśaḥ / chedyaṃ dhṛtapūrādi / peyaṃ
            yat pīyate eva pānakādi / ebhirvividhairnānāprakāropasaṃskṛtaiḥ / tebhyo munīndrebhyo
            nivedyaṃ ca nivedayāmi //</p>
         
         
         <p>dīpapūjāmāha-</p>
         
         
         <p>ratnapradīpāṃśca nivedayāmi suvarṇapadmeṣu niviṣṭapaṅktin /
            (<span class="bold">Bcp 27</span>) gandhopalipteṣu ca kuṭṭimeṣu kirāmi puṣpaprakarān manojñān // Bca_2.17 //</p>
         
         
         <p>ratnamayāḥ pradīpāḥ tān / niviṣṭā paṅktirmālā yeṣāṃ te tathā / kveti? suvarṇapadmeṣu
            / sāpekṣatve 'pi gamakatvāt samāsaḥ / gandhopalipteṣu candanakuṅkumādigandhaiścarciteṣu
            //</p>
         
         
         <p>
            pralambamuktāmaṇihāraśobhānābhāsvarān diṅmukhamaṇḍanāṃstān /<br />
            vimānameghān stutigītaramyān maitrīmayebhyo 'pi nivedayāmi // Bca_2.18 //
            </p>
         
         
         <p>pralambairmuktāmaṇihāraiḥ śobhā yeṣāṃ tān vimānameghān vimānasamūhān ālokakāriṇaḥ
            sarvadikūśobhākarān //</p>
         
         
         <p>
            suvarṇadaṇḍaiḥ kamanīyarūpaiḥ saṃsaktamuktāni samucchritāni /<br />
            pradhārayāmyeṣa mahāmunīnāṃ ratnātapatrāṇyatiśobhanāni // Bca_2.19 //
            </p>
         
         
         <p>kanakamayadaṇḍaiḥ kāntimatsaṃsthānaiḥ / muktākhacitāni ratnamayāni chatrāṇi / samucchritānīti
            uddaṇḍitāni //</p>
         
         
         <p>idānīṃ pūjopahāramupasaṃharannāha-</p>
         
         
         <p>
            ataḥ paraṃ pratiṣṭhantāṃ pūjāmeghā manoramāḥ /<br />
            tūryasaṃgītimeghāśca sarvasattvapraharṣaṇāḥ // Bca_2.20 //
            </p>
         
         
         <p>itaḥ prabhṛti ete pūjāmeghā mayā niryātitāḥ, anye vā devādibhirupanītāḥ kalpaṃ vā
            kalpāvaśeṣaṃ vā pratiṣṭhantām prakarṣavṛttisthitā bhavantu / tūryasaṃgītimeghāśca
            tūryāṇi murajādivādyāni / saṃgītayaḥ sametya gītayaḥ / samudāyagītānītyarthaḥ / athavā
            / saṃgītakāni nuttagītavāditāni samuditānyucyante / teṣāṃ meghāḥ anekasamudāyāḥ /
            te ca sarvasattvapraharṣaṇāḥ sarvasattvānāṃ pramodakāriṇaḥ, na punaraśakyaśravaṇāḥ
            / pratiṣṭhantāmiti saṃbandhaḥ //</p>
         
         
         <p>sāmānyenābhisaṃkṣipya saddharmādiṣu pūjāmāha-</p>
         
         
         <p>
            sarvasaddharmaratneṣu caityeṣu pratimāsu ca /<br />
            puṣparatnādivarṣāśca pravartantāṃ nirantaram // Bca_2.21 //
            </p>
         
         
         <p>dvādaśāṅgapravacanātmakeṣu sarvasaddharmaratneṣu / ratnamiva ratnaṃ vastutattvālokakāritvāt,
            paramanirvṛtihetutvācca / stūpeṣu bhagavaccaityeṣu / pratimāsu ceti buddhabodhisattvavigrahapratikṛtiṣu
            / puṣpavṛṣṭayo ratnavṛṣṭayaśca / ādiśabdāccandanacūrṇavastrādivarṣāḥ / nirantaramiti
            āsaṃsāramanavacchinnam //</p>
         
         
         <p>(<span class="bold">Bcp 28</span>) anuttarapūjāmatidiśannāha-</p>
         
         
         <p>
            mañjughoṣaprabhṛtayaḥ pūjayanti yathā jinān /<br />
            tathā tathāgatānnāthān saputrān pūjayāmyaham // Bca_2.22 //
            </p>
         
         
         <p>mañjughoṣasamantabhadrājitalokanāthapramukhā daśabhūmīśvarā bodhisattvāḥ yathā yena
            adhyāśayena tathāgatān pūjayanti, tathā tena adhimokṣeṇa ahamapi tathāgatān saha putraiḥ
            bodhisattvagaṇaiḥ pūjayāmi //</p>
         
         
         <p>stutipūjāmāha-</p>
         
         
         <p>
            svarāṅgasāgaraiḥ stotraiḥ staumi cāhaṃ guṇodadhīn /<br />
            stutisaṃgītimeghāśca saṃbhavantveṣvananyathā // Bca_2.23 //
            </p>
         
         
         <p>svarāḥ sapta gāndhārādayaḥ / teṣāmaṅgāni prabhedāḥ kāmodādayaḥ / teṣāṃ sāgaravadatibāhulyāt
            sāgarāḥ, taiḥ stotraiḥ / stutaya eva saṃgītayaḥ, stutīnāṃ vā saṃgītayaḥ samudāyāḥ
            / tāsāṃ meghāḥ saṃbhavantu upatiṣṭhantām / eṣu buddhabodhisattveṣu / ananyathā aviparītā
            yathā mayopakalpitāstathaivetyarthaḥ //</p>
         
         
         <p>buddhadharmasaṃgharatneṣu praṇāmapūjāmāha-</p>
         
         
         <p>
            sarvakṣetrāṇusaṃkhyaiśca praṇāmaiḥ praṇamāmyaham /<br />
            sarvatryadhvagatān buddhān sahadharmagaṇottamān // Bca_2.24 //
            </p>
         
         
         <p>yāvanti daśasu dikṣu buddhakṣetrāṇi, teṣu yāvanto 'ṇavaḥ, tatsaṃkhyaiḥ praṇāmaiḥ /
            sarvatryadhvagatāniti atītapratyutpannānāgatān tathāgatān / kiṃbhūtān? sahadharmagaṇottamān
            gaṇānāmuttamo 'grabhūto bodhisattvagaṇaḥ / dharmaśca gaṇottamaśca tābhyāṃ saha //</p>
         
         
         <p>tathāgatastūpeṣu praṇāmamāha-</p>
         
         
         <p>
            sarvacaityāni vande 'haṃ bodhisattvāśrayāṃstathā /<br />
            namaḥ karomyupādhyāyānabhivandyān yatīṃstathā // Bca_2.25 //
            </p>
         
         
         <p>ūrdhvatiryagadhastanāsu diśāsu vidiśāsu ca / saśarīrāśarīreṣu stūpeṣu praṇamāmyahamityarthaḥ
            / bodhisattvāśrayānapīti jātakāvadānajanmādisthānāni / abhivandyāniti vṛddhān vandanārhān
            / tadanena pūjāvandanāvidhiruktaḥ //</p>
         
         
         <p>ayaṃ ca pūjāvidhistrisamayarāje kathitaḥ / yathoktam- sthalajā ratnaparvatāḥ / jalajā
            ratnaparvatāḥ / sthalajajalajāni ratnāni daśadigavasthitāni / amamānyaparigrahāṇi
            / deyānītyuktam / anayā ca diśā sarvabhaiṣajyāni sarvarasāyanāni sarvasalilāni / anavadyāni
            āmaṇḍalāni (?) sarvakāñcanamaṇḍalāni / vivṛtteṣu vā lokadhātuṣu paramarasasparśasaṃpannā
            bhūparpaṭakā amṛtalatā / akṛṣṭoptāḥ śālayaḥ / sarvottarakurudvīpeṣu ca pariśuddheṣu
            ca lokadhātuṣu ye ramaṇīyāḥ paribhogāḥ /</p>
         
         
         <p>yathā āryaratnameghe cāha-</p>
         
         
         <p>sa yānīmāni sūtrānteṣu udārāṇi pūjopasthānāni śṛṇoti, tānyāśayatastīvreṇādhyāśayena
            (<span class="bold">Bcp 29</span>) buddhabodhisattvebhyaḥ pariṇāmayati / tathā sa vividhāni pūjopasthānānyanuvicintayati
            iti //</p>
         
         
         <p>sāṃprataṃ ratnatrayaśaraṇagamanapūrvakaṃ pāpadeśanāmāha-</p>
         
         
         <p>
            buddhaṃ gacchāmi śaraṇaṃ yāvadā bodhimaṇḍataḥ /<br />
            dharmaṃ gacchāmi śaraṇaṃ bodhisattvagaṇaṃ tathā // Bca_2.26 //
            </p>
         
         
         <p>trāṇārthaṃ śaraṇārtham / gamanaṃ tadājñāparipālanam / yo hi yaṃ śaraṇaṃ gacchati,
            sa tadājñāṃ nātikramatīti bhāvaḥ / bodhimaṇḍata iti / maṇḍaśabdo 'yaṃ sāravacanam,
            ghṛtamaṇḍa iti yathā / tathā ca sati bodhipradhānaṃ yāvat / yāvat samyaksaṃbodhiṃ
            nādhigacchāmi ityarthaḥ //</p>
         
         
         <p>
            vijñāpayāmi saṃbuddhān sarvadikṣu vyavasthitān /<br />
            mahākāruṇikāṃścāpi bodhisattvān kṛtāñjaliḥ // Bca_2.27 //
            </p>
         
         
         <p>vijñāpayāmītyanena buddhabodhisattvānāmagragatamātmānaṃ dhyātvā adhyāśayenaitadvaktavyamityupadarśitam
            / kṛtāñjaliriti kāyavijñaptiruktā / añjaliḥ karadvayena saṃpuṭaṃ kṛtvetyarthaḥ //</p>
         
         
         <p>
            anādimati saṃsāre janmanyatraiva vā punaḥ /<br />
            yanmayā paśunā pāpaṃ kṛtaṃ kāritameva vā // Bca_2.28 //
            </p>
         
         
         <p>
            yaccānumoditaṃ kiṃcidātmaghātāya mohataḥ /<br />
            tadatyayaṃ deśayāmi paścāttāpena tāpitaḥ // Bca_2.29 //
            </p>
         
         
         <p>anādimatīti pūrvajanmaparaṃparāsu / janmanyatraiveti asminnapi janmani, na kevalaṃ
            pūrvatra / paśuneti mohabahulatāmātmano darśayati / trividhaṃ karma kāyavāṅmanobhistatra
            kṛtam / tribhirapi kāritamiti / vāṅmanobhyāmanumoditamityapi / ātmaghātāyeti tatpāpakarmaphalasya
            mama ātmanyeva vipākāt / tadatyayamiti tadāpattim / deśayāmi prakāśayāmi uttānīkaromi,
            na pracchādayāmi / paścāttāpeneti akuśalakarmaṇo narakādau duḥkhavipākaśravaṇāt //</p>
         
         
         <p>adhunā yathāpradhānamatyayadeśanāmāha-</p>
         
         
         <p>
            ratnatraye 'pakāro yo mātapitṛṣu vā mayā /<br />
            guruṣvanyeṣu vā kṣepāt kāyavāgbuddhibhiḥ kṛtaḥ // Bca_2.30 //
            </p>
         
         
         <p>ratnatraye iti anuttaraguṇakṣetre / mātetyādinā upakārikṣetre / tatrāpakārasya vistaratīvraduḥkhavipākatvāt
            //</p>
         
         
         <p>
            anekadoṣaduṣṭena mayā pāpena nāyakāḥ /<br />
            yatkṛtaṃ dāruṇaṃ pāpaṃ tatsarvaṃ deśayāmyaham // Bca_2.31 //
            </p>
         
         
         <p>anekadoṣaduṣṭeneti rāgādikleśadūṣitena, na svatantreṇetyarthaḥ //</p>
         
         
         <p>
            *** [added:] ***<br />
            kathaṃ ca niḥsarāmyasmān nityodvego 'smi nāyakāḥ /<br />
            mā bhūnme mṛtyuracirād akṣīṇe pāpasaṃcaye // Bca_2.32 //
            </p>
         
         
         
         
         
         <p>(<span class="bold">Bcp 30</span>) pāpakarmaṇi saṃvegamāha-</p>
         
         
         <p>kathaṃ ca niḥsarāmyasmāt paritrāyata satvaram /</p>
         
         
         <p>kathaṃ kena prakāreṇa / asmādaśubhāt / satvaraṃ śīghram / keyaṃ tvarā bhavata ityāha-</p>
         
         
         <p>mā mamākṣīṇapāpasya maraṇaṃ śīghrameṣyati // Bca_2.33 //</p>
         
         
         <p>yāvat pāpakṣayaṃ na karomi, tāvanmama mṛtyurbhaviṣyati na / anyathā durgati gamanabhayāt
            //</p>
         
         
         <p>nanu ca akṛtapāpaparikṣayasya bhavato mṛtyoḥ ko 'vakāśa ityāha-</p>
         
         
         <p>
            kṛtākṛtāparīkṣo 'yaṃ mṛtyurviśrambhaghātakaḥ /<br />
            svasthāsvasthairaviśvāsya ākasmikamahāśaniḥ // Bca_2.34 //
            </p>
         
         
         <p>idaṃ kṛtamidamakṛtaṃ tāvaditi na parīkṣate mṛtyuḥ / viśrambho viśvāsaḥ / tena ghātakaḥ
            / nāpi nīrogo 'haṃ yuvā balavatkāyo veti viśvasanīyam / kutaḥ? ākasmikamahāśaniriti
            acintitavajrapātasadṛśaḥ //</p>
         
         
         <p>yadyevaṃ pāpād bhayam, kimarthaṃ tarhi tat kṛtamityāha-</p>
         
         
         <p>
            priyāpriyanimittena pāpaṃ kṛtamanekadhā /<br />
            sarvamutsṛjya gantavyamiti na jñātamīdṛśam // Bca_2.35 //
            </p>
         
         
         <p>priya ātmā ātmīyaśca, apriyastadapakārī / priyasya hitasukhamapriyasya ca tadviparītamicchatā
            kṛtaṃ pāpamanekadhā prāṇātipātādattādānādibhedenānekaprakāram / nanu sarvametannacireṇa
            parityajya gantavyam, tat kimiti nirarthakaṃ pāpakamupacīyate ityāha- sarvamityādi
            / sarvaṃ priyamapriyaṃ vā utsṛjya vihāya gantavyam / etattu na mayā mugdhena paribhāvitam
            //</p>
         
         
         <p>
            apriyā na bhaviṣyanti priyo me na bhaviṣyati /<br />
            ahaṃ ca na bhaviṣyāmi sarvaṃ ca na bhaviṣyati // Bca_2.36 //
            </p>
         
         
         <p>kimidānīṃ pariśiṣṭamavasthitamityāha-</p>
         
         
         <p>
            tattatsmaraṇatāṃ yāti yadyadvastvanubhūyate /<br />
            svapnānubhūtavatsarvaṃ gataṃ na punarīkṣyate // Bca_2.37 //
            </p>
         
         
         <p>yadyadvastviti sukhaheturduḥkhaheturvā / anubhūyate saṃvedyate / kathaṃ punarevamityāhasvapnānubhūtavaditi
            / yathā svapnāvasthāyāmupalabdhaṃ vinaṣṭaṃ na punarīkṣyate, tatra smaraṇamātrameva
            avaśiṣyate //</p>
         
         
         <p>tathā anyadapi sarvaṃ priyādisaṃgatamasthiramasminneva janmanītyupadarśayannāha-</p>
         
         
         <p>
            ihaiva tiṣṭhatastāvadgatā naike priyāpriyāḥ /<br />
            tannimittaṃ tu yatpāpaṃ tatsthitaṃ ghoramagrataḥ // Bca_2.38 //
            </p>
         
         
         <p>(<span class="bold">Bcp 31</span>) tiṣṭhataḥ āsīnasyaiva mama paśyataḥ / gatā anityatayā grasitāḥ / yadyevaṃ tarhi
            tadarthaṃ kṛtaṃ pāpamapi taiḥ saha yāsyatītyāha- tannimittamityādi / teṣāṃ priyādīnāṃ
            nimittaṃ tadarthaṃ yatkṛtaṃ pāpaṃ tatpunaragrata eva sthitaṃ me / tanmayā saha yāsyatītyarthaḥ
            //</p>
         
         
         <p>nanvevaṃ paśyannapi kathaṃ mūrcchito 'sītyāha-</p>
         
         
         <p>
            evamāgantuko 'smīti na mayā pratyavekṣitam /<br />
            mohānunayavidveṣaiḥ kṛtaṃ pāpamanekadhā // Bca_2.39 //
            </p>
         
         
         <p>nāhaṃ kasyacit paritaḥ, na me kaścit, ityevaṃ na mayā pratyavekṣitaṃ vicāritam / tena
            kāraṇena / anunaya āsaṅgaḥ ātmani ātmīye ca / vidveṣaḥ pratighaḥ / tat pratikūlamācarati
            //</p>
         
         
         <p>cirataramatidīrghāyuṣo bhavataḥ kā maraṇāśaṅkā? tat kimevaṃ bibheṣītyāha-</p>
         
         
         <p>
            rātriṃdivamaviśrāmamāyuṣo vardhate vyayaḥ /<br />
            āyasya cāgamo nāsti na mariṣyāmi kiṃ nvaham // Bca_2.40 //
            </p>
         
         
         <p>aharniśam / āyuṣo vardhate vyayaḥ, āyuḥsaṃskārāḥ kṣīyante / aviśrāmamiti kṣaṇamapi
            na vyayavicchittirasti / āgamanamāgamaḥ anupraveśaḥ / sa ca āyasya upacayasya leśato
            'pi na saṃvidyate tadahamevaṃ kiṃ nu na mariṣyāmi? api tu ciramapi sthitvā jīvitaṃ
            maraṇaparyavasānamiti //</p>
         
         
         <p>syādetat / yannimittaṃ kṛtaṃ pāpaṃ te 'pi na narakādiṣu tatphaladuḥkhānubhavakāle
            saṃvibhāgino bhaviṣyanti / tat kimiti kātarabhāvamavalambase ityatrāha / āstāṃ tāvatparaloke-</p>
         
         
         <p>
            iha śayyāgatenāpi bandhumadhye 'pi tiṣṭhatā /<br />
            mayaivekena soḍhavyā marmacchedādivedanā // Bca_2.41 //
            </p>
         
         
         <p>iha asminneva bhave maraṇāntikādiduḥkhabādhāyāṃ svajanaparijanamadhyagatenāpi / marmacchedādivedaneti
            pipāsāgātrasaṃtāpādiduḥkhaṃ mayaivaikena soḍhavyam / na tatra alpīyānapi bhāgo 'nyasya
            saṃbhavati //</p>
         
         
         <p>kiṃ punarnarakādāvityāha-</p>
         
         
         <p>
            yamadūtairgṛhītasya kuto bandhuḥ kutaḥ suhṛt /<br />
            puṇyamekaṃ tadā trāṇaṃ mayā tacca na sevitam // Bca_2.42 //
            </p>
         
         
         <p>kāladūtairgṛhītasya adhiṣṭhitasya galapāśena baddhasya mudgarairākoṭyamānasya aṭavīkāntāragahanakaṇṭakaviṣamaśilāśakalairvitudyamānacaraṇasya
            asahāyasya karmānubhavabhūmiṃ nīyamānasya / kuto bandhuḥ kutaḥ suhṛt iti na tatra
            kecit sahāyāsrāṇaṃ saṃbhavanti / puṇyamevaikaṃ tadā trāṇaṃ syāt / mayā tacca na sevitam,
            tacca puṇyaṃ trāṇabhūtaṃ mayā nopārjitam //</p>
         
         
         <p>(<span class="bold">Bcp 32</span>) punarapi pāpāt saṃvegamāha-</p>
         
         
         <p>
            anityajīvitāsaṅgādidaṃ bhayamajānatā /<br />
            pramattena mayā nāthā bahu pāpamupārjitam // Bca_2.43 //
            </p>
         
         
         <p>asthāyini jīvite / āsaṅgādāgrahāt / idamāgāmi narakādiduḥkhabhayamajānatā apaśyata
            / pramatteneti yauvanarūpadhanādhipatyādimadamattena //</p>
         
         
         <p>kiṃ punarevaṃ saṃvegabahulo bhavānityāha-</p>
         
         
         <p>
            aṅgacchedārthamapyadya nīyamāno viśuṣyati /<br />
            pipāsito dīnadṛṣṭiranyadevekṣate jagat // Bca_2.44 //
            </p>
         
         
         <p>atyalpamidaṃ karacaraṇādicchedanaṃ duḥkhaṃ narakaduḥkhāt / tathāpi tatreyamavasthā
            bhavati / viśuṣyati sarvātmanā śoṣamupayāti / pipāsitastṛṣṇārtaḥ / dīnadṛṣṭiriti kṛpaṇadṛṣṭiḥ
            / anyadeveti viparītam //</p>
         
         
         <p>narakaduḥkhasyātiśayamāha-</p>
         
         
         <p>
            kiṃ punarbhairavākārairyamadūtairadhiṣṭhitaḥ /<br />
            mahātrāsajvaragrastaḥ purīṣotsargaveṣṭitaḥ // Bca_2.45 //
            </p>
         
         
         <p>kātarairdṛṣṭipātaiśca trāṇānveṣī caturdiśam /</p>
         
         
         <p>bhairavākārairiti bhayaṃkararūpaiḥ / adhiṣṭhitaḥ ātmasātkṛtaḥ / mahātrāsanajvarastena
            grasto gṛhītaḥ / purīṣamuccāraḥ, tasyotsargo vinirgamaḥ, tena veṣṭito viliptaḥ / kātarairiti
            dīnaiḥ / caturdiśaṃ trāṇānveṣī / kathamityāha-</p>
         
         
         <p>ko me mahābhayādasmātsādhustrāṇaṃ bhaviṣyati // Bca_2.46 //</p>
         
         
         <p>sādhurakāraṇavatsalaḥ / trāṇaṃ paritrātā //</p>
         
         
         <p>
            trāṇaśūnyā diśo dṛṣṭvā punaḥ saṃmohamāgataḥ /<br />
            tadāhaṃ kiṃ kariṣyāmi tasmin sthāne mahābhaye // Bca_2.47 //
            </p>
         
         
         <p>evamapi yadā kutracidapi trāṇaṃ na paśyati, tadā trāṇābhāvāt punaḥ saṃmohamāgataḥ
            / tadā tasmin kāle kiṃ kariṣyāmi? sarvakriyāsu asamarthaḥ san / tasmin sthāne pratāpanādinarakabhūmau
            //</p>
         
         
         <p>tasmādidānīmeva pratīkārānuṣṭhānaṃ yuktamityāha-</p>
         
         
         <p>
            adyaiva śaraṇaṃ yāmi jagannāthān mahābalān /<br />
            jagadrakṣārthamudyuktān sarvatrāsaharān jinān // Bca_2.48 //
            </p>
         
         
         <p>jagatāṃ nāthān sarvāśvāsanirvṛtisthānabhūtān nāyakān / mahābalāniti sarvatrāpratihatasāmarthyān
            / jagadrakṣārthamudyuktāniti sarvasattvaparitrāṇārthamudyuktān / evamapi (<span class="bold">Bcp 33</span>) trāṇānāśritya bhayopaśamo na syāt, tadā kiṃ śaraṇagamanenetyatrāha- sarvatrāsaharāniti
            sarvavyasanāpahartṝn //</p>
         
         
         <p>dharmasaṃghaśaraṇagamanamāha-</p>
         
         
         <p>
            taiścāpyadhigataṃ dharmaṃ saṃsārabhayanāśanam /<br />
            śaraṇaṃ yāmi bhāvena bodhisattvagaṇaṃ tathā // Bca_2.49 //
            </p>
         
         
         <p>tairbuddhairbhagavadbhiḥ / adhigataṃ sākṣātkṛtam / dharmaṃ nirvāṇamityarthaḥ / saṃsārabhayanāśanaṃ
            sarvakleśapratipakṣatvāt / bhāveneti paramaprasādena na māyāśāṭhyena vicikitsayā vā
            / bodhisattvagaṇamiti saṃgham / tatheti bhāvena //</p>
         
         
         <p>idānīṃ yathāpradhānaṃ bodhisattvebhya ātmaniryātanaṃ kurvannāha-</p>
         
         
         <p>
            samantabhadrāyātmānaṃ dadāmi bhayavihvalaḥ /<br />
            punaśca mañjughoṣāya dadāmyātmānamātmanā // Bca_2.50 //
            </p>
         
         
         <p>samantabhadrāya bodhisattvāya / ātmānaṃ dadāmi niryātayāmi / bhayavihvalo narakādibhayavyākulaḥ
            / punaśca mañjughoṣāya mañjunāthāya / ātmaneti na parapreraṇayā / svayameva prasannacitta
            ityarthaḥ //</p>
         
         
         <p>
            taṃ cāvalokitaṃ nāthaṃ kṛpāvyākulacāriṇam /<br />
            viraumyārtaravaṃ bhītaḥ sa māṃ rakṣatu pāpinam // Bca_2.51 //
            </p>
         
         
         <p>āryāvalokiteśvaram / kṛpayā vyākulaṃ caritaṃ śīlamasyeti kṛpāvyākulacāriṇamiti tasyaiva
            viśeṣaṇam / viraumi āravaṃ karomi / ārtaravamiti kriyāviśeṣaṇam / duḥkhadīnakātarasvaram
            / bhītaḥ trastaḥ pāpakarmaphalāt / sa bhagavānavalokitaḥ māṃ rakṣatu pāpinaṃ kṛtapāpaṃ
            māṃ trāyatām //</p>
         
         
         <p>
            āryamākāśagarbhaṃ ca kṣitigarbhaṃ ca bhāvataḥ /<br />
            sarvān mahākṛpāṃścāpi trāṇānveṣī viraumyaham // Bca_2.52 //
            </p>
         
         
         <p>āryamākāśagarbhaṃ ca bodhisattvam / kṣitigarbhaṃ ca bodhisattvam / viraumīti pareṇa
            saṃbandhaḥ / sarvān mahākṛpāṃścāpi, ye 'pi na nāmagrahaṇenodāhṛtāḥ, tānapi paramakāruṇikān
            paraduḥkhaduḥkhinaḥ //</p>
         
         
         <p>
            yaṃ dṛṣṭvaiva ca saṃtrastāḥ palāyante caturdiśam /<br />
            yamadūtādayo duṣṭāstaṃ namasyāmi vajriṇam // Bca_2.53 //
            </p>
         
         
         <p>yasya darśanamātreṇa yamadūtādayaḥ / ādiśabdādanye 'pi yakṣarākṣasādayo duṣṭā bhītāḥ
            santaḥ palāyante, dūramapagacchanti / taṃ namasyāmi namaskaromi / vajriṇamiti vajramasyāstīti
            vajrapāṇiṃ bodhisattvam / tadanena śaraṇagamanādinā pāpakṣayārthamāśrayabalamupadarśitam
            / yaduktaṃ caturdharmakasūtre-</p>
         
         
         <p>(<span class="bold">Bcp 34</span>) tatrāśrayabalaṃ buddhadharmasaṃghaśaraṇagamanamanutsṛṣṭabodhicittatā ca / sa balavatsaṃniśrayeṇa
            na śakyate pāpenābhibhavitum / iti //</p>
         
         
         <p>punaranyathātvaśaṃkāṃ nirākartumāha-</p>
         
         
         <p>
            atītya yuṣmadvacanaṃ sāṃprataṃ bhayadarśanāt /<br />
            śaraṇaṃ yāmi vo bhīto bhayaṃ nāśayata drutam // Bca_2.54 //
            </p>
         
         
         <p>atikramya yuṣmadājñām / sāṃpratamidānīm / bhayadarśanāt, tadatikrame yasmādaniṣṭaphalasaṃbhavadarśanāt,
            vo yuṣmān śaraṇaṃ yāmi bhītaḥ aniṣṭaphalāduttrastaḥ / tasmātpunaranyathāśaṅkā na kartavyā
            / ato bhayaṃ nāśavata, pūrvakṛtapāpād bhayamapanayata / drutaṃ śīghram / mametyadhyāhāryam
            //</p>
         
         
         <p>nanu evamapi kaḥ pratyeṣyati / tvadvacanādityāśaṅkaya punaratrārthe dṛḍhatāmāha-</p>
         
         
         <p>
            itvaravyādhibhīto 'pi vaidyavākyaṃ na laṅghayet /<br />
            kimu vyādhiśatairgrastaścaturbhiścaturuttaraiḥ // Bca_2.55 //
            </p>
         
         
         <p>itvaro gatvaro naśvaro 'cirasthāyītyarthaḥ / laghurvā / sa cāsau vyādhiśceti, tasmād
            bhayena / vaidyavākyaṃ na laṅghayet vaidyopadeśaṃ nātikramet / mā ayaṃ vyādhirmama
            vṛddhimupagacchet / kimu kiṃ punaḥ / vyādhiśatairgrasto laṅghayet / caturbhiścaturuttarairiti
            caturadhikaiścaturbhiḥ śatairityarthaḥ / śatamakālamṛtyūnām, ekaṃ kālamaraṇamityekottaraṃ
            śataṃ mṛtyūnām / te ca pratyekaṃ vātapittaśleṣmakṛtāḥ tatsaṃnipātakṛtāśceti caturuttarāṇi
            catvāri śatāni bhavanti / iti kāraṇabhedātkāryabhedaḥ, kāryabhedācca kāraṇabhedavyavasthā
            //</p>
         
         
         <p>nanu tathāpi kimatra bhayakāraṇaṃ yannāstītyāha-</p>
         
         
         <p>
            ekenāpi yataḥ sarve jambudvīpagatā narāḥ /<br />
            naśyanti yeṣāṃ bhaiṣajyaṃ sarvadikṣu na labhyate // Bca_2.56 //
            </p>
         
         
         <p>ekenāpi vyādhinā kupitena yasmātsarve jambudvīpagatā narāḥ prāṇino naśyanti mriyante
            / anyacca / yeṣāṃ vyādhīnāṃ bhaiṣajyaṃ auṣadhaṃ cikitsārthaṃ kvacidapi na prāpyate
            / atra kāśirājapadmakajātakamupaneyam / tadyathānuśrūyate- bodhicaryāṃ carannayameva
            bhagavānatīte 'dhvani padmo nāma kāśirājo babhūva / tasmin samaye sarve jambudvīpakā
            manuṣyā mahatā rogeṇa vikalībhūtā mriyante ca / tairidamālocitam- ayameva asmākaṃ
            svāmī rājā paramakāruṇikaḥ pratīkāraṃ vidhāsyatīti asyaiva ātmaduḥkhaṃ nivedayāmaḥ
            / te ca evamavadhārya militvā, bho mahārāja, bhavati svāmini paramahitaiṣiṇi saṃvidyamāne
            'pi iyamasmākamavasthā, iti tasmin rājani duḥkhamāviṣkṛtavantaḥ / sa ca rājā karuṇāparavaśahṛdayaḥ
            teṣāṃ duḥkhamasahamānaḥ śīghramamīṣāṃ rogapīḍāmapanayata iti vaidyānājñāpayāmāsa /
            te 'pi tatheti pratiśrutya (<span class="bold">Bcp 35</span>) cikitsāśāstrāṇi vyavalokya sadyorohitamatsyamāṃsādanyad bhaiṣajyamalabhamānāḥ tathaiva
            rājñaḥ pratyuktavantaḥ / iti vistaraḥ / idameva jātakaṃ bhavopalakṣaṇaṃ darśitam //</p>
         
         
         <p>
            tatra sarvajñavaidyasya sarvaśalyāpahāriṇaḥ /<br />
            vākyamullaṅghayāmīti dhiṅ māmatyantamohitam // Bca_2.57 //
            </p>
         
         
         <p>kāyikamānasikānekaśalyoddhāriṇaḥ / ātmānaṃ jugupsate / dhiṅ māmatyantamohitamiti /
            evaṃ jānannapi yadi tathāgatājñāyā vaimukhyamāseve, tadā mama mohasya paryanto nāsti
            / kutsanīyo 'smītyarthaḥ //</p>
         
         
         <p>kiṃ punarevamityāha-</p>
         
         
         <p>
            atyapramattastiṣṭhāmi prapāteṣvitareṣvapi /<br />
            kimu yojanasāhasre prapāte dīrghakālike // Bca_2.58 //
            </p>
         
         
         <p>parvatādiprapāteṣu alpatareṣu yatrāsthibhaṅgamātraṃ maraṇamātraṃ vā duḥkhaṃ syāt /
            kimu yojanasāhasra iti / yojanasahasraṃ parimāṇamasya ityaṇ / anekayojanasahasraparimāṇe
            avīcyādikaprapāte ityarthaḥ / dīrghakālika iti / yatrāntarakalpādibhirāyuṣaḥ kṣayaḥ
            //</p>
         
         
         <p>sadyo maraṇamadṛṣṭvaiva kimakāṇḍe kātaratayā sukhāsikāṃ jahāsītyāha-</p>
         
         
         <p>
            adyaiva maraṇaṃ naiti na yuktā me sukhāsikā /<br />
            avaśyameti sā velā na bhaviṣyāmyahaṃ yadā // Bca_2.59 //
            </p>
         
         
         <p>avaśyamiti niścitametat //</p>
         
         
         <p>tathāpi bhayamayuktamityāha-</p>
         
         
         <p>
            abhayaṃ kena me dattaṃ niḥsariṣyāmi vā katham /<br />
            avaśyaṃ na bhaviṣyāmi kasmānme susthitaṃ manaḥ // Bca_2.60 //
            </p>
         
         
         <p>abhayaṃ mā bhairiti kena satpuruṣeṇa mama dattaṃ yena nirbhayo vihariṣyāmīti bhāvaḥ
            / yadi vā niḥsaraṇopāyo 'pi yadi bhavet, tathāpi bhayamayuktam / tadapi nāsti / niḥsariṣyāmi
            vā kathaṃ tato duḥkhāt / avaśyaṃ na bhaviṣyāmīti / sarvajīvitaṃ maraṇaparyavasānamityuktaṃ
            bhagavatā //</p>
         
         
         <p>
            itthamapi na yuktā me sukhāsiketyāha-<br />
            pūrvānubhūtanaṣṭebhyaḥ kiṃ me sāramavasthitam /<br />
            yeṣu me 'bhiniviṣṭena gurūṇāṃ laṅghitaṃ vacaḥ // Bca_2.61 //
            </p>
         
         
         <p>abhiniviṣṭeneti āsaktena / gurūṇāmiti buddhabodhisattvakalyāṇamitrāṇām //</p>
         
         
         <p>tasmādidamaharniśaṃ mama manasi kartumucitamityāha-</p>
         
         
         <p>
            jīvalokamimaṃ tyaktvā bandhūn paricitāṃstathā /<br />
            ekākī kvāpi yāsyāmi kiṃ me sarvaiḥ priyāpriyaiḥ // Bca_2.62 //
            </p>
         
         
         <p>(<span class="bold">Bcp 36</span>) jīvalokaṃ sattvalokam, imaṃ manuṣyādiasabhāgatālakṣaṇam / ekākītyasahāyaḥ / kvāpītyaniścitasthānam
            //</p>
         
         
         <p>
            iyameva tu me cintā yuktā rātriṃdivaṃ tadā /<br />
            aśubhānniyataṃ duḥkhaṃ niḥsareyaṃ tataḥ katham // Bca_2.63 //
            </p>
         
         
         <p>aśubhāditi akuśalāt karmaṇaḥ / tata ityaśubhāt //</p>
         
         
         <p>sāṃprataṃ kṛtakarmaphalasaṃbandhaniścayo mahatābhiniveśena punaratyayadeśanāmārabhata
            ityāha-</p>
         
         
         <p>
            mayā bālena mūḍhena yatkiṃcitpāpamācitam /<br />
            prakṛtyā yacca sāvadyaṃ prajñaptyāvadyameva ca // Bca_2.64 //
            </p>
         
         
         <p>
            tatsarvaṃ deśayāmyeṣa nāthānāmagrataḥ sthitaḥ /<br />
            kṛtāñjalirduḥkhabhītaḥ praṇipatya punaḥ punaḥ // Bca_2.65 //
            </p>
         
         
         <p>atyayamatyayatvena pratigṛhṇantu nāyakāḥ /</p>
         
         
         <p>bāleneti ajānatā / mūḍheneti mohāndhena / yatkiṃciditi kāyena vācā manasā vā / prakṛtisāvadyaṃ
            prāṇātipātādidaśākuśalasvabhāvam / prajñaptisāvadyaṃ yad bhagavatā gṛhītasaṃvarāṇāmeva
            prajñaptamakālabhojanādirūpam / deśayāmīti vāgvijñaptimutthāpayati / kṛtāñjaliriti
            kāyavijñaptiḥ / praṇipatya punaḥpunariti atiśayavaccittasaṃvegamupadarśayati / ati
            yatatyanena narakādiṣu iti atyayaḥ, aśubhaṃ karma / tamatyayatvena doṣatvena pratigṛhṇantu
            jānantu paśyantu vidantu vyaktīkṛtaṃ mayā / anāvaraṇacittena, pracchādanā atra mamāstīti
            bhāvaḥ //</p>
         
         
         <p>punaḥ skhalitaśaṅkāmapākartuṃ punarakaraṇasaṃvaraṃ kurvannāha- na bhadrakamityādi
            /</p>
         
         
         <p>na bhadrakamidaṃ nāthā na kartavyaṃ punarmayā // Bca_2.66 //</p>
         
         
         <p>yadāryakāntaṃ vijñapraśastaṃ na bhavati tadabhadrakaṃ garhitam anāryaṃ karmetyucyate
            / tadadyaprabhṛti jānatā paśyatā buddhipūrvakaṃ saṃcintya punarmayā na kartavyam /
            āyatyāṃ punarakaraṇasaṃvaramāpatsye ityarthaḥ / etacca triskandhapravartanaprastāve
            [bodhe, 5.98-99] vyaktīkariṣyate //</p>
         
         
         <p>iti prajñākaramativiracitāyāṃ bodhicaryāvatārapañjikāyāṃ pāpadeśanā nāma dvitīyaḥ
            paricchedaḥ //</p>
         
         <span class="note"><span class="bold">Bcp 37</span></span>
         
         <p>3. bodhicittaparigraho nāma tṛtīyaḥ paricchedaḥ /</p>
         
         
         <p>adhunā pāpadeśanānantaraṃ puṇyānumodanāmāha-</p>
         
         
         <p>
            apāyaduḥkhaviśrāmaṃ sarvasattvaiḥ kṛtaṃ śubham /<br />
            anumode pramodena sukhaṃ tiṣṭhantu duḥkhitāḥ // Bca_3.1 //
            </p>
         
         
         <p>narakādigatau duḥkhamanubhavanto hi pariśrāntāḥ sukṛtavipākamadhigamya pratilabdhasukhā
            viśrāmyanti kiyatkālam / anumode prasādena iti saṃpraharṣayāmi prasannacittaḥ / anumodanāpi
            trividhāmanasā kāyena vācā ca / tatra prasannacittaḥ saṃpraharṣayati manasā, kāyena
            romaharṣaśrupātagātrakampādikamanubhavan, vācā ca saṃprahṛṣṭacetanaḥ tathāvidhāmeva
            vācamuccārayan, sādhu kṛtaṃ bhadrakaṃ kṛtamiti / sukhaṃ tiṣṭhantu duḥkhitā iti yadarthaṃ
            taistatkarma kṛtam, tadapi teṣāṃ samṛdhyatu iti bhāvaḥ //</p>
         
         
         <p>laukikaṃ karmānumodya lokottaramanumodamānaḥ prāha-</p>
         
         
         <p>
            saṃsāraduḥkhanirmokṣamanumode śarīriṇām /<br />
            bodhisattvatvabuddhatvamanumode ca tāyinām // Bca_3.2 //
            </p>
         
         
         <p>duḥkhanirmokṣamiti śrāvakabodhiḥ pratyekabuddhabodhirvā / cittaṃ vā tadarthamutpāditaṃ
            tathocyate / tadā bodhitrayamapi tadgāhaḥ / śarīriṇāmiti prāṇinām / bodhisattvatvabuddhatvamiti
            bodhisattvatvaṃ bhagavatāṃ hetvavasthām, buddhatvaṃ phalāvasthāmiti / tāyināmiti svādhigatamārgadeśakānām
            / yaduktam- tāyaḥ svadṛṣṭamārgoktiḥ iti / tadvidyate yeṣāmiti / athavā- tāyaḥ saṃtānārthaḥ
            āsaṃsāramapratiṣṭhitanirvāṇatayāvasthāyinām //</p>
         
         
         <p>bodhisattvānāṃ puṇyānumodanāṃ kurvannāha-</p>
         
         
         <p>
            cittotpādasamudrāṃśca sarvasattvasukhāvahān /<br />
            sarvasattvahitādhānānanumode ca śāsinām // Bca_3.3 //
            </p>
         
         
         <p>cittotpādāḥ pratikṣaṇabhāvino 'paryantāgādhatayā samudrā iva samudrāḥ tān / kiṃbhūtān?
            sarvasattvasukhāvahān sarvasattvānāṃ sukhamāvahantīti tadrasaikanimnasvabhāvānityarthaḥ
            / sarvasattvahitādhānāniti hitavidhāyakān / śāsināmiti śāsanaṃ śāsaḥ buddhatvopāyābhyāsaḥ,
            tadarthatvādupacārāt / tadvidyate yeṣāmiti śāsino bodhisattvāḥ / taduktam-</p>
         
         
         <p>
            upāyābhyāsa evāyaṃ tādarthyācchāsanaṃ matam /<br />
            iti //
            </p>
         
         
         <p>athavā- śāsituṃ śīlaṃ yeṣāmiti śāsinaḥ / bodhisattvā hi dānādibhiḥ saṃgrahavastubhiḥ
            sattvān saṃgṛhya sanmārge 'vatārayanti //</p>
         
         
         <p>etāvatā anumodanā kathitā / adhyeṣaṇāṃ kathayannāha-</p>
         
         
         <p>
            sarvāsu dikṣu saṃbuddhān prārthayāmi kṛtāñjaliḥ /<br />
            dharmapradīpaṃ kurvantu mohādduḥkhaprapātinām // Bca_3.4 //
            </p>
         
         
         <p>(<span class="bold">Bcp 38</span>) dharmapradīpaṃ kurvantviti ajñānatamovṛtānāṃ sattvānāṃ mārgāmārgaviśeṣaparijñānavikalānāṃ
            dharmadeśanātmakamālokaṃ kurvantu //</p>
         
         
         <p>etāvatā adhyeṣaṇā kathitā / yācanāmupadarśayannāha-</p>
         
         
         <p>
            nirvātukāmāṃśca jinān yācayāmi kṛtāñjaliḥ /<br />
            kalpānanantāṃstiṣṭhantu mā bhudandhamidaṃ jagat // Bca_3.5 //
            </p>
         
         
         <p>kṛtakṛtyatayā parinirvāṇaṃ gantumanasaḥ / aparyantakalpān sthitaye yācayāmi / mā bhūdandhamiti
            pūrvavanmārgājñānaniścetanaṃ mā bhūt / anenāpi yācanā proktā //</p>
         
         
         <p>yācanānāntaramidānīṃ pariṇāmanāmāha-</p>
         
         
         <p>
            evaṃ sarvamidaṃ kṛtvā yanmayāsāditaṃ śubham /<br />
            tena syāṃ sarvasattvānāṃ sarvaduḥkhapraśāntikṛt // Bca_3.6 //
            </p>
         
         
         <p>evamuktakrameṇa sarvamidaṃ pūjāpāpadeśanāpuṇyānumodanādi kṛtvā vidhāya yanmayā āsāditaṃ
            prāptaṃ śubhaṃ sukṛtaṃ tena śubhena syāṃ bhaveyaṃ sarvasattvānāṃ samastaprāṇabhṛtāṃ
            sarvaduḥkhapraśāntikṛditi niḥśeṣavyasanapraśamanasamartho bhaveyam //</p>
         
         
         <p>iti sāmānyena pariṇamayya punarviśeṣeṇāha-</p>
         
         
         <p>
            glānānāmasmi bhaiṣajyaṃ bhaveyaṃ vaidya eva ca /<br />
            tadupasthāyakaścaiva yāvadrogāpunarbhavaḥ // Bca_3.7 //
            </p>
         
         
         <p>teneti sarvatra yathāyogaṃ saṃbandhanīyam / glānānāmiti vyādhipīḍitānām / bhaiṣajyamiti
            auṣadham / vaidyaścikitsakaḥ / tadupasthāyakaḥ tasya glānasya paricārakaḥ / rogāpunarbhava
            iti yāvad vyādhinivṛttiḥ syāt //</p>
         
         
         <p>
            kṣutpipāsāvyathāṃ hanyāmannapānapravarṣaṇaiḥ /<br />
            durbhikṣāntarakalpeṣu bhaveyaṃ pānabhojanam // Bca_3.8 //
            </p>
         
         
         <p>kṣud bubhukṣā / pipāsā tṛṣṇā / tayorvyathā, tābhyāṃ vā vyathā / tāṃ hanyāṃ nivarteyam
            / annapānapravarṣaṇaiḥ prabandhāhārapānasaṃpādanaiḥ / durbhikṣāntarakalpeṣviti-</p>
         
         
         <p>kalpasya śastrarogābhyāṃ durbhikṣeṇa ca nirgamaḥ / iti //</p>
         
         
         <p>tatra daśavarṣāyuṣi prajāyāmantarakalpaparyante durbhikṣeṇa saṃvartaḥ prādurbhavati
            varṣān sapta, māsān sapta, divasānapi saptaiva / yaduktam-</p>
         
         
         <p>
            kalpasya śastrarogābhyāṃ durbhikṣeṇa vinirgamaḥ /<br />
            divasān sapta māsāṃśca varṣāścaiva yathākramam //
            </p>
         
         
         <p>iti /</p>
         
         
         <p>tatra annapānābhāvādanyonyamāṃsāsthibhakṣaṇameva āhāraḥ / tadapi kecidalabhamānā āhāravaikalyācca
            mriyante / tatra bhaveyaṃ pānabhojanam //</p>
         
         
         <p>
            daridrāṇāṃ ca sattvānāṃ nidhiḥ syāmahamakṣayaḥ /<br />
            nānopakaraṇākārairupatiṣṭheyamagrataḥ // Bca_3.9 //
            </p>
         
         
         <p>(<span class="bold">Bcp 39</span>) daridrāṇāmiti dhanavikalānām / akṣaya iti ākṛṣyamāṇadhano 'pi yo na kṣīyate / nānopakaraṇākārairiti
            śayanāsanavasanabhojanābharaṇavilepanaprabhṛti yadyadabhilaṣanti sattvāḥ, taistairupakaraṇaviśeṣākāraiḥ
            ahameva upatiṣṭheyaṃ pratyupasthito bhaveyam / teṣāṃ daridrāṇāṃ sattvānāmagrataḥ purataḥ
            / idaṃ ca pariṇāmanamāryavajradhvajasūtre vistareṇa pratipāditam / tatredamuktam-</p>
         
         
         <p>sa tāni kuśalamūlāni pariṇāmayan evaṃ pariṇāmayati- anenāhaṃ kuśalamūlena sarvasattvānāṃ
            layanaṃ bhaveyaṃ sarvaduḥkhaskandhavinivartanatayā / sarvasattvānāṃ trāṇaṃ bhaveyaṃ
            sarvakleśaparimocanatayā / sarvasattvānāṃ śaraṇaṃ bhaveyaṃ sarvabhayārakṣaṇatayā /
            sarvasattvānāṃ gatirbhaveyaṃ sarvabhūmyanugamanatayā / sarvasattvānāṃ parāyaṇaṃ bhaveyamatyantayogakṣemapratilambhanatayā
            / sarvasattvānāmāloko bhaveyaṃ vitimirajñānasaṃdarśanatayā / sarvasattvānāmulkā bhaveyamavidyātamondhakāravinivartanatayā
            / ityādi vistaraḥ / idamuktvā punaridamāha- tatrādhyāśayataḥ pariṇamayatio na vacanamātreṇa
            / taccodagracittaḥ pariṇamayati / hṛṣṭacittaḥ pariṇamayati / prasannacittaḥ pariṇamayati
            / pramuditacittaḥ strigdhacittaḥ pariṇamayati / maitracittaḥ premacitto 'nugrahacitto
            hitacittaḥ sukhacittaḥ pariṇamayati / iti vistaraḥ //</p>
         
         
         <p>idānīmātmabhāvādiparityāgaṃ kurvannāha-</p>
         
         
         <p>
            ātmabhāvāṃstathā bhogān sarvatryadhvagataṃ śubham /<br />
            nirapekṣastyajāmyeṣa sarvasattvārthasiddhaye // Bca_3.10 //
            </p>
         
         
         <p>ātmabhāvāniti sarvagaticyutyupapattiṣu sarvakāyān / nirapekṣaḥ sarvaprakāreṇa nirāsaṅga
            ityarthaḥ / tyajāmi utsṛjāmi / dadāmītyarthaḥ / bhogāniti upabhogyavastūni hayagajarathaprāsādādyāśrayastrakcandanavastrābharaṇakanyādīni
            / sarvatryadhvagataṃ śubhamiti sarvatraidhātukasaṃgṛhītaṃ puṇyāneñjayasvabhāvam /
            yadi vā dānaśīlādiprasūtaṃ bhāvanāmayaṃ ca / tryadhvagatam atītānāgatapratyutpannam
            / syādetat- anāgatasya asatsvabhāvasya ko 'yamutsargo nāma? satyam / kiṃ tu tatsaṃbhavakāle
            tatrāsaṅganivāraṇārthamevamucyate, idānīmeva tatparityāgāt, āśayasya viśuddhivardhanārthaṃ
            ca / etadevāha- nirapekṣa iti / tadvipākasya svārthe 'napekṣaḥ / kimarthamevamanuṣṭhīyate
            ityāha- sarvasattvārthasiddhaye iti / sarvasattvānāṃ traidhātukavartināmabhyudayaniḥśreyasalakṣaṇārthaniṣpattaye
            / atītānāgataśubhotsargastu āryākṣayamatisūtre 'bhihitaḥ / yaduktam-</p>
         
         
         <p>kuśalānāṃ ca cittacaitasikānāmanusmṛtiḥ, anusmṛtya ca bodhipariṇāmanā, ida matītakauśalyam
            / yā anāgatānāṃ kuśalamūlānāṃ nidhyaptirbodherāmukhīkarmasamanvāhāraḥ, ye ye utpatsyante
            kuśalāścittotpādāḥ, tānanuttarāyāṃ samyaksaṃbodhau pariṇāmayiṣyāmi / idamanāgatakauśalyam
            / iti vistaraḥ / sarvatyāgādhimuktiṃ paripūrye parityāgacittavegāt tena kāyaprayogeṇa
            utsṛṣṭasarvaparigrahaḥ / sarvaparigrahamūlādbhavaduḥkhādvimukto mukta ityucyate /
            iti vistaraḥ //</p>
         
         
         <p>(<span class="bold">Bcp 40</span>) nanu ca ātmārthamapi kiṃcidrakṣitumucitamiti mātsaryaṃ nirākurvannāha-</p>
         
         
         <p>
            sarvatyāgaśca nirvāṇaṃ nirvāṇārthi ca me manaḥ /<br />
            tyaktavyaṃ cenmayā sarva varaṃ sattveṣu dīyatām // Bca_3.11 //
            </p>
         
         
         <p>sarveṣāṃ sāsravātmabhāvādīnāṃ nirvāṇaṃ mokṣaḥ / tadarthi ca me manaḥ, tadarthi ca
            mama cittam / tyaktavyaṃ cediti / nirvāṇasamaye yadi sarvamātmabhāvādi avaśyaṃ parityajya
            yātavyaṃ mayā, tadā varaṃ sattveṣu dīyatām, kimanena mātsaryahetunā vidhṛteneti bhāvaḥ
            //</p>
         
         
         <p>tasmādidamihānurūpamityāha-</p>
         
         
         <p>yaścāsukhīkṛtaścātmā mayāyaṃ sarvadehinām /</p>
         
         
         <p>yathākāmaṃgamakāritāyāṃ niyukto mayāyamātmā kāyaḥ / sarvadehināṃ sarvasattvānāṃ kṛte
            / etadeva darśayannāha-</p>
         
         
         <p>ghrantu nindantu vā nityamākirantu ca pāṃsubhiḥ // Bca_3.12 //</p>
         
         
         <p>
            krīḍantu mama kāyena hasantu vilasantu ca /<br />
            dattastebhyo mayā kāyaścintayā kiṃ mamānayā // Bca_3.13 //
            </p>
         
         
         <p>kārayantu ca karmāṇi yāni teṣāṃ sukhāvaham /</p>
         
         
         <p>daṇḍādibhistāḍayantu vā, avarṇavādairjugupsantu, ākirantu ca pāṃsubhiḥ, dhūlibhiravakirantu
            / dattastebhyo mayā kāya iti, sarvaḥ sarveṇa mayā teṣāṃ parityaktaḥ, kiṃ mama samaviṣamacintayā?
            kārayantu karmāṇīti anavadyāni / etadevāha-</p>
         
         
         <p>anarthaḥ kasyacinmā bhūnmāmālambya kadācana // Bca_3.14 //</p>
         
         
         <p>aniṣṭaṃ kasyacitprāṇino mā bhūt, māmāśritya kadācana, iha paratra vā //</p>
         
         
         <p>
            yeṣāṃ kruddhāprasannā vā māmālambya matirbhavet /<br />
            teṣāṃ sa eva hetuḥ syānnityaṃ sarvārthasiddhaye // Bca_3.15 //
            </p>
         
         
         <p>yeṣāṃ kruddhā yeṣāmaprasannā vā matiścittaṃ bhavet, teṣāṃ kruddhāprasannamatīnāṃ sa
            eva hetuḥ syāt, kruddhā aprasannā matireva / puṃstvaṃ tu tacchabdasya hetusamānādhikaraṇatayā
            / sarvārthasiddhaya iti ātmaparābhyudayaniḥśreyasaniṣpattaye //</p>
         
         
         <p>
            abhyākhyāsyanti māṃ ye ca ye cānye 'pyapakāriṇaḥ /<br />
            utprāsakāstathānye 'pi sarve syurbodhibhāginaḥ // Bca_3.16 //
            </p>
         
         
         <p>abhyākhyāsyanti iti mithyāropitadoṣeṇa dūṣayiṣyanti / anye 'pi ye kāyikaṃ mānasikaṃ
            vā apakāraṃ kariṣyanti / utprāsakā iti upahāsakāḥ, viḍambakāriṇo vā / tathā anye 'pi
            udāsīnāḥ prasannāśca / sarve bhaveyurbuddhatvalābhinaḥ //</p>
         
         
         <p>
            anāthānāmahaṃ nāthaḥ sārthabāhaśca yāyinām /<br />
            pārepsūnāṃ ca naubhūtaḥ setuḥ saṃkrama eva ca // Bca_3.17 //
            </p>
         
         
         <p>(<span class="bold">Bcp 41</span>) anāthānāmiti sāṃnāyyānveṣiṇām / sārthavāhaśca yāyināmiti sārthamukhyo mārgaprapannānām
            / pārepsūnāmiti nadyādīnāṃ pārimakūlaṃ gantukāmānām //</p>
         
         
         <p>
            dīpārthināmahaṃ dīpaḥ śayyā śayyārthināmaham /<br />
            dāsārthināmahaṃ dāso bhaveyaṃ sarvadehinām // Bca_3.18 //
            </p>
         
         
         <p>dīpārthināmiti andhakārāvasthitānām / śayyārthināmiti śayanābhilāṣiṇām / dāsārthināmiti
            upasthānārthaṃ ye bhṛtyakarmakarādīnicchanti //</p>
         
         
         <p>
            cintāmaṇirbhadraghaṭaḥ siddhavidyā mahauṣadhiḥ /<br />
            bhaveyaṃ kalpavṛkṣaśca kāmadhenuśca dehinām // Bca_3.19 //
            </p>
         
         
         <p>cintāmaṇiriti cintitaphaladātā ratnaviśeṣaḥ / bhadraghaṭa iti yadyadvastu abhilaṣitamabhisaṃdhāya
            asmin hastaṃ prakṣipet, tatsarvaṃ saṃpadyate / siddhavidyeti siddhamantraḥ yadyatkarma
            tayā kriyate, tatsarvaṃ sidhyati / mahauṣadhiriti yadekaiva sarvopadravapīḍāpraśamanahetuḥ
            / kalpavṛkṣaśceti kalpitārthasaṃpādako vṛkṣaviśeṣaḥ / kāmadhenuśceti yā vāñchitadohaṃ
            duhyate //</p>
         
         
         <p>
            pṛthivyādīni bhūtāni niḥśeṣākāśavāsinām /<br />
            sattvānāmaprameyāṇāṃ yathābhogānyanekadhā // Bca_3.20 //
            </p>
         
         
         <p>
            evamākāśaniṣṭhasya sattvadhātoranekadhā /<br />
            bhaveyamupajīvyo 'haṃ yāvatsarve na nirvṛtāḥ // Bca_3.21 //
            </p>
         
         
         <p>pṛthivyādīnīti pṛthivī vasaṃdharā / ādiśabdādāpastejo vāyuriti catvāri mahābhūtāni
            / tāni yathā śayanāśanasasyaphalamūlādyādhāratayā , tathā yānāvagāhanādihetutayā /
            evamanyatrāpi yojyam / anantākāśadhatuvyāpināmasaṃkhyānāṃ sattvānāṃ paribhogamupayānti,
            evameva ahamapi sarvasattvānāmanekaprakāreṇa upabhogyo bhaveyam / yāvatsarve na nirvṛtā
            iti yāvat sarve na saṃsāraduḥkhavinirmuktāḥ //</p>
         
         
         <p>tasmādeṣāmātmabhāvādīnāmutsargaḥ kāryo bodhyarthinā / etacca dānamativistareṇa śikṣāsamuccaye
            pradarśitam / tadyathā tatraiva bodhisattvaprātimokṣe kathitam-</p>
         
         
         <p>punaraparaṃ śāriputra bodhisattvaḥ sarvadharmeṣu parakīyasaṃjñāmutpādayati, na kaṃcidbhāvamupādatte
            / tatkasya hetoḥ? upādānaṃ hi bhayamiti /</p>
         
         
         <p>idamuktvā tatraiva punaridamuktam-</p>
         
         
         <p>tathā cittaśūrāḥ khalu punaḥ śāriputra bodhisattvā bhavanti / yāvat svahastaparityāgī
            bhavati, pādaparityāgī nāsāparityāgī śīrṣaparityāgī aṅgapratyaṅgaparityāgī, yāvat
            sarvasvaparityāgīti //</p>
         
         
         <p>evaṃ nārāyaṇaparipṛcchāyāmapyabhihitam-</p>
         
         
         <p>na taddhastu upādātavyaṃ yasmin vastuni nāsya tyāgacittamutpadyeta, na tyāgabuddhiḥ
            krameta, (<span class="bold">Bcp 42</span>) iti yāvat, api tu khalu punaḥ kulaputra bodhisattvena mahāsattvena evaṃ cittamutpādayitavyam-
            ayaṃ mamātmabhāvaḥ sarvasattvebhya utsṛṣṭaḥ parityaktaḥ, prāgeva bāhyāni vastūni /
            iti vistaraḥ //</p>
         
         
         <p>tathā āryākṣayamatisūtre 'pi deśitam-</p>
         
         
         <p>ayaṃ mayā kāyaḥ sarvasattvānāṃ kiṃkaraṇīyeṣu kṣapitavyaḥ / tadyathā imāni catvāri
            mahābhūtāni pṛthivīdhāturabdhātustejodhāturvāyudhātuśca nānāsukhaiḥ nānāparyāyaiḥ
            nānārambaṇaiḥ nānopakaraṇaiḥ nānāparibhogaiḥ sattvānāmupabhogaṃ gacchanti, evameva
            ahamimaṃ caturmahābhūtasamucchrayaṃ kāyaṃ nānāsukhaiḥ nānāparyāyaiḥ nānārambaṇaiḥ
            nānopakaraṇaiḥ nānāparibhogairvistareṇa sarvasattvānāmupajīvyaṃ kariṣyāmīti vistaraḥ
            //</p>
         
         
         <p>taccittaratnentyārabhya sarvamidaṃ pūrvakaṃ bodhicittasaṃvaragrahaṇāya prayogo veditavyaḥ
            / tadevaṃ pūjādi vidhāya ātmabhāvādidānamutsṛjya pratipannabodhicittānuśaṃsaḥ kṣaṇasaṃpadaṃ
            paramadurlabhāmavetya śraddhāmūlaṃ dṛḍhamupasthāpya sattvānatrāṇānaparāyaṇān karuṇāyamānaḥ
            svasukhanirapekṣaḥ paraduḥkhaduḥkhī tatsamuddharaṇāśayābhiprāyo buddhatvameva tadupāyaṃ
            samutpaśyan tatra baddhasaṃnāhaḥ-</p>
         
         
         <p>
            yadātmanaḥ pareṣāṃ ca bhayaṃ duḥkhaṃ ca na priyam /<br />
            tadātmanaḥ ko viśeṣo yattaṃ rakṣāmi netaram //
            </p>
         
         
         <p>iti / [śikṣa.sa.kārikā-1]</p>
         
         
         <p>tena ātmanaḥ sattvadhātośca-</p>
         
         
         <p>
            duḥkhāntaṃ kartukāmena sukhāntaṃ gantumicchatā /<br />
            śraddhāmūlaṃ dṛḍhīkṛtya bodhau kāryā matirdṛḍhā //
            </p>
         
         
         <p>iti // [śikṣa.sa.kārikā-2]</p>
         
         
         <p>samyaksaṃbodhicittamutpādayitumupakramate-</p>
         
         
         <p>
            yathā gṛhītaṃ sugatairbodhicittaṃ purātanaiḥ /<br />
            te bodhisattvaśikṣāyāmānupūrvyā yathā sthitāḥ // Bca_3.22 //
            </p>
         
         
         <p>yenāśayena sarvasattvānāṃ sarvaduḥkhaprahāṇārtham / yadi vā yathā gṛhītaṃ tadeva bhagavanto
            jānanti / bodhicittamiti bodhirbuddhatvaṃ sarvāvaraṇaprahāṇāt sarvadharmaniḥsvabhāvatādhigamaḥ
            / etacca sapracayaṃ prajñāparicchede vakṣyāmaḥ / tatra cittamadhyāśayena tatprāptaye
            manasikāraḥ buddho bhaveyaṃ sarvasattvahitasukhasaṃpādanāyetyarthaḥ // iti pūrvārdhena
            bodhicittotpādaṃ pratipādya śikṣāsaṃvaragrahaṇaṃ pratipādayannāha- te bodhisattvetyādi
            / bodhisattvaśikṣā yadutpāditabodhicittena bodhisattvena sadā karaṇīyam, tatretyarthaḥ
            / ānupūrvīti anu..........</p>
         
         
         <p>(<span class="bold">Bcp 43</span>) tadvadutpādayāmyeṣa bodhicittaṃ jagaddhite /
            tadvadeva ca tāḥ śikṣāḥ śikṣiṣyāmi yathākramam // Bca_3.23 //</p>
         
         
         <p>
            evaṃ gṛhītvā matimān bodhicittaṃ prasādataḥ /<br />
            punaḥ puṣṭasya puṣṭayarthaṃ cittamevaṃ praharṣayet // Bca_3.24 //
            </p>
         
         
         <p>
            adya me saphalaṃ janma sulabdho mānuṣo bhavaḥ /<br />
            adya buddhakule jāto buddhaputro 'smi sāṃpratam // Bca_3.25 //
            </p>
         
         
         <p>
            tathādhunā mayā kāryaṃ svakulocitakāriṇām /<br />
            nirmalasya kulasyāsya kalaṅko na bhavedyathā // Bca_3.26 //
            </p>
         
         
         <p>
            andhaḥ saṃkārakūṭebhyo yathā ratnamavāpnuyāt /<br />
            tathā kathaṃcidapyetad bodhicittaṃ mamoditam // Bca_3.27 //
            </p>
         
         
         <p>
            jaganmṛtyuvināśāya jātametadrasāyanam /<br />
            jagaddāridyaśamanaṃ nidhānamidamakṣayam // Bca_3.28 //
            </p>
         
         
         <p>
            jagadvayādhipraśamanaṃ bhaiṣajyamidamuttamam /<br />
            bhavādhvabhramaṇaśrāntajagadviśrāmapādapaḥ // Bca_3.29 //
            </p>
         
         
         <p>
            durgatyuttaraṇe setuḥ sāmānyaḥ sarvayāyinām /<br />
            jagatkleśopaśamana uditaścittacandramāḥ // Bca_3.30 //
            </p>
         
         
         <p>
            jagadajñānatimiraprotsāraṇamahāraviḥ /<br />
            saddharmakṣīramathanānnavanītaṃ samutthitam // Bca_3.31 //
            </p>
         
         
         <p>
            sukhabhogabubhukṣitasya vā janasārthasya bhavādhvacāriṇaḥ /<br />
            sukhasatramidaṃ hyupasthitaṃ sakalā bhyāgatasattvatarpaṇam // Bca_3.32 //
            </p>
         
         
         <p>
            jagadadya nimantritaṃ mayā sugatatvena sukhena cāntarā /<br />
            purataḥ khalu sarvatāyināmabhinandantu surāsurādayaḥ // Bca_3.33 //
            </p>
         
         
         <p>iti prajñākaramativiracitāyāṃ bodhicaryāvatārapañjikāyāṃ bodhicittaparigraho nāma
            tṛtīyaḥ paricchedaḥ //</p>
         
         <span class="note"><span class="bold">Bcp 44</span></span>
         
         <p>4. bodhicittāpramādo nāma caturthaḥ paricchedaḥ /</p>
         
         
         <p>
            evaṃ gṛhītvā sudṛḍhaṃ bodhicittaṃ jinātmajaḥ /<br />
            śikṣānatikrame yatnaṃ kuryānnityamatandritaḥ // Bca_4.1 //
            </p>
         
         
         <p>
            sahasā yatsamārabdhaṃ samyag yadavicāritam /<br />
            tatra kuryānna vetyevaṃ pratijñāyāpi yujyate // Bca_4.2 //
            </p>
         
         
         <p>
            vicāritaṃ tu yadbuddhairmahāprājñaiśca tatsutaiḥ /<br />
            mayāpi ca yathāśakti tatra kiṃ parilambyate // Bca_4.3 //
            </p>
         
         
         <p>
            yadi caivaṃ pratijñāya sādhayeyaṃ na karmaṇā /<br />
            etāṃ sarvāṃ visaṃvādya kā gatirme bhaviṣyati // Bca_4.4 //
            </p>
         
         
         <p>
            manasā cintayitvāpi yo na dadyātpunarnaraḥ /<br />
            sa preto bhavatītyuktamalpamātre 'pi vastuni // Bca_4.5 //
            </p>
         
         
         <p>
            kimutānuttaraṃ saukhyamuccairuddhuṣya bhāvataḥ /<br />
            jagatsarvaṃ visaṃvādya kā gatirme bhaviṣyati // Bca_4.6 //
            </p>
         
         
         <p>
            vetti sarvajña evaitāmacintyāṃ karmaṇo gatim /<br />
            yadbodhicittatyāge 'pi mocayatyeva tāṃ narān // Bca_4.7 //
            </p>
         
         
         <p>
            bodhisattvasya tenaivaṃ sarvāpattirgarīyasī /<br />
            yasmādāpadyamāno 'sau sarvasattvārthahānikṛt // Bca_4.8 //
            </p>
         
         
         <p>
            yo 'pyanyaḥ kṣaṇamapyasya puṇyavighnaṃ kariṣyati /<br />
            tasya durgatiparyanto nāsti sattvārthaghātinaḥ // Bca_4.9 //
            </p>
         
         
         <p>
            ekasyāpi hi sattvasya hitaṃ hatvā hato bhavet /<br />
            aśeṣākāśaparyantavāsināṃ kimu dehinām // Bca_4.10 //
            </p>
         
         
         <p>
            evamāpattibalato bodhicittabalena ca /<br />
            dolāyamānaḥ saṃsāre bhūmiprāptau cirāyate // Bca_4.11 //
            </p>
         
         
         <p>
            tasmādyathāpratijñātaṃ sādhanīyaṃ mayādarāt /<br />
            nādya cetkriyate yatnastalenāsmi talaṃ gataḥ // Bca_4.12 //
            </p>
         
         
         <p>
            aprameyā gatā buddhāḥ sarvasattvagaveṣakāḥ /<br />
            naiṣāmahaṃ svadoṣeṇa cikitsāgocaraṃ gataḥ // Bca_4.13 //
            </p>
         
         
         <p>
            adyāpi cettathaiva syāṃ yathaivāhaṃ punaḥ punaḥ /<br />
            durgativyādhimaraṇacchedabhedādyavāpnuyām // Bca_4.14 //
            </p>
         
         
         <p>
            kadā tathāgatotpādaṃ śraddhāṃ mānuṣyameva ca /<br />
            kuśalābhyāsayogyatvamevaṃ lapsye 'tidurlabham // Bca_4.15 //
            </p>
         
         
         <p>(<span class="bold">Bcp 45</span>) ārogyaṃ divasaṃ cedaṃ sabhaktaṃ nirupadravam /
            āyuḥkṣaṇaṃ visaṃvādi kāyopācitakopamaḥ // Bca_4.16 //</p>
         
         
         <p>
            na hīdṛśairmaccaritairmānuṣyaṃ labhyate punaḥ /<br />
            alabhyamāne mānuṣye pāpameva kutaḥ śubham // Bca_4.17 //
            </p>
         
         
         <p>
            yadā kuśalayogyo 'pi kuśalaṃ na karomyaham /<br />
            apāyaduḥkhaiḥ saṃmūḍhaḥ kiṃ kariṣyāmyahaṃ tadā // Bca_4.18 //
            </p>
         
         
         <p>
            akurvataśca kuśalaṃ pāpaṃ cāpyupacinvataḥ /<br />
            hataḥ sugatiśabdo 'pi kalpakoṭiśatairapi // Bca_4.19 //
            </p>
         
         
         <p>
            ata evāha bhagavānmānuṣyamatidurlabham /<br />
            mahārṇavayugacchidrakūrmagrīvārpaṇopamam // Bca_4.20 //
            </p>
         
         
         <p>
            ekakṣaṇakṛtāt pāpādavīcau kalpamāsyate /<br />
            anādikālopacitāt pāpāt kā sugatau kathā // Bca_4.21 //
            </p>
         
         
         <p>
            na ca tanmātramevāsau vedayitvā vimucyate /<br />
            tasmāttadvedayanneva pāpamanyat prasūyate // Bca_4.22 //
            </p>
         
         
         <p>
            nātaḥ parā vañcanāsti na ca moho 'styataḥ paraḥ /<br />
            yadīdṛśaṃ kṣaṇaṃ prāpya nābhyastaṃ kuśalaṃ mayā // Bca_4.23 //
            </p>
         
         
         <p>
            yadi caivaṃ vimṛṣyāmi punaḥ sīdāmi mohitaḥ /<br />
            śociṣyāmi ciraṃ bhūyo yamadūtaiḥ pracoditaḥ // Bca_4.24 //
            </p>
         
         
         <p>
            ciraṃ dhakṣyati me kāyaṃ nārakāgniḥ suduḥsahaḥ /<br />
            paścāttāpānalaścittaṃ ciraṃ dhakṣyatyaśikṣitam // Bca_4.25 //
            </p>
         
         
         <p>
            kathaṃcidapi saṃprāpto hitabhūmiṃ sudurlabhām /<br />
            jānannapi ca nīye 'haṃ tāneva narakān punaḥ // Bca_4.26 //
            </p>
         
         
         <p>
            atra me cetanā nāsti mantrairiva vimohitaḥ /<br />
            na jāne kena muhyāmi ko 'trāntarmama tiṣṭhati // Bca_4.27 //
            </p>
         
         
         <p>
            hastapādādirahitāstṛṣṇādveṣādiśatravaḥ /<br />
            na śūrā na ca te prājñāḥ kathaṃ dāsīkṛto 'smi taiḥ // Bca_4.28 //
            </p>
         
         
         <p>
            maccittāvasthitā eva ghnanti māmeva susthitāḥ /<br />
            tatrāpyahaṃ na kupyāmi dhigasthānasahiṣṇutām // Bca_4.29 //
            </p>
         
         
         <p>
            sarve devā manuṣyāśca yadi syurmama śatravaḥ /<br />
            te 'pi nāvīcikaṃ banhiṃ samudānayituṃ kṣamāḥ // Bca_4.30 //
            </p>
         
         
         <p>(<span class="bold">Bcp 46</span>) merorapi yadāsaṅgānna bhasmāpyupalabhyate /
            kṣaṇāt kṣipanti māṃ tatra balinaḥ kleśaśatravaḥ // Bca_4.31 //</p>
         
         
         <p>
            na hi sarvānyaśatrūṇāṃ dīrghamāyurapīdṛśam /<br />
            anādyantaṃ mahādīrghaṃ yanmama kleśavairiṇām // Bca_4.32 //
            </p>
         
         
         <p>
            sarve hitāya kalpante ānukūlyena sevitāḥ /<br />
            sevyamānāstvamī kleśāḥ sutarāṃ duḥkhakārakāḥ // Bca_4.33 //
            </p>
         
         
         <p>
            iti saṃtatadīrghavairiṣu vyasanaughaprasavaikahetuṣu /<br />
            hṛdaye nivasatsu nirbhayaṃ mama saṃsāraratiḥ kathaṃ bhavet // Bca_4.34 //
            </p>
         
         
         <p>
            bhavacārakapālakā ime narakādiṣvapi vadhyaghātakāḥ /<br />
            mativeśmani lobhapañjare yadi tiṣṭhanti kutaḥ sukhaṃ mama // Bca_4.35 //
            </p>
         
         
         <p>
            tasmānna tāvadahamatra dhuraṃ kṣipāmi yāvanna śatrava ime nihatāḥ samakṣam /<br />
            svalpe 'pi tāvadapakāriṇi baddharoṣā mānonnatāstamanihatya na yānti nidrām // Bca_4.36
            //
            </p>
         
         
         <p>prakṛtimaraṇaduḥkhitāndhakārān / raṇaśirasi prasabhaṃ nihantumugrāḥ /
            agaṇitaśaraśaktighātaduḥkhā na vimukhatāmupayāntyasādhayitvā // Bca_4.37 //</p>
         
         
         <p>
            kimuta satatasarvaduḥkhahetūn prakṛtiripūnupahantumudyatasya /<br />
            bhavati mama viṣādadainyamadya vyasanaśatairapi kena hetunā vai // Bca_4.38 //
            </p>
         
         
         <p>
            akāraṇenaiva ripukṣatāni gātreṣvalaṃkāravadudvahanti /<br />
            mahārthasiddhyai tu samudyatasya duḥkhāni kasmānmama bādhakāni // Bca_4.39 //
            </p>
         
         
         <p>
            svajīvikāmātranibaddhacittāḥ kaivartacaṇḍālakṛṣīvalādyāḥ /<br />
            śītātapādivyasanaṃ sahante jagaddhitārthaṃ na kathaṃ sahe 'ham // Bca_4.40 //
            </p>
         
         
         <p>
            daśadigvyomaparyantajagatkleśavimokṣaṇe /<br />
            pratijñāya madātmāpi na kleśebhyo vimocitaḥ // Bca_4.41 //
            </p>
         
         
         <p>
            ātmapramāṇamajñātvā bruvannunmattakastadā /<br />
            anivartī bhaviṣyāmi tasmātkleśavadhe sadā // Bca_4.42 //
            </p>
         
         
         <p>
            atra grahī bhaviṣyāmi baddhavairaśca vigrahī /<br />
            anyatra tadvidhātkleśāt kleśaghātānubandhinaḥ // Bca_4.43 //
            </p>
         
         
         <p>
            galantvantrāṇi me kāmaṃ śiraḥ patatu nāma me /<br />
            na tvevāvanatiṃ yāmi sarvathā kleśavairiṇām // Bca_4.44 //
            </p>
         
         
         <p>
            nirvāsitasyāpi tu nāma śatrordeśāntare sthānaparigrahaḥ syāt /<br />
            yataḥ punaḥ saṃbhṛtaśaktireti na kleśaśatrorgatirīdṛśī tu // Bca_4.45 //
            </p>
         
         
         <p>(<span class="bold">Bcp 47</span>) nāya, na tu kleśaśatroḥ / na tasya itaraśatruvatsamācāro dṛśyate / kutaḥ punarevamicchayā
            labhyata ityāha-</p>
         
         
         <p>
            kvāsau yāyānmanmanaḥstho nirastaḥ sthitvā yasmin madvadhārthaṃ yateta /<br />
            nodyogo me kevalaṃ mandabuddheḥ kleśāḥ prajñādṛṣṭisādhyā varākāḥ // Bca_4.46 //
            </p>
         
         
         <p>mama cittānnirvāsitaḥ asau kleśaripuḥ kutra gatvā avasthānaṃ kuryāt, yatrāvasthitiṃ
            kṛtvā mama vadhāya yateta? naiva tatsthānamutpaśyāmi, nirmūlitasya punarutthānāyogāditi
            bhāvaḥ / ahameva tu kevalamanutsāhī, apaṭubuddhipracāratvāt / kleśāḥ punarime nirmūlatvāt
            paramārthatattvadarśanamātrapraheyāstapasvinaḥ //</p>
         
         
         <p>etadeva prasādhayannāha-</p>
         
         
         <p>na kleśā viṣayeṣu nendriyagaṇe nāpyantarāle sthitā
            nāto 'nyatra kuha sthitāḥ punaramī mathnanti kṛtsnaṃ jagat /</p>
         
         
         <p>manojñādiviṣayadarśane 'pi keṣāṃcitsaṃvṛtendriyāṇāṃ kleśānutpatteḥ paramāṇuśo vicāre
            'pi tatrādarśanāt / na viṣayeṣu, nāpi cakṣurādīndriyagaṇe pūrvavat, dharmacintādyavasthāyāmindriyasadbhāve
            'pyanupalabdheḥ / nāpi viṣayendriyayorantarāle madhye tiṣṭhanti, dṛśyānāmanupalabdhereva
            / na ca etebhyo 'nyasmin sthāne kvacidavasthitā niścitāḥ / ato nirmūlatayā tattvaśūnyā
            āgantukā eva, abhūtaparikalpamātraprasūtatvāt / tathābhūtā api jagadaśeṣaṃ mathnanti
            / tathā ca kimatra samucitamasti? āha-</p>
         
         
         <p>māyaiveyamato vimuñca hṛdayaṃ trāsaṃ bhajasvodyamaṃ
            prajñārthaṃ kimakāṇḍa eva narakeṣvātmānamābādhase // Bca_4.47 //</p>
         
         
         <p>yathā hi māyā hastyākāratayā tadākāraśūnyāpi mantrauṣadhaprabhāvādidaṃpratyayatayā
            mantreṇa tattvarahitāpi pratibhāsate, tathā amī api kleśā viparyāsanimittā ayoniśomanasikārasamudbhūtā
            idaṃpratītyatāmātrato nistattvā eva prakāśante / ato vijahīhi hṛdaya trāsaṃ kleśebhyaḥ
            / ke nāma amī varākāḥ paramārthato vicāryamāṇāḥ? ato bhajasva udyamam, utsāhaṃ kuruṣva
            prajñārthaṃ tattvapravicayādhigamāya / kimakāṇḍa eva niṣprayojanameva narakeṣu saṃghātādiṣu
            kleśavaśagatayā ātmānamābādhase, pīḍayasi?</p>
         
         
         <p>idānīṃ prāktanamarthamaśeṣamupasaṃharannāha-</p>
         
         
         <p>
            evaṃ viniścitya karomi yatnaṃ yathoktaśikṣāpratipattihetoḥ /<br />
            vaidyopadeśāccalataḥ kuto 'sti bhaiṣajyasādhyasya nirāmayatvam // Bca_4.48 //
            </p>
         
         
         <p>(<span class="bold">Bcp 48</span>) evaṃ samanantarasakalaparicchedapratipāditamarthaṃ viniścitya dṛḍhīkṛtya anantaramāyāsvabhāvatāṃ
            vā, karomi yatnam / kimartham? yathoktaśikṣāpratipattihetoḥ, yathoktaśikṣā bodhisattvasya
            teṣu teṣu sūtrānteṣu yāḥ karaṇīyatayā pratipāditāḥ, ihaiva vā śāstre saṃkṣepeṇa tatra
            tatropadarśitāḥ, tāsāṃ śikṣaṇārtham //</p>
         
         
         <p>uktāni ca bhagavatā sūtrānteṣu bodhisattvaśikṣāpadāni / yathoktamāryaratnameghe-</p>
         
         
         <p>kathaṃ ca kulaputra bodhisattvo bodhisattvaśikṣāsaṃvarasaṃvṛto bhavati? iha bodhisattva
            evaṃ vicārayati- na prātimokṣasaṃvaramātrakeṇa mayā śakyamanuttarāṃ samyaksaṃbodhimabhisaṃboddhum
            / kiṃ tarhi yānīmāni tathāgatena teṣu teṣu sūtrānteṣu bodhisattvasamudācārā bodhisattvaśikṣāpadāni
            prajñaptāni, teṣu mayā śikṣitavyam / iti vistaraḥ //</p>
         
         
         <p>tasmādasmādvidhena mandabuddhinā</p>
         
         
         <p>durvijñeyo vistaroktatvād bodhisattvasya saṃvaraḥ /
            tataḥ kiṃ yuktam? marmasthānānyato vidyādyenānāpattiko bhavet /
            [śikśā. sa. kārikā-3]</p>
         
         
         <p>katamāni ca tāni marmasthānāni? yaduta-</p>
         
         
         <p>
            ātmabhāvasya bhogānāṃ tryadhvavṛtteḥ śubhasya ca /<br />
            utsargaḥ sarvasattvebhyastadrakṣāśuddhivardhanam //
            </p>
         
         
         <p>[śikśā. sa. kārikā-4]</p>
         
         
         <p>ityuktam / eṣa bodhisattvasaṃgraho yatra bodhisattvānāmabhyāsaviśrāme 'pi āpattayo
            vyavasthāpyante / yathoktaṃ bodhisattvaprātimokśasūtre-</p>
         
         
         <p>yo bodhisattvena mārgaḥ parigṛhītaḥ sarvasattvānāṃ kṛte duḥkhakṣayagāmī, sacedbodhisattvasya
            taṃ mārgaṃ parigṛhyāvasthitasya api kalpakoṭeratyayena ekaṃ sukhacittamutpadyeta,
            antaśo niṣadyācittamapi, tatra bodhisattvena evaṃ cittamutpādayitavyam- sarvasattvānāmātyayikaṃ
            parigṛhya etadapi me bahu yanniṣīdāmīti //</p>
         
         
         <p>ata evāha- vaidyopadeśāditi / yathā vaidyopadeśamakurvāṇasya bhaiṣajyasādhyaṃ karaṇīyaṃ
            yasya bhaiṣajyena vā sādhyasya rogiṇaḥ kuto 'sti nirāmayatvaṃ nīrogatā? tathā sarvajñamahāvaidyopadiṣṭaśikṣāpratipattimakurvataḥ
            kuto nirāmayatvaṃ karmakleśopajanitajātyādiduḥdukhamahābhayādvimuktiḥ?</p>
         
         
         <p>tadevaṃ samāttasaṃvarasya sāmānyamāpattilakṣaṇamucyate yena āpattilakṣaṇena yuktaṃ
            vastu svayamapyutprekṣya pariharet / na ca āpattipratirūpakeṣu anāpattipratirūpakeṣu
            ca saṃmuhyet / bodhisattvaḥ sarvasattvānāṃ vartamānānāgatasarvaduḥkhadaurmanasyopaśamāya
            vartamānānāgatasarvasukhasaumanasyotpādāya ca niḥśāṭhyataḥ kāyavāṅmanaḥparākramaiḥ
            prayatnaṃ na karoti, tatpratyayasāmagrīṃ (<span class="bold">Bcp 49</span>) nānveṣate, tadantarāyapratīkārāya na ghaṭate, alpaduḥkhadaurmanasyaṃ bahuduḥkhadaurmanasyapratīkārabhūtaṃ
            notpādayati, mahārthasiddhayarthaṃ vā alpahāniṃ na karoti, kṣaṇamapyupekṣate, sāpattiko
            bhavati / saṃkṣepato 'nāpattiḥ svaśaktyaviṣayeṣu kāryeṣu, tatra niṣphalatayā śikṣāprajñaptyabhāvāt
            / prakṛtisāvadyatayā vā anyad gṛhyat eva / yatra tu svaśaktyagocare 'pi yogasāmarthyādāpattiḥ
            syāt, tanna cintyam, sāmānyapāpadeśanāntarbhāvāttato muktiḥ / etat samāsato bodhisattvaśikṣāśarīram
            / vistaratastu aprameyakalpaparyavasānanirdeśyam //</p>
         
         
         <p>athavā saṃkṣepato dve bodhisattvasyāpattī / yathāśaktyā yuktāyuktamasamīkṣyārabhate,
            na nivartate upekṣate vā, sāpattiko bhavati / nirūpya yathārhamatikrāmati antaśaścaṇḍāladāsenāpi
            coditaḥ, sāpattiko bhavati / yaḥ punaretadabhyāsārthaṃ vyutpādamicchati, tena śikṣāsamuccaye
            tāvaccaryāmukhamātraśikṣaṇārthamabhiyogaḥ karaṇīyaḥ, śikṣaṇārambhasyaiva mahāphalatvāt
            / yathopavarṇitaṃ praśāntaviniścayaprātihāryasūtre-</p>
         
         
         <p>iti bodhisattvaśikṣā samāsato yathopadeśataḥ kathiteti //</p>
         
         
         <p>iti prajñākaramativiracitāyāṃ bodhicaryāvatārapañjikāyāṃ bodhicittāpramādaścaturthaḥ
            paricchedaḥ //</p>
         
         <span class="note"><span class="bold">Bcp 50</span></span>
         
         <p>5. saṃprajanyarakṣaṇaṃ nāma pañcamaḥ paricchedaḥ /</p>
         
         
         <p>evamātmabhāvādīnāmutsargaṃ rakṣāṃ ca pratipādya punarvistareṇa rakṣāśodhanavardhanāni
            pratipādayitumupakramate / utpāditabodhicittena hi bodhisattvena utsṛṣṭasyāpi cātmabhāvasya
            rakṣāśodhanavardhanāni kāryāṇi / yasmāt-</p>
         
         
         <p>
            paribhogāya sattvānāmātmabhāvādi dīyate /<br />
            arakṣite kuto bhogaḥ kiṃ dattaṃ yanna bhujyate //
            </p>
         
         
         <p>
            tasmātsattvopabhogārthamātmabhāvādi pālayet /<br />
            kalyāṇamitrānutsargātsūtrāṇāṃ ca sadekṣaṇāt //
            </p>
         
         
         <p>[śikśā. sa. kārikā 5-6]</p>
         
         
         <p>tacca ātmabhāvādiparipālanādi śikṣārakṣaṇādeva syāt / anyathā narakādivinipātagamanāt
            tanna syāt / ata idamabhidhīyate-</p>
         
         
         <p>
            śikṣāṃ rakṣitukāmena cittaṃ rakṣyaṃ prayatnataḥ /<br />
            na śikṣā rakṣituṃ śakyā calaṃ cittamarakṣatā // Bca_5.1 //
            </p>
         
         
         <p>śikṣyate upādīyate gṛhītasaṃvaraṇeneti vihiteṣu karaṇīyatā, pratiṣiddheṣvakaraṇaṃ
            śikṣā, tāṃ rakṣituṃ paripālayituṃ kāmena icchatā bodhisattvena ātmacittaṃ rakṣitavyaṃ
            prayatnata iti kathayiṣyamāṇāt / atha śikṣārakṣaṇādhikāre kimiti cittaṃ rakṣyata ityāha-
            na śikṣeti / anyathā śikṣaiva rakṣitumaśakyā calamanāyattaṃ cittamarakṣatā / cittasya
            calatāyāṃ śikṣāyāḥ sthairyāyogāt //</p>
         
         
         <p>ito 'pi cittameva rakṣaṇīyamityāha-</p>
         
         
         <p>
            adāntā mattamātaṅgā na kurvantīha tāṃ vyathām /<br />
            karoti yāmavīcyādau muktaścittamataṅgajaḥ // Bca_5.2 //
            </p>
         
         
         <p>aparikarmitā mattavaravāraṇā na janayanti tāṃ pīḍāmihaloke / paraloke avīcyādau yāṃ
            karoti svacchandatayāvasthitaṃ cittameva mataṅgaja eva / tathāgatājñāṅkuśena kathaṃcid
            vaśīkriyamāṇatvāt /</p>
         
         
         <p>tasyāyattīkaraṇe guṇamāha-</p>
         
         
         <p>
            baddhaśceccittamātaṅgaḥ smṛtirajjvā samantataḥ /<br />
            bhayamastaṃgataṃ sarvaṃ kṛtsnaṃ kalyāṇamāgatam // Bca_5.3 //
            </p>
         
         
         <p>yadi baddhaḥ kathaṃcid bhavet / smṛtirvakṣyamāṇalakṣaṇā / saiva rajjurbandhanopāyatvāt
            / samantataḥ sarvathā asatpakṣe pracāranirodhāt / tadā bhayamastaṃgataṃ pratyastamitaṃ
            sarvamaśeṣam / sarvaṃ kalyāṇamabhyudayaniḥśreyasalakṣaṇam / āgataṃ saṃprāptam / devaśced
            vṛṣṭo niṣpannāḥ śālaya iti yathā //</p>
         
         
         <p>(<span class="bold">Bcp 51</span>) nanu bahavaśca mṛgavyālādayo 'pyupadravakāriṇaḥ santi, tebhyaḥ kathaṃ cittasya vaśīkaraṇād
            bhayaṃ na bhaviṣyatītyāha-</p>
         
         
         <p>
            vyāghrāḥ siṃhā gajā ṛkṣāḥ sarpāḥ sarve ca śatravaḥ /<br />
            sarve narakapālāśca ḍākinyo rākṣasāstathā // Bca_5.4 //
            </p>
         
         
         <p>
            sarve baddhā bhavantyete cittasyaikasya bandhanāt /<br />
            cittasyaikasya damanāt sarve dāntā bhavanti ca // Bca_5.5 //
            </p>
         
         
         <p>subodham //</p>
         
         
         <p>kutaḥ punarevamityāha-</p>
         
         
         <p>
            yasmādbhayāni sarvāṇi duḥkhānyapramitāni ca /<br />
            cittādeva bhavantīti kathitaṃ tattvavādinā // Bca_5.6 //
            </p>
         
         
         <p>sarve hyete karmākṣepavaśādaniṣṭadāyakā bhavanti / karma ca cittameva / cetanā karmeti
            vacanāt / vākkāyakarmaṇorapi cittameva samutthāpakam / tadantareṇa tayoranutpatteḥ
            / cetayitvā karmeti vacanāt / tasmāt sarvamiha karmanirmitameva / tacca cittānnānyat
            / tadāha-</p>
         
         
         <p>karmajaṃ lokavaicitryaṃ cetanā tatkṛtaṃ ca tat /
            cetanā mānasaṃ karma tajje vākkāyakarmaṇī /
            iti /
            [abhi. koṣa-4.1]</p>
         
         
         <p>na ca anapakāracittasya kecidapakāriṇo nāma / yasmāt-</p>
         
         
         <p>
            nivṛttapāpacittasya nāsti loke bhayaṃ dviṣaḥ /<br />
            sukhahānirna tasyāsti yasya cittaṃ vaśe sthitam //
            </p>
         
         
         <p>ata idamuktam-</p>
         
         
         <p>cittasya damanaṃ sādhu cittaṃ dāntaṃ sukhāvaham /
            iti /
            [=dhammapada-25]</p>
         
         
         <p>tattvavādī bhagavān vastutattvakathanaśīlatvāt / tenedaṃ tattvaṃ kathitaṃ prakāśitam-
            sarvaṃ cittaprasūtamiti / ataḥ sarvatra cittameva pradhānam //</p>
         
         
         <p>itthamevaitannānyathā iti prasādhayannāha-</p>
         
         
         <p>
            śastrāṇi kena narake ghaṭitāni prayatnataḥ /<br />
            taptāyaḥkuṭṭimaṃ kena kuto jātāśca tāḥ striyaḥ // Bca_5.7 //
            </p>
         
         
         <p>narakapālānāṃ kuntāsimusalādīni, asipatravanasamudbhūtāni vā kena kṛtāni? na tatra
            kaścit kartāsti īśvarādiḥ, tatkartṛtvasya anyatra niṣiddhatvāt, ihāpi niṣetsyamānatvāt
            / (<span class="bold">Bcp 52</span>) taptalohamayī ca bhūmiḥ kena ghaṭitā? tāśca striyaḥ kutaḥ kāraṇasāmagrīto jātāḥ,
            yāḥ pāradārikaiḥ śālmalīvṛkṣasya adhastādupari ca dṛśyante? sa ca śālmalirvā ? ato
            nānyat kāraṇamatra cittādupakalpanīyam / yaduktam-</p>
         
         
         <p>
            sattvalokamatha bhājanalokaṃ cittameva racayatyaticitram /<br />
            karmajaṃ hi jagaduktamaśeṣaṃ karma cittamavadhūya ca nāsti //
            </p>
         
         
         <p>iti //</p>
         
         
         <p>[madhyamakāvatāra-6.89]</p>
         
         
         <p>tasmāccittamevātra kāraṇaṃ nānyadityata āha-</p>
         
         
         <p>
            pāpacittasamudbhūtaṃ tattatsarvaṃ jagau muniḥ /<br />
            tasmānna kaścit trailokye cittādanyo bhayānakaḥ // Bca_5.8 //
            </p>
         
         
         <p>pāpakarmopaskṛtaṃ cittameva teṣāṃ kāraṇaṃ bhagavān kathitavāt / nāparaṃ kiṃcit / yata
            evam, tasmānna trijagati pāpacittādaparaḥ kaścid bhayaheturasti / tasmāccittameva
            vaśīkartavyam / yaduktamāryaratnameghe-</p>
         
         
         <p>cittapūrvagamāḥ sarvadharmāḥ / citte parijñāte sarvadharmāḥ parijñātā bhavanti //</p>
         
         
         <p>api ca-</p>
         
         
         <p>
            cittena nīyate lokaścittaṃ cittaṃ na paśyati /<br />
            cittena cīyate karma śubhaṃ vā yadi vāśubham //
            </p>
         
         
         <p>cittaṃ bhramate alātavat / cittaṃ vibhramate taraṃgavat / cittaṃ dahate davāgnivat
            / cittaṃ rohayate (harate) mahāmbuvat / iti ca //</p>
         
         
         <p>evaṃ byupaparīkṣamāṇaścitte sūpasthitasmṛtirviharati, na ca cittasya vaśaṃ gacchati
            / api tu cittamevāsya vaśaṃ gacchati / cittenāsya vaśībhūtena sarve dharmā vaśībhavantīti
            //</p>
         
         
         <p>syādetat- dānapāramitādiṣu kathamiva cittaṃ pradhānam? sā hi sarvasattvānāṃ dāridyāpanayanalakṣaṇetyāha-</p>
         
         
         <p>
            adaridraṃ jagatkṛtvā dānapāramitā yadi /<br />
            jagaddaridramadyāpi sā kathaṃ pūrvatāyinām // Bca_5.9 //
            </p>
         
         
         <p>dāridyaṃ hi nāma sāsravasukhabhogabubhukṣayā cittakārpaṇyam upakaraṇavaikalyaṃ vā
            / tadapanīya jagato yadi dānapāramitāparipūrirbhavatītyucyate, tadā sā katham? na
            kathaṃcidapi pūrvatāyināṃ pūrvamabhisaṃbuddhānāṃ bhagavatāṃ yujyate / kutaḥ? jagaddaridramadyāpi,
            nādyāpi yāvajjagaddāridyamupaśāmyati //</p>
         
         
         <p>(<span class="bold">Bcp 53</span>) yadyevaṃ neṣyate, kathaṃ sā bhavatītyāha-</p>
         
         
         <p>
            phalena saha sarvasvatyāgacittājjane 'khile /<br />
            dānapāramitā proktā tasmātsā cittameva tu // Bca_5.10 //
            </p>
         
         
         <p>sarvasvaṃ bāhyādhyātmikaṃ sarvaṃ vastu dānaṃ dānaphalaṃ ca sarvasattvebhyaḥ parityajato
            'bhyāsena prakarṣagamanād yadā apagatamātsaryamalaṃ nirāsaṅgatayā cittamutpadyate,
            tadā dānapāramitāniṣpannetyucyate / tasmāt sā cittameva nānyā dānapāramitā //</p>
         
         
         <p>śīlapāramitā tu sutarāṃ cittamevetyata āha-</p>
         
         
         <p>
            matsyādayaḥ kva nīyantāṃ mārayeyaṃ yato na tān /<br />
            labdhe viraticitte tu śīlapāramitā matā // Bca_5.11 //
            </p>
         
         
         <p>prāṇātipātādisarvāvadyaviraticittameva hi śīlam, na punastadāśrayabhūtabāhyaviṣayanivṛttisvabhāvam
            / yadi punarvadhādiviṣayavastvabhāvena tadvadhādyabhāvācchīlaṃ syāt, tadā te matsyādayaḥ
            kva nīyantāṃ yatra teṣāṃ darśanaṃ na syāt? anyathā tadvadhādyupakrame śīlaṃ na syāt
            / na caivam / tasmātteṣu vidyamāneṣvapi labdhe viraticitte nivṛttimanasikāre śīlapāramitā
            matā saṃmatā tatsvabhāvavidām / tasmāt sā cittameva //</p>
         
         
         <p>kṣāntipāramitāpi na cittādbhinnetyāha-</p>
         
         
         <p>
            kiyato mārayiṣyāmi durjanān gaganopamān /<br />
            mārite krodhacitte tu māritāḥ sarvaśatravaḥ // Bca_5.12 //
            </p>
         
         
         <p>parāpakārādisaṃbhave 'pi cittasyākopanatā kṣāntiḥ / anyathā yadi sarvaśatrūṇāṃ tadvinipātanena
            vairaniryātanaṃ kṛtavataḥ kenacidvairābhāvādupaśāntavairasya na kaścidapakārī syāt
            / iti marṣaṇaṃ kṣāntiḥ / tadā etadaśakyānuṣṭhānam / śatravo hi gaganasamatvādaparyantāḥ
            / teṣāṃ māraṇamaśakyam / tasmāt krodhādinivṛtticittameva teṣāmupāyena māraṇamiva,
            tatkṛtāpakārasyāgaṇanāt, janmāntaravairāsaṃbhavācca māritaprāyāste //</p>
         
         
         <p>atra aśakyatāyāmapyupāyena pravṛttau dṛṣṭāntopadarśanena śakyatāmāha-</p>
         
         
         <p>
            bhūmiṃ chādayituṃ sarvāṃ kutaścarma bhaviṣyati /<br />
            upānaccarmamātreṇa channā bhavati medinī // Bca_5.13 //
            </p>
         
         
         <p>kaṇṭakādyupaghātarakṣaṇārthaṃ pṛthvī chādayitumucitā / na caitacchakyam, tāvataścarmaṇo
            'bhāvāt, bhāve 'pi chādanasyāśakyatvāt / upāyena punaḥ śakyam / upānahaścarmaṇā kevalena
            sarvā bhūmiśchāditā bhavati //</p>
         
         
         <p>dṛṣṭāntoktamarthaṃ prakṛte yojayannāha-</p>
         
         
         <p>
            bāhyā bhāvā mayā tadvacchakyā vārayituṃ na hi /<br />
            svacittaṃ vārayiṣyāmi kiṃ mamānyairnivāritaiḥ // Bca_5.14 //
            </p>
         
         
         <p>(<span class="bold">Bcp 54</span>) śatruprabhṛtayo bhāvā mayā vārayitumaśakyāḥ / tadvat medinīcarmacchādanavat apakārakriyāyāḥ
            / ataḥ svacittameva śakyaṃ vārayiṣyāmi / anyavāraṇasyāpārthakatvāt, svacittavāraṇādeva
            tatsiddheḥ / tasmāt sā cittameva //</p>
         
         
         <p>
            vīryapāramitā tu kuśalotsāhasvabhāvā ativispaṣṭaṃ cittamevetyāha-<br />
            sahāpi vākśarīrābhyāṃ mandavṛtterna tatphalam /<br />
            yatpaṭorekakasyāpi cittasya brahmatādikam // Bca_5.15 //
            </p>
         
         
         <p>vacanakāyasahitasyāpi cittasya kuśalapakṣe mandapracārasya na tādṛśaṃ phalamupajāyate,
            yādṛśaṃ dhyānādiviṣaye paṭupravṛtterekākino 'pi cittasya phalaṃ brahmabhūyādikam /
            tasmāt sā cittameva //</p>
         
         
         <p>dhyānaṃ tu cittaikāgratālakṣaṇaṃ cittādanyathā vaktumaśakyamityāha-</p>
         
         
         <p>
            japāstapāṃsi sarvāṇi dīrghakālakṛtānyapi /<br />
            anyacittena mandena vṛthaivetyāha sarvavit // Bca_5.16 //
            </p>
         
         
         <p>mantrādyāvartanalakṣaṇā vacanavyāpārā japāḥ / tapāṃsi ca indriyadamanalakṣaṇāḥ kāyikāḥ
            / tāni atibahukālamabhyastānyapi anyatra saktacittena middhādyupahatacittena vā /
            samānapāṭavavikalenetyarthaḥ / vṛthaiva niṣphalameva, atyarthakṛśaphalatvāt, abhimatārthe
            'nupayogādvā / putro 'pyaputra eva, putrakāryākaraṇādyathā / ityāha bhagavān sarvajñaḥ
            / tasmād dhyānapāramitāpi cittameva //</p>
         
         
         <p>prajñā tu nirvivādā cittamevetyāha-</p>
         
         
         <p>
            duḥkhaṃ hantuṃ sukhaṃ prāptuṃ te bhramanti mudhāmbare /<br />
            yairetaddharmasarvasvaṃ cittaṃ guhyaṃ na bhāvitam // Bca_5.17 //
            </p>
         
         
         <p>pañcagatisaṃsārajātyādiduḥkhaṃ prahātuṃ tatprahāṇe nirvāṇasukhamadhigantuṃ te sattvā
            mudhā nirarthakā eva bhramanti ambare kāsīpuṣpamiva niṣphalaṃ saṃsāre / yadanuṣṭhitaṃ
            kvacidapi na lagnamiti tadevamamidhīyate pañcāgnisevāśiroluñcanādivratam / ke punarevaṃ
            bhramanti? yaiḥ saṃsārabhayabhīrubhiḥ sukhārthibhiśca dharmasarvasvaṃ sarvalaukikalokottarakarmanidānabhūtaṃ
            cittaṃ bālānāmagocarasvabhāvatayā guhyaṃ na bhāvitaṃ tattvacittatayā punaḥ punaḥ sthirīkṛtam
            / tasmādiyamatitarāṃ cittameva / yathopavarṇitamāryagaṇḍabyūhe-</p>
         
         
         <p>svacittādhiṣṭhānaṃ sarvabodhisattvacaryā / svacittādhiṣṭhānaṃ sarvasattvaparipākavinayaḥ
            / peyālaṃ / tasya mama kulaputra evaṃ bhavati- svacittamevopastambhayitavyaṃ sarvakuśalamūlaiḥ
            / svacittameva parisyandayitavyaṃ dharmameghaiḥ / svacittameva pariśodhayitavyamāvaraṇīyadharmebhyaḥ
            / svacittameva dṛḍhīkartavyaṃ vīryeṇa / ityādi //</p>
         
         
         <p>(<span class="bold">Bcp 55</span>) iti cittasvabhāvatāṃ sarvatra pratipādya upasaṃharannāha-</p>
         
         
         <p>
            tasmātsvadhiṣṭhitaṃ cittaṃ mayā kāryaṃ surakṣitam /<br />
            cittarakṣāvrataṃ mukttvā bahubhiḥ kiṃ mama vrataiḥ // Bca_5.18 //
            </p>
         
         
         <p>evamutpāditabodhicittena śikṣārakṣaṇe yatnavatā manasi kartavyam- svadhiṣṭhitaṃ smṛtyā
            surakṣitaṃ saṃprajanyena vakṣyamāṇarītyā mayā svacittaṃ kartavyaṃ tadekāgramānasena
            / atraiva sarveṣāmantarbhāvāt / ataścittarakṣaṇameva pradhānaṃ vratam / tadvihāya
            kimanyairvratairbahubhirapi mama prayojanam? na kiṃcit / tadrahitasya niṣphalatvāt
            / etāvatī ceyaṃ bodhisattvaśikṣā yaduta cittaparikarma / etanmūlatvāt sarvasattvārthānām
            / tadyathā dharmasaṃgītisūtre kīrtitam-</p>
         
         
         <p>mativikramabodhisattva āha- yo 'yaṃ dharmo dharma ityucyate, nāyaṃ dharmo deśastho
            na pradeśastho 'nyatra svacittādhīno dharmaḥ / tasmānmayā svacittaṃ svārādhitaṃ svadhiṣṭhitaṃ
            suparijitaṃ susamārabdhaṃ sunigṛhītaṃ kartavyam / tatkasya hetoḥ? yatra cittaṃ tatra
            guṇadoṣāḥ / tadbodhisattvo doṣebhyaścittaṃ nivārya guṇeṣu pravartayati / taducyate-
            cittādhīno dharmaḥ, dharmādhīnā bodhiriti //</p>
         
         
         <p>evaṃ cittāyattatāṃ sarvatra niścitya cittadṛḍhatāyāmudāharaṇamāha-</p>
         
         
         <p>
            yathā capalamadhyastho rakṣati vraṇamādarāt /<br />
            evaṃ durjanamadhyastho rakṣeccittavraṇaṃ sadā // Bca_5.19 //
            </p>
         
         
         <p>asamāhitajanamadhye punarupaghātabhayāttadgatamanasā yathā vraṇaṃ rakṣati kaścidapramattaḥ,
            evaṃ tathā śikṣārakṣaṇakāmaḥ akāraṇavairibālajanamadhye saṃvasan tatparaścittaṃ vraṇamiva
            rakṣet sarvakālam //</p>
         
         
         <p>yathāprasiddhita idamudāharaṇam / na tu punarmanāgapi sādṛśyamastītyāha-</p>
         
         
         <p>
            vraṇaduḥkhalavādbhīto rakṣāmi vraṇamādarāt /<br />
            saṃghātaparvatāghātādbhītaścittavraṇaṃ na kim // Bca_5.20 //
            </p>
         
         
         <p>īṣanmātraṃ duḥkhaṃ duḥkhalavo vraṇakṛtaḥ / tasmādbhīto rakṣāmi vraṇam / prakṛtānurodhe
            rakṣatīti pāṭho yuktaḥ / ādarāt tātparyeṇa / saṃghātanarakaprabhavādanekavarṣasahasrānubhūyamānaduḥkhāt
            parvatāghātātsarvato vyāptiprahārāt bhītaḥ cittavraṇaṃ na kiṃ rakṣediti prakṛtena
            saṃbandhaḥ / yadi vā / ahaṃ tu kiṃ na rakṣāmīti pariṇāmena yojanīyam / athavā / evamutpāditabodhicittena
            manasā cintayitavyamityavatāryate / tadā rakṣāmīti //</p>
         
         
         <p>kaḥ punarevaṃ sati guṇaḥ syādityāha-</p>
         
         
         <p>
            anena hi vihāreṇa viharan durjaneṣvapi /<br />
            pramadājanamadhye 'pi yatirdhīro na khaṇḍayate // Bca_5.21 //
            </p>
         
         
         <p>(<span class="bold">Bcp 56</span>) yasmādevaṃmanasikāreṇa vicaran vanitājanamadhye 'pi prāsādapṛṣṭhe ayamanivāryo 'tiśayena
            kāmarāgeṣu / tenedamuktaṃ yatirdhīra iti / asmin manasikāre nidhyaptacittaḥ / na khaṇḍayate
            śikṣārakṣaṇamanasikārānna skhalati //</p>
         
         
         <p>punarevaṃ karaṇīyamityatrārthe dṛḍhamabhiniveśaṃ darśayannāha-</p>
         
         
         <p>
            lābhā naśyantu me kāmaṃ satkāraḥ kāyajīvitam /<br />
            naśyatvanyacca kuśalaṃ mā tu cittaṃ kadācana // Bca_5.22 //
            </p>
         
         
         <p>civarapiṇḍapātādayo naśyantu, vilayaṃ yāntu mama kāmaṃ yatheṣṭam / satkāro gauraveṇa
            āsanadānapādavandanādipūjā / kāyo jīvitaṃ ca sarvametannaśyatu / anyadapi yatkiṃcit
            sukhasaumanasyanimittaṃ tadapi naśyatu / kuśalaṃ punarmama cittaṃ mā kasmiṃścidapi
            kāle naṅkṣīditi //</p>
         
         
         <p>atra punarādaramutpādayituṃ śāstrakāra āha-</p>
         
         
         <p>
            cittaṃ rakṣitukāmānāṃ mayaiṣa kriyate 'ñjaliḥ /<br />
            smṛtiṃ ca saṃprajanyaṃ ca sarvayatnena rakṣata // Bca_5.23 //
            </p>
         
         
         <p>añjaliṃ kṛtvā prārthayāmi / kimartham? smṛtiṃ ca saṃprajanyaṃ ca / na kevalāṃ smṛtim,
            nāpi kevalaṃ saṃprajanyamiti parasparāpekṣayā cakāradvayam / tatra smṛtirāryaratnacūḍasūtre
            'bhihitā-</p>
         
         
         <p>yayā smṛtyā sarvakleśānāṃ prādurbhāvo na bhavati / yayā smṛtyā sarvamārakarmaṇāmavatāraṃ
            na dadāti / yayā smṛtyā utpathe kumārge vā na patati / yayā smṛtyā dauvārikabhūtayā
            sarveṣāmakuśalānāṃ cittacaitasikānāṃ dharmāṇāmavakāśaṃ na dadāti, iyamucyate samyaksmṛtiriti
            //</p>
         
         
         <p>saṃkṣepataḥ punariyaṃ smṛtirucyate- vihitapratiṣiddhayoryathāyogaṃ smaraṇaṃ smṛtiḥ
            / yaccāhasmṛtirālambanāsaṃpramoṣa iti //</p>
         
         
         <p>saṃprajanyaṃ tu prajñāpāramitāyāmuktam-</p>
         
         
         <p>caraṃścarāmīti prajānāti / sthitaḥ sthito 'smīti prajānāti / niṣaṇṇo niṣaṇṇo 'smīti
            prajānāti / śayānaḥ śayito 'smīti prajānāti / yathā yathāsya kāyaḥ sthito bhavati
            tathā tathainaṃ prajānāti / peyālaṃ / so 'tikrāman vā pratikrāman vā saṃprajānacārī
            bhavati / ālokite vilokite saṃmiñjite prasārite saṃghāṭīpaṭapātracīvaradhāraṇe aśite
            pīte khādite nidrāklamaprativinodane āgate gate sthite niṣaṇṇe supte jāgarite bhāṣite
            tūṣṇībhāve pratisaṃlayane saṃprajānacārī bhavatīti //</p>
         
         
         <p>idameva vakṣyati-</p>
         
         
         <p>
            etadeva samāsena saṃprajanyasya lakṣaṇam /<br />
            yatkāyacittovakṣāyāḥ pratyavekṣā muhurmuhuḥ //
            </p>
         
         
         <p>iti // [bodhi. 5.108]</p>
         
         
         <p>(<span class="bold">Bcp 57</span>) kaḥ punaranayorvyatireke doṣaḥ, yenaite yatnena rakṣaṇīye kathite ityāha-</p>
         
         
         <p>
            vyādhyākulo naro yadvanna kṣamaḥ sarvakarmasu /<br />
            tathābhyāṃ vikalaṃ cittaṃ na kṣamaṃ sarvakarmasu // Bca_5.24 //
            </p>
         
         
         <p>rogopahatasāmarthyo yathā puruṣaḥ sarvakarmasu gamanabhojanādiṣu akarmaṇyo bhavati,
            tathā smṛtisaṃprajanyābhyāṃ vikalaṃ cittaṃ sarvakarmasu dhyānādhyayanādilakṣaṇeṣu
            //</p>
         
         
         <p>anayoḥ samudāyābhāve doṣamuktvā pratyekamabhāve kathayitumāha-</p>
         
         
         <p>
            asaṃprajanyacittasya śrutacintitabhāvitam /<br />
            sacchidrakumbhajalavanna smṛtāvavatiṣṭhate // Bca_5.25 //
            </p>
         
         
         <p>na vidyate saṃprajanyaṃ yasmiṃstadasaṃprajanyam / taccittaṃ yasya tasya / śrutacintābhāvanāmayaprajñāpariniṣṭhitaṃ
            vastu na smaraṇamadhivasati / tanmūlaṃ ca sarvaṃ kalyāṇam / kimiva? yathā sacchidrakumbhe
            mukhanikśiptamudakamadhastādgacchati nāvatiṣṭhate //</p>
         
         
         <p>idamaparaṃ tadvayatireke dūṣaṇamāha-</p>
         
         
         <p>
            aneke śrutavanto 'pi śrāddhā yatnaparā api /<br />
            asaṃprajanyadoṣeṇa bhavantyāpattikaśmalāḥ // Bca_5.26 //
            </p>
         
         
         <p>bahavo 'pi bahuśrutāḥ tathā śraddhāvanto yatnaparāḥ śikṣāyāmādarakāriṇaḥ asaṃprajanyadoṣeṇa
            āpattikaluṣitā bhavanti kāyacittapracārāpratyavekṣaṇāt //</p>
         
         
         <p>aparamapi tadabhāve dūṣaṇamāha-</p>
         
         
         <p>
            asaṃprajanyacaureṇa smṛtimoṣānusāriṇā /<br />
            upacityāpi puṇyāni muṣitā yānti durgatim // Bca_5.27 //
            </p>
         
         
         <p>asaṃprajanyameva saṃprajanyābhāvaḥ kleśasvabhāvaścauraḥ kuśaladhanāpaharaṇāt / tena
            smṛtimoṣānusāriṇā rakṣapālabhūtāyāḥ smṛteḥ pramoṣamabhāvamanusṛtya muṣitā viluptakuśaladhanāḥ
            santaḥ upacityāpi puṇyāni, kuśaladhanānāṃ saṃcayaṃ kṛtvāpi, durgatiparāyaṇā bhavanti
            //</p>
         
         
         <p>kutaḥ punarevamiti uktamevārthaṃ spaṣṭayannāha-</p>
         
         
         <p>
            kleśataskarasaṃgho 'yamavatāragaveṣakaḥ /<br />
            prāpyāvatāraṃ muṣṇāti hanti sadgatijīvitam // Bca_5.28 //
            </p>
         
         
         <p>taskarāścaurāḥ teṣāṃ saṃghātaḥ avatāragaveṣakaḥ piśācavadavatāramārgaprekṣī / chidrānveṣaṇatatpara
            ityarthaḥ / prāpyāvatāraṃ praveśamārgamāsādya muṣṇāti / tato hanti śobhanagataye jīvitapratilambhaṃ
            kuśalapātheyābhāvāt //</p>
         
         
         <p>smṛtimadhikṛtyādhunā prāha-</p>
         
         
         <p>
            tasmātsmṛtirmanodvārānnāpaneyā kadācana /<br />
            gatāpi pratyupasthāpyā saṃsmṛtyāpāyikīṃ vyathām // Bca_5.29 //
            </p>
         
         
         <p>(<span class="bold">Bcp 58</span>) yataḥ smṛterabhāve dūṣaṇamevaṃ syāt, tasmādidamatra doṣaṃ paśyatā smṛtirālabamnāsaṃpramoṣalakṣaṇā
            manodvārāt manogṛhapraveśamārgāt nāpaneyā nāpasāryā / sadā avasthāpayitavyetyarthaḥ
            / atha kadācit pramādatastato 'pagacchet, tadā gatāpi punarnirvartyopasthāpyā tatraivāropayitavyā
            / katham? saṃsmṛtya manasi nidhāya āpāyikīṃ narakādidurgativyathām //</p>
         
         
         <p>tatra dvādaśemāḥ smṛtayo niṣphalaspandavarjanārthaṃ tathāgatājñānatikramānupālanavipākagauravasmṛtiprabhṛtayaḥ
            śikṣāsamuccaye pradarśitāḥ, tata eva vivekenāvadhāryāḥ //</p>
         
         
         <p>sāpi smṛtistībrādarātsamutpadyate / ādaro 'pi śamathamāhātmyamavagamya ātāpena jāyate
            / etacca yathāvasaraṃ vakṣyāmaḥ //</p>
         
         
         <p>keṣāṃcit punaranyathāpi smṛtirutpadyate / tadupadarśayannāha-</p>
         
         
         <p>
            upādhyāyānuśāsanyā bhītyāpyādarakāriṇām /<br />
            dhanyānāṃ gurusaṃvāsātsukaraṃ jāyate smṛtiḥ // Bca_5.30 //
            </p>
         
         
         <p>ācāryopādhyāyasaṃnidhau tadanyatamārādhyabrahmacārisaṃnidhau vā saṃvasatāṃ tadanuśāsanyā,
            bhītya tadbhayenāpi ādaraḥ kāryeṣu sarvabhāvenābhimukhyam, avajñāpratipakṣo dharmaḥ
            / tatkāriṇāṃ yatnavatāṃ sukṛtināṃ tadanuśāsanīṃ hitāhitavidhipratiṣedhaniyamamanugṛhṇatāmakṛcchreṇaiva
            smṛtirutpadyate //</p>
         
         
         <p>itthamapi viharan smṛtimanasikārabahulavihārī bhavatīti kārikādvayena darśayannāha-</p>
         
         
         <p>
            buddhāśca bodhisattvāśca sarvatrāvyāhatekṣaṇāḥ /<br />
            sarvamevāgratasteṣāṃ teṣāmasmi puraḥ sthitaḥ // Bca_5.31 //
            </p>
         
         
         <p>
            iti dhyātvā tathā tiṣṭhet trapādarabhayānvitaḥ /<br />
            buddhānusmṛtirapyevaṃ bhavettasya muhurmuhuḥ // Bca_5.32 //
            </p>
         
         
         <p>sarvadā buddhabodhisattvānāṃ samastavastuviṣayāpratihatajñānacakṣuṣāṃ sarvameva vastujātaṃ
            purato 'vasthitameva / ahamapi teṣāṃ puro 'vasthita eva, sarvavastuvat / iti manasi
            nidhāya tathaiva saṃyatātmā tiṣṭhet / trapādarabhayānvitaḥ / apratirūpe karmaṇi trapā
            lajjā / śikṣāyāmādaraḥ, tadatikrame bhayam / buddhabodhisattveṣveva vā trapādayaḥ
            / evaṃ sati aparo 'pi viśeṣaḥ syādityāha- buddhetyādi / tadevaṃ viharatastasya pratikṣaṇamakāmata
            eva buddhānusmṛtiḥ syāt //</p>
         
         
         <p>saṃprajanyasya utpattisthairyayoḥ smṛtireva kāraṇamiti kathayannāha-</p>
         
         
         <p>
            saṃprajanyaṃ tadāyāti na ca yātyāgataṃ punaḥ /<br />
            smṛtiryadā manodvāre rakṣārthamavatiṣṭhate // Bca_5.33 //
            </p>
         
         
         <p>yadā smṛtirmanogṛhadvāri kleśataskarasaṃghātānupraveśanivāriṇī dauvārikavadavasthitā
            bhavati, tadā saṃprajanyamayatnata evotpadyate, utpannaṃ ca sat sthirībhavati //</p>
         
         
         <p>evaṃ tāvadanayoranvayavyatirekābhyāṃ guṇadoṣāvabhidhāya anarthavivarjanārthaṃ niṣphalaspandavarjanamāha-</p>
         
         
         <p>(<span class="bold">Bcp 59</span>) pūrvaṃ tāvadidaṃ cittaṃ sadopasthāpyamīdṛśam /
            nirindriyeṇeva mayā sthātavyaṃ kāṣṭhavatsadā // Bca_5.34 //</p>
         
         
         <p>prathamaṃ tāvat idaṃ cittamityadhyātmani cintayati- sarvakālamīdṛśamuktakramayuktamupasthāpayitavyam
            / tataḥ paraṃ niṣphalaspandavarjanārthamapagatakaraṇagrāmeṇeva niṣphalarūpādiviṣayagrahaṇasarvavikalpopasaṃhārāt
            mayā sthātavyam / kimiva? kāṣṭhavat, cakṣurādivyāpāraśūnyatvāt //</p>
         
         
         <p>idameva vyanakti-</p>
         
         
         <p>
            niṣphalā netravikṣepā na kartavyāḥ kadācana /<br />
            nidhyāyantīva satataṃ kāryā dṛṣṭiradhogatā // Bca_5.35 //
            </p>
         
         
         <p>īṣanmukulitapakṣmayugalā nāsāgraviniveśitā yugamātravyavalokinī vā kāryā dṛṣṭiḥ //</p>
         
         
         <p>prathamārambhiṇaḥ saṃtatābhyāsena kleśasya parihārārthamāha-</p>
         
         
         <p>
            dṛṣṭiviśrāmahetostu diśaḥ paśyetkadācana /<br />
            ābhāsamātraṃ dṛṣṭvā ca svāgatārthaṃ vilokayet // Bca_5.36 //
            </p>
         
         
         <p>dṛṣṭicittaparikhedaparityāgāya kadācit karhicit diśo vyavalokayet / atha kadācit kaścit
            tatsamīpamāgacchet, tadā tasya praticchāyāmātraṃ viditvā svāgatavādena saṃtoṣaṇārthaṃ
            vilokayet / anyathā tatra tasya avadhyānena akuśalaṃ prasavet //</p>
         
         
         <p>mārge 'pi tathādṛṣṭergacchata upaghātaparihārārthamāha-</p>
         
         
         <p>
            mārgādau bhayabodhārthaṃ muhuḥ paśyeccaturdiśam /<br />
            diśo viśramya vīkṣeta parāvṛtyaiva pṛṣṭhataḥ // Bca_5.37 //
            </p>
         
         
         <p>bhayahetucaurādipratipattyarthaṃ caturdiśamiti krameṇa / anyathā ātmabhāvasya rakṣā
            kṛtā na syāt / sarvadigvyavalokanaṃ tu kriyamāṇamauddhatyopaghātaparihārārthaṃ sthitvā
            kartavyam / pṛṣṭhato vyavalokanaṃ parāvṛtya paścānmukhībhūya //</p>
         
         
         <p>asamādhānasya ca rakṣaṇāmāha-</p>
         
         
         <p>
            saredapasaredvāpi puraḥ paścānnirūpya ca /<br />
            evaṃ sarvāsvavasthāsu kāryaṃ buddhvā samācaret // Bca_5.38 //
            </p>
         
         
         <p>saretpuraḥ apasaretpaścāt / prapātādyupaghātaṃ nirīkṣya ca / evamityuktakramadiśā
            svaparahitaprayojanamavagamya pratipattisāro bhavet //</p>
         
         
         <p>idānīṃ saṃprajanyakāritāṃ śikṣayitumāha-</p>
         
         
         <p>
            kāyenaivamavastheyamityākṣipya kriyāṃ punaḥ /<br />
            kathaṃ kāyaḥ sthita iti draṣṭavyaṃ punarantarā // Bca_5.39 //
            </p>
         
         
         <p>caturṇāmīryāpathānāmanyatamasminnīryāpathe / kāyenaivamiti sthitena niṣaṇṇena vā avastheyamiti
            / tadanantaraṃ svādhyāyādikriyāmārabhya punarantarāle vyavalokitavyaṃ kathaṃ kāyaḥ
            sthita iti tasminneveryāpathe, uta bhinne īryāpathe / bhinne punaḥ pūrvavadavasthāpyaḥ
            //</p>
         
         
         <p>(<span class="bold">Bcp 60</span>) kāyapratyavekṣāmabhidhāya cittapratyavekṣaṇāmāha-</p>
         
         
         <p>
            nirūpyaḥ sarvayatnena cittamattadvipastathā /<br />
            dharmacintāmahāstambhe yathā vaddho na mucyate // Bca_5.40 //
            </p>
         
         
         <p>dharmasya svaparahitalakṣaṇasya cintaiva mahāstambho vandhanāyattīkaraṇahetutvāt //</p>
         
         
         <p>tasmin baddho 'pi punaḥ punarnirūpaṇīya ityāha-</p>
         
         
         <p>
            kutra me vartata iti pratyavekṣyaṃ tathā manaḥ /<br />
            samādhānadhuraṃ naiva kṣaṇamapyutsṛjedyathā // Bca_5.41 //
            </p>
         
         
         <p>kva punaridaṃ mano mama vartate, pūrvasminnālambane anyatra vā gatam / gatamavagamya
            tato nirvatya tatraiva yojayitavyam / svarasavāhitāyāmupekṣaṇīyam / iti śamathadhuramekamapi
            kṣaṇaṃ yathā na parityajati tathā dhārayitavyam / etāvatā śīlaṃ hi samādhisaṃvartanīmamityuktaṃ
            bhavati / yathoktaṃ candrapradīpasūtre-</p>
         
         
         <p>kṣipraṃ samādhiṃ labhate niraṅgaṇaṃ
            viśuddhaśīlasyimi ānuśaṃsāḥ //</p>
         
         
         <p>iti /
            [samādhi. 27.6]</p>
         
         
         <p>ato 'vagamyate- ye kecit samādhihetavaḥ prayogāḥ, te śīle 'nugatā iti / tasmāt samādhyarthinā
            smṛtisaṃprajanyaśīlena bhavitavyam / tathā śīlārthināpi samādhau yatnaḥ kārya iti
            //</p>
         
         
         <p>samādhānaparityāgāvakāśamāha-</p>
         
         
         <p>
            bhayotsavādisaṃbandhe yadyaśakto yathāsukham /<br />
            dānakāle tu śīlasya yasmāduktamupekṣaṇam // Bca_5.42 //
            </p>
         
         
         <p>agnidāhādi bhayam / tathā ratnatrayapūjādikṛta utsavaḥ / samadhikataraḥ sattvārthādirvā
            / tatsaṃbhave yadi sthātumaśaktaḥ, tadā kāmacāra ityanujñātam / sāpattiko na bhavatītyarthaḥ
            / kutaḥ punarayamaniyamo labhyata ityāha- dānetyādi / śīlaṃ yadyapi dānātprakṛṣṭam,
            tathāpi avaraśikṣāyāṃ śikṣamāṇasya tadanantarameva uttaraśikṣāvasthitasya abhyāsapāṭavābhāvāt
            kathaṃcit tāvatkālaṃ tato nivartamānasyāpi nāpattiḥ / dānasyāsau kālo na śīlasya /
            ata evoktam- yadyaśakta iti / etāvanmātreṇedamudāharaṇam / yathoktam- tatraikasyāṃ
            śikṣāyāṃ niṣpādyamānāyāmaśaktasya itaraśikṣānabhyāsādanāpattiḥ / āryākṣayamatisūtre
            'pyevamavocat-</p>
         
         
         <p>dānakāle śīlopasaṃhārasyopekṣā / iti / na cātaḥ śithilena bhavitavyam //</p>
         
         
         <p>yatra kuśalapakṣasaṃcāre 'pi kvacit samādhānavighātaḥ syāt, tannopādeyamityāha-</p>
         
         
         <p>
            yad buddhvā kartumārabdhaṃ tato 'nyanna vicintayet /<br />
            tadeva tāvanniṣpādyaṃ tadgatenāntarātmanā // Bca_5.43 //
            </p>
         
         
         <p>(<span class="bold">Bcp 61</span>) svayameva tu yuktyāgamābhyāṃ kalyāṇamitravacanādvā yathābalamavadhārya yatkiṃcitkarma
            kartumārabdhaṃ dhyānādhyayanādikam, prathamatastadeva tāvanniṣpattiṃ neyaṃ tannimnena
            cetasā, na punastadaniṣpannameva parityajya paramārambhaṇīyam //</p>
         
         
         <p>kiṃ punarevaṃ syādyadi na syādityāha-</p>
         
         
         <p>
            evaṃ hi sukṛtaṃ sarvamanyathā nobhayaṃ bhavet /<br />
            asaṃprajanyakleśo 'pi vṛddhiṃ caivaṃ gamiṣyati // Bca_5.44 //
            </p>
         
         
         <p>yasmādevamanutiṣṭhataḥ sarvaṃ suśliṣṭaṃ kṛtaṃ syāt / tadviparyaye punarduḥśliṣṭamubhayaṃ
            pūrvaṃ cāttaṃ paścāt svīkṛtaṃ ca syāt / calapravṛtterasaṃprajanyaṃ syāt / praveśe
            vṛddhiḥ syāt //</p>
         
         
         <p>itthamapi niṣphalaṃ varjayedityāha-</p>
         
         
         <p>
            nānāvidhapralāpeṣu vartamāneṣvanekadhā /<br />
            kautūhaleṣu sarveṣu hanyādautsukyamāgatam // Bca_5.45 //
            </p>
         
         
         <p>anekaprakāre 'saṃbaddhābhidhāne 'paropādhike pravartamāne āścaryavastuṣu ca samasteṣu
            svayamapi tatkriyāyāṃ darśanaśravaṇāya vākūcittasya tāratamyaṃ nivārayet //</p>
         
         
         <p>aparamapi niṣphalavarjanāya prātimokṣoddiṣṭamācaret ityāha-</p>
         
         
         <p>
            mṛnmardanatṝṇacchedarekhādyaphalamāgatam /<br />
            smṛtvā tāthāgatīṃ śikṣāṃ bhītastatkṣaṇamutsṛjet // Bca_5.46 //
            </p>
         
         
         <p>bhūmiphalakādiṣu nakhadaṇḍādinā rekhākarṣaṇalekhanādi niṣprayojanamāgatamāpatitaṃ
            vivarjayet bhagavatā atra nivṛttirājñapteti saṃsmṛtya, tadatikramavipākaphalabhayāt
            / tatkṣaṇamiti na tatra kālaparilambhaṃ kuryāt //</p>
         
         
         <p>saṃkleśasamudācāre saṃprajanyakāritāṃ yadetyādibhiḥ saptabhiḥ ślokaiḥ śikṣayitumāha-</p>
         
         
         <p>
            yadā calitukāmaḥ syādvaktukāmo 'pi vā bhavet /<br />
            svacittaṃ pratyavekṣyādau kuryāddhairyeṇa yuktimat // Bca_5.47 //
            </p>
         
         
         <p>prathamata eva svacittaṃ nirūpya / uktam (?) asaṃkliṣṭāvasthāyāṃ karaṇīyamuktam //</p>
         
         
         <p>etadeva darśayati-</p>
         
         
         <p>
            anunītaṃ pratihataṃ yadā paśyetsvakaṃ manaḥ /<br />
            na kartavyaṃ na vaktavyaṃ sthātavyaṃ kāṣṭhavattadā // Bca_5.48 //
            </p>
         
         
         <p>raktaṃ dviṣṭaṃ vā svacittaṃ yadā paśyet, tadā hastapādādicalanamātramapi na kartavyam,
            nāpi vacanodīraṇam / anyathā tadutthāpite kāyavāgvijñaptī api saṃkliṣṭe syātām / ato
            bahirindriyavyāpāravikalpāvupasaṃhṛtya sthātavyaṃ kāṣṭhavattadā / sarvavyāpāravirahānnirvyāpārāḥ
            sarvadharmā iti manasi nidhāya //</p>
         
         
         <p>(<span class="bold">Bcp 62</span>) aparamāha-</p>
         
         
         <p>
            uddhataṃ sopahāsaṃ vā yadā mānamadānvitam /<br />
            sotprāsātiśayaṃ vakraṃ vañcakaṃ ca mano bhavet // Bca_5.49 //
            </p>
         
         
         <p>uddhatamiti / saddharmādiśravaṇapramādādapi uddhatam / vikṣepabahulamityarthaḥ / sopahāsaṃ
            vāgviheṭhanārambhakam, tayā yuktaṃ vā / mānaścittasyonnatiḥ / madaḥ svadharme (?)
            cittasyābhiniveśaḥ / tābhyāmanvitaṃ tatsaṃprayuktam / utprāsaḥ kāyikī viheṭhanā, tena
            sahotkaṭam / vakraṃ kuṭilaṃ śaṭhaṃ vā / vañcakaṃ pratārakaṃ māyāvi vā / yadi mano
            bhavet, sthātavyaṃ kāṣṭhavattadeti saṃbandhaḥ //</p>
         
         
         <p>
            yadātmotkarṣaṇābhāsaṃ parapaṃsanameva vā /<br />
            sādhikṣepaṃ sasaṃrambhaṃ sthātavyaṃ kāṣṭhavattadā // Bca_5.50 //
            </p>
         
         
         <p>ātmotkarṣaṇaṃ svaguṇātiśayaprakāśanam / tadābhāsaṃ tatpratibhāsaṃ tadvikalpanāt /
            parapaṃsanaṃ paravigrahaḥ doṣāviṣkaraṇaṃ vā, tadyuktam / adhikṣepaḥ parasya vacanatiraskāraḥ
            / saṃrambhaḥ sadākalivivādanimittacittapradoṣaḥ / ubhayatra saha tena vartata iti
            vigrahaḥ / evaṃ yadā paśyetsvakaṃ manaḥ, sthātavyaṃ kāṣṭhavat tadeti sāmānyoktamabhisaṃbadhyate
            //</p>
         
         
         <p>
            lābhasatkārakīrtyarthi parivārārthi vā punaḥ /<br />
            upasthānārthi me cittaṃ tasmāttiṣṭhāmi kāṣṭhavat // Bca_5.51 //
            </p>
         
         
         <p>kīrtiryaśaḥ / parivāraḥ dāsīdāsakarmakarādiḥ / upasthānaṃ pādadhāvanamardanādi / ebhirarthi
            tadabhilāṣaṃ mama cittam / tasmāttiṣṭhāmi kāṣṭhavat //</p>
         
         
         <p>
            parārtharūkṣaṃ svārthārthi pariṣatkāmameva vā /<br />
            vaktumicchati me cittaṃ tasmāttiṣṭhāmi kāṣṭhavat // Bca_5.52 //
            </p>
         
         
         <p>parārtharūkṣaṃ parārthavimukham / svārthārthi svārthābhiniviṣṭam / pariṣat śiṣyāntevāsiprabhṛtijanasamājaḥ
            / tadabhilāṣi tatparivārārthi //</p>
         
         
         <p>
            asahiṣṇvalasaṃ bhītaṃ pragalbhaṃ mukharaṃ tathā /<br />
            svapakṣābhiniviṣṭaṃ ca tasmāttiṣṭhāmi kāṣṭhavat // Bca_5.53 //
            </p>
         
         
         <p>asahiṣṇu asahanaśīlam / alasaṃ kriyāsu akarmaṇyam / kusīdamityarthaḥ / bhītaṃ kāyajīvitabhīru
            bhayahetubhyo vā / pragalbhaṃ dhṛṣṭam / mukharaṃ durvacaskam, yuktāyuktamanapekṣya
            abhidhāyakaṃ vā / svapakṣeḥ śiṣyāntevāsijñātisālohitādau abhiniviṣṭaṃ pakṣapātātiśayavat
            //</p>
         
         
         <p>sāṃprataṃ pratikāranirdeśamāha-</p>
         
         
         <p>
            evaṃ saṃkliṣṭamālokya niṣphalārambhi vā manaḥ /<br />
            nigṛhṇīyād dṛḍhaṃ śūraḥ pratipakṣeṇa tatsadā // Bca_5.54 //
            </p>
         
         
         <p>upadarśitakrameṇa saṃkliṣṭaṃ saṃkleśasaṃprayuktaṃ niṣphalavyāpāraṃ vā jñātvā svacittaṃ
            sarvapravṛttinigedhena prabhāvamandatāṃ vidhāya nigṛhṇīyādabhibhavet / dṛḍhaṃ yathā
            punarapi samudācāradharmakaṃ (<span class="bold">Bcp 63</span>) na bhavati / kleśādisaṃgrāme vijayāya kṛtaparikaraḥ śuro bodhisattvaḥ / pratipakṣeṇa
            yo yasmin pratipakṣa uktaḥ yathā rāgādāvaśubhādi, tena tadviparītavidhānenetyarthaḥ
            / sadā sarvakālam, yadā yadā saṃkliṣṭaṃ pratīyate / ugraparipṛcchāyāṃ gṛhiṇaṃ bodhisattvamadhikṛtyoktam-</p>
         
         
         <p>tena surāmaireyamadyapramādasthānāt prativiratena bhavitavyam, amattena anunmattena
            acapalena acañcalena abhrāntena amukhareṇa anunnatena upasthitasmṛtināsasaṃprajanyena
            / iti //</p>
         
         
         <p>atraiva ca pravrajitaṃ bodhisattvamadhikṛtyoktam- smṛti saṃprajanyasyāvikṣepaḥ / iti
            //</p>
         
         
         <p>tathā āryatathāgataguhyasūtre darśitam-</p>
         
         
         <p>na khalu punaḥ kulaputra bodhisattvasya vāg raktā vā duṣṭā vā mūḍhā vā kliṣṭā vā kṣaṇavyākaraṇī
            vā svapakṣotkarṣaṇavacanā vā parapakṣanigrahavacanā vā ātmavarṇānunayavacanā vā paravarṇapratighātavacanā
            vā pratijñottāraṇavacanā vā ābhimānikavyākaraṇavacanā veti //</p>
         
         
         <p>evaṃ niṣphalaspandavarjanena anarthādātmabhāvasya rakṣā pratipāditā bhavati / tasmānmayā
            śīlasusthitena aprakampena aśithilena bhavitavyamiti //</p>
         
         
         <p>etacca samāhitacittasya sidhyati / ata idaṃ śamathamāhātmyamavagamya tātparyeṇa bhāvayitavyam
            / anena tīvra ādaro bhavati śikśāsu / tenāpi smṛtirupatiṣṭhate / upasthitasmṛtirniṣphalaṃ
            varjayati / tasya anarthā na saṃbhavanti / tasmādātmabhāvaṃ rakṣitukāmena smṛtimūlamanviṣya
            nityamupasthitasmṛtinā bhavitavyam / etadevāha-</p>
         
         
         <p>
            tatrātmabhāve kā rakṣā yadanarthavivarjanam /<br />
            kena tallabhyate sarve niṣphalaspandavarjanāt //
            </p>
         
         
         <p>
            etatsidhyetsadā smṛtyā smṛtistīvrādarādbhavet /<br />
            ādaraḥ śamamāhātmyaṃ jñātvātāpena jāyate //
            </p>
         
         
         <p>iti /
            [śikṣā. sa. kārikā-7-8]</p>
         
         
         <p>śamathamāhātmyaṃ tu yathāvasaramihaiva kathayiṣyate //</p>
         
         
         <p>ayamatra piṇḍārthaḥ anarthavivarjanārthamavadhārayitavya iti vṛttatritayenopadarśayannāha-</p>
         
         
         <p>
            suniścitaṃ suprasannaṃ dhīraṃ sādaragauravam /<br />
            salajjaṃ sabhayaṃ śāntaṃ parārādhanatatparam // Bca_5.55 //
            </p>
         
         
         <p>
            parasparaviruddhābhirbālecchābhirakheditam /<br />
            kleśotpādādidaṃ hyetadeṣāmiti dayānvitam // Bca_5.56 //
            </p>
         
         
         <p>
            ātmasattvavaśaṃ nityamanavadyeṣu vastuṣu /<br />
            nirmāṇamiva nirmānaṃ dhārayāmyeṣa mānasam // Bca_5.57 //
            </p>
         
         
         <p>(<span class="bold">Bcp 64</span>) suniścitaṃ saṃdehaviparyāsarahitam / suprasannaṃ sadā prītisaumanasyabahulam / dhīramacañcalam
            / ādaraḥ kathita eva / gauravaṃ ārādhyeṣu cittasya namratā / tābhyāṃ saha vartate
            / salajjaṃ pūrvavat / sabhayaṃ skhalita[mālokya] bhītam / śāntaṃ saṃyatendriyam /
            sattvārādhanayatnavat //</p>
         
         
         <p>yadekasya rucijanakaṃ tadanyasya viparītam / anyonyaviruddhābhiḥ pṛthagjanecchābhirakheditamavipratisāri
            / katham? dayānvitam / hetupadametat / kutaḥ? yasmāt kleśotpādānna svātantryādidametat
            parasparaviruddhacaritameṣāṃ bālānāmiti matvā //</p>
         
         
         <p>ātmasattvavaśaṃ svaparāyattaṃ sarvakālam / kiṃ sarvatra? na / anavadyeṣu vastuṣu ubhayasāvadyaśūnyeṣu
            / kiṃvat? nirmāṇamiva nirmitavat / vigatamānaṃ mānasaṃ dhārayāmi / eṣo 'hamiti bodhisattvo
            manasi niveśayet //</p>
         
         
         <p>asmādapi saṃvegamanasikārāccittasyānarthavivarjanena rakṣā vidhātavyetyāha-</p>
         
         
         <p>
            cirātprāptaṃ kṣaṇavaraṃ smṛtvā smṛtvā muhurmuhuḥ /<br />
            dhārayāmīdṛśaṃ cittamaprakampyaṃ sumeruvat // Bca_5.58 //
            </p>
         
         
         <p>aticireṇa kālena labdham uktaṃ kṣaṇavaraṃ smaraṇena cetasi kṛtvā punaḥ punarantaraṃ
            sthirīkaromi īdṛśamuktasvabhāvam / aprakampyaṃ kampayitumaśakyaṃ kāmādivitarkapavanaiḥ
            parvatarājavat //</p>
         
         
         <p>evametābhyāṃ śīlasamādhibhyāmanyonyasaṃvardhakābhyāṃ cittakarmapariniṣpattiḥ / tasmādavasthitametat-
            cittaparikarmaiva bodhisattvaśikṣā iti / tena yaduktam-</p>
         
         
         <p>cittarakṣāvrataṃ muktvā bahubhiḥ kiṃ mama vrataiḥ /
            [bodhi. 5.18]</p>
         
         
         <p>iti, tat pariniṣṭhitam //</p>
         
         
         <p>punastadekāntamavadhārayituṃ kāyapratyavekṣāmāha-</p>
         
         
         <p>
            gṛdhrairāmiṣasaṃgṛddhaiḥ kṛṣyamāṇa itastataḥ /<br />
            na karotyanyathā kāyaḥ kasmādatra pratikriyām // Bca_5.59 //
            </p>
         
         
         <p>kāyasya sarvathā kvacidapi vyāpāro nāsti, svātmanyapi sāmarthyābhāvāt / anyathā cittarahito
            mṛtasya kāyaḥ / gṛdhrādibhirvipralujyamāna itastataḥ pratikāramātmarakṣaṇārthaṃ kimiti
            na karotīti pṛcchati sarvasāmarthyavikalatvāt / ata eva cittaparikarmaiva sādhyam
            / tasmin parikarmite kāyasya ayatnata eva parikarmasiddheḥ, tatparatantratvāttasyetyuktaṃ
            bhavati //</p>
         
         
         <p>evaṃ sarvathānupayogini kāye sāpekṣatāṃ nirasyannāha-</p>
         
         
         <p>
            rakṣasīmaṃ manaḥ kasmādātmīkṛtya samucchrayam /<br />
            tvattaścetpṛthagevāyaṃ tenātra tava ko vyayaḥ // Bca_5.60 //
            </p>
         
         
         <p>(<span class="bold">Bcp 65</span>) he manaḥ, anātmakameva ātmatvena svīkṛtya māṃsāsthipuñjaṃ kāyasaṃjñakaṃ kasmātkāraṇāt
            tvaṃ rakṣasi? kimevamiti cet, bhavato yadi bhinna evāyaṃ kāyaḥ, tena asyāpacaye tava
            kimapacīyate?</p>
         
         
         <p>pūrvameva ciraṃ svīkṛta iti cedāha-</p>
         
         
         <p>
            na svīkaroṣi he mūḍha kāṣṭhaputtalakaṃ śucim /<br />
            amedhyaghaṭitaṃ yantraṃ kasmādrakṣasi pūtikam // Bca_5.61 //
            </p>
         
         
         <p>he mūḍha, mohavijṛmbhitametad bhavataḥ / śuciṃ pavitram / ayaṃ ca aśuciḥ / idamevāha-
            amedhyeti / pūtikaṃ śatanadharmakam //</p>
         
         
         <p>syādetat- kimanyasminnasannapi doṣa ucyate ityatrāha-</p>
         
         
         <p>
            imaṃ carmapuṭaṃ tāvatsvabuddhayaiva pṛthakkuru /<br />
            asthipañjarato māṃsaṃ prajñāśastreṇa mocaya // Bca_5.62 //
            </p>
         
         
         <p>
            asthīnyapi pṛthakkṛtvā paśya majjānamantataḥ /<br />
            kimatra sāramastīti svayameva vicāraya // Bca_5.63 //
            </p>
         
         
         <p>carmamayaṃ puṭam / svamativiśeṣeṇa pṛthak kuru svakāyādapasāraya / asthighaṭitapañjarād
            yantrāt prajñātmakena śastreṇa māṃsakartanena / tadanantaramasthīnyapi khaṇḍaśaḥ pṛthag
            bhinnāni kṛtvā majjānaṃ paśya avalokaya / yadi antaraṃ kāyaḥ caturmahābhūtikaḥ mātapitraśucikalalasaṃbhūtaḥ
            duḥkhamayaḥ kṛtaghnaśceti vistareṇa pratipādayiṣyatīti kimatra sāramasti vijñapraśastaṃ
            nyāyyaṃ vā, ityātmanaiva vicāraya //</p>
         
         
         <p>
            evamanviṣya yatnena na dṛṣṭaṃ sāramatra te /<br />
            adhunā vada kasmāttvaṃ kāyamadyāpi rakṣasi // Bca_5.64 //
            </p>
         
         
         <p>evaṃ kathitanayena / sādhūktamiti cet, adhunā vada kasmāt tvamadyāpi sarvaguṇavikalamapi
            kāyaṃ rakṣasi? evaṃ vidvānapi //</p>
         
         
         <p>tathāpi asti kiṃcidatropādeyamiti cedāha-</p>
         
         
         <p>
            na khāditavyamaśuci tvayā peyaṃ na śoṇitam /<br />
            nāntrāṇi cūṣitavyāni kiṃ kāyena kariṣyasi // Bca_5.65 //
            </p>
         
         
         <p>yadasti, na tadupayuktamiti saṃkṣepārthaḥ / ataḥ kimanupayoginā kāyena kariṣyasi?
            atra āsaṅgo na yukta ityarthaḥ //</p>
         
         
         <p>anyaprayojanābhāvādidamevocitamutpaśyāmaḥ ityāha-</p>
         
         
         <p>
            yuktaṃ gṛdhraśṛgālāderāhārārthaṃ tu rakṣitum /<br />
            karmopakaraṇaṃ tvetanmanuṣyāṇāṃ śarīrakam // Bca_5.66 //
            </p>
         
         
         <p>(<span class="bold">Bcp 66</span>) yasmāt karmaṇi kenacit sahakāribhāvenopayujyate iti rakṣyate //</p>
         
         
         <p>tathāpi nātrābhiniveśaḥ kārya ityāha-</p>
         
         
         <p>
            evaṃ te rakṣataścāpi mṛtyurācchidya nirdayaḥ /<br />
            kāyaṃ dāsyati gṛdhrebhyastadā tvaṃ kiṃ kariṣyasi // Bca_5.67 //
            </p>
         
         
         <p>ācchidyeti balāt / bhavato gṛhītvā niṣkṛpo mṛtyustava kāyaṃ gṛdhrebhyo dāsyati, tadāpi
            na kaścitpratikāro bhaviṣyati ityabhiprāyaḥ //</p>
         
         
         <p>syādetat- yadyapi evam, tathāpi bhaktācchādanamātreṇāpi paripālanīya ityatrāha- na</p>
         
         
         <p>
            sthāsyatīti bhṛtyāya na vastrādi pradīyate /<br />
            kāyo yāsyati khāditvā kasmāttvaṃ kuruṣe vyayam // Bca_5.68 //
            </p>
         
         
         <p>yadi nāma bhṛtyakarmakaraṇaṃ tathāpi tatrānavasthāyisvabhāve vicakṣaṇo jñātvaiva pravartate,
            evaṃ prakṛte 'pi taddharmiṇi kenābhiprāyeṇa he manaḥ, tvaṃ kuruṣe vyayamupakaraṇopakṣayam?</p>
         
         
         <p>tat kiṃ sarvathaiva niravakāśo 'yaṃ kartavyaḥ? netyāha-</p>
         
         
         <p>
            datvāsmai vetanaṃ tasmātsvārthaṃ kuru mano 'dhunā /<br />
            na hi vaitanikopāttaṃ sarvaṃ tasmai pradīyate // Bca_5.69 //
            </p>
         
         
         <p>vetanaṃ karmamūlyam / tāvanmātraṃ datvā asmai gatvaraśarīrāya, karmopakaraṇatvāt,
            svaprayojanamanuvidheyaṃ he manaḥ / anenaivopārjitaṃ kasmādasmai na dīyate iti cet,
            na hi yasmāt yatkiṃcit karmakareṇopāttaṃ sarvaṃ tasmai karmakarāya pradīyate iti nyāyo
            'sti //</p>
         
         
         <p>tasmādevamupastambhamātraṃ datvā-</p>
         
         
         <p>
            kāye naubuddhimādhāya gatyāgamananiśrayāt /<br />
            yathākāmaṃgamaṃ kāyaṃ kuru sattvārthasiddhaye // Bca_5.70 //
            </p>
         
         
         <p>kāye naubuddhiṃ kṛtvā pravṛttinivṛttihetoḥ icchāyattaṃ kāyaṃ kuru sattvārthānuṣṭhānāya
            niṣpattaye vā / he manaḥ iti prakṛtamabhisaṃbadhyate //</p>
         
         
         <p>iti kāyapratyavekṣayā tatsvabhāvamupayogaṃ ca vicārya pariniścitakāyaprayojanamupasaṃharannāha-</p>
         
         
         <p>
            evaṃ vaśīkṛtasvātmā nityaṃ smitamukho bhavet /<br />
            tyajed bhṛkuṭisaṃkocaṃ pūrvābhāṣī jagatsuhṛt // Bca_5.71 //
            </p>
         
         
         <p>uktanītyā āyattīkṛtaḥ ātmā cittakāyalakṣaṇaḥ / sarvadā prasannavadano bhavet / bhrūlalāṭasaṃkocaṃ
            ca prasādahānikaraṃ tyajet / pūrvameva asaṃcodita eva pareṇa svāgatādivādaiḥ saṃtoṣaṇaśīlo
            bhavet / sarvasattvānāmakāraṇabāndhavaśca //</p>
         
         
         <p>ityapi śikṣā anarthavarjanāya kāryetyāha-</p>
         
         
         <p>
            saśabdapātaṃ sahasā na pīṭhādīn vinikṣipet /<br />
            nāsphālayetkapāṭaṃ ca syānniḥśabdaruciḥ sadā // Bca_5.72 //
            </p>
         
         
         <p>(<span class="bold">Bcp 67</span>) sahasā tvaritameva niṣprayojanaṃ hastadaṇḍādinā kapāṭaṃ ca nākoṭayet / saṃkṣepataḥ
            niḥśabdābhiratirbhavet //</p>
         
         
         <p>kaḥ evaṃ sati guṇaḥ syādityāha-</p>
         
         
         <p>
            bako biḍālaścauraśca niḥśabdo nibhṛtaścaran /<br />
            prāpnotyabhimataṃ kāryamevaṃ nityaṃ yatiścaret // Bca_5.73 //
            </p>
         
         
         <p>ete sarve niḥśabdā anuddhatāśca viharanto vivakṣitamarthaṃ labhante / vratināpi tathaiva
            samādhānakaṇṭakaparihāreṇa vihartavyam //</p>
         
         
         <p>ityapi śikṣitavyamityāha-</p>
         
         
         <p>
            paracodanadakṣāṇāmanadhīṣṭopakāriṇām /<br />
            pratīcchecchirasā vākyaṃ sarvaśiṣyaḥ sadā bhavet // Bca_5.74 //
            </p>
         
         
         <p>kaukṛtyavinodanāvavādānuśāsanīsamarthānāṃ vinayādikovidānām aprārthitahitaiṣiṇāṃ hitavidhāyakaṃ
            vacanaṃ mūrdhnā gṛhṇīyāt / na teṣu svacittaṃ dūṣayitavyam, nāpyavamānanā kāryeti bhāvaḥ
            / sarvasattveṣu gurugauravadhiyā samācaritavyamiti sarvaṃ sarvebhyaḥ śikṣet //</p>
         
         
         <p>īrṣyāmalaprakṣālanāmāha-</p>
         
         
         <p>
            subhāṣiteṣu sarveṣu sādhukāramudīrayet /<br />
            puṇyakāriṇamālokya stutibhiḥ saṃpraharṣayet // Bca_5.75 //
            </p>
         
         
         <p>parakīyaguṇavardhanavacaneṣu tatparitoṣaṇāya sādhu sādhu, bhadrakamidam, iti śabdamadhyāśayenoccārayet
            / kuśalakarmakāriṇamapi dṛṣṭvā sādhu kṛtam, dhanyo bhavān sukṛtakarmakārī, ityādibhiḥ
            stutivacanaiḥ protsāhayet //</p>
         
         
         <p>lapanāśaṅkāṃ nirasyannāha-</p>
         
         
         <p>
            parokṣaṃ ca guṇān brūyādanubrūyācca toṣataḥ /<br />
            svavarṇe bhāṣyamāṇe ca bhāvayettadguṇajñatām // Bca_5.76 //
            </p>
         
         
         <p>paraguṇān sadbhūtānapi parokṣaṃ brūyānna samakṣam / anyathā lapanāṃ kaścinmanyeta
            / pareṇa tu tatsamakṣamanyasya guṇe bhāṣyamāṇe tadanuvādakatayā samakṣamapi brūyāt
            / anyathā nāsya rūciratreti matvā svacittaṃ pradūṣayet paraḥ / svaguṇe punaḥ kenacid
            guṇapakṣapātinā prasannena samakṣaṃ parokṣaṃ ca kīrtyamāne cittasyonnatiṃ nivārayaṃstasyaiva
            guṇābhidhāyakasya guṇānurāgitāṃ manasi kuryāt //</p>
         
         
         <p>paraguṇāmarṣaṇaṃ vārayannāha-</p>
         
         
         <p>
            sarvārambhā hi tuṣṭayarthāḥ sā vittairapi durlabhā /<br />
            bhokṣye tuṣṭisukhaṃ tasmātparaśramakṛtairguṇaiḥ // Bca_5.77 //
            </p>
         
         
         <p>(<span class="bold">Bcp 68</span>) sarveṣāṃ hīnamadhyotkṛṣṭānāṃ sattvānām / sarve vā upakramāḥ duḥkhaparihāreṇa tuṣṭayarthāḥ
            / sarvārambhapariśrameṇa tuṣṭirevotpādayitavyetyarthaḥ / sā ca tuṣṭirdhanavisargairapi
            durlabhā, syādvā na veti / iha punarayatnasiddhopasthitā kasmātparihīyata iti matvā
            bhokṣye anubhaviṣyāmi saṃtoṣasukham anyayatnaniṣpāditairguṇairupanāmitam / na hi priyaputraguṇairakṣamāyuktā
            / iti bhāvanayā paraguṇaśravaṇāccittakārkaśyamapakuryāt //</p>
         
         
         <p>atraivopacayamāha-</p>
         
         
         <p>
            na cātra me vyayaḥ kaścitparatra ca mahatsukham /<br />
            aprītiduḥkhaṃ dveṣaistu mahadduḥkhaṃ paratra ca // Bca_5.78 //
            </p>
         
         
         <p>naiva asminnarthe pravṛttimato mama ihaloke vā upakṣayaleśo 'pi saṃbhavati / upacayaḥ
            punarvidyata eveti darśayati- paratra mahatsukhaṃ paraguṇābhinandanāt / evamakriyamāṇe
            punarapacayo dṛśyate, ubhayaloke 'pi duḥkhaṃ paraguṇāsahanāt //</p>
         
         
         <p>tasmāt sarvakalmaṣaparityāgena iyamucitā karmakāritā śiksaṇīyetyāha-</p>
         
         
         <p>
            viśvastavinyastapadaṃ vispaṣṭārthaṃ manoramam /<br />
            śrutisaukhyaṃ kṛpāmūlaṃ mṛdumandasvaraṃ vadet // Bca_5.79 //
            </p>
         
         
         <p>sarvāvadyavinirmuktatvādviścastam / ānupūrvyā vyavasthitapadam / asaṃdigdhārtham /
            manaḥprahlādanakaram / śravaṇāpyāyakam / karuṇārasaniṣyandabhūtaṃ na rāgādinidānam
            / mṛdusvaramakarkaśavacanam / mandasvaraṃ yāvatā dhvaninā pratipādyasya pratītiḥ syāt,
            na tato nyūnaṃ nātiriktamudīrayan /</p>
         
         
         <p>
            ṛju paśyetsadā sattvāṃścakṣuṣā saṃpibanniva /<br />
            etāneva samāśritya buddhatvaṃ me bhaviṣyati // Bca_5.80 //
            </p>
         
         
         <p>avakramakuṭilaṃ paramaprītirasabharāvanatena cakṣuṣā tṛṣita iva śītalajala paramāhlādakaraṃ
            saṃpivanniva sattvān vyavalokayan / na raktena na duṣṭena mugdhena / paramopakārakā
            hyete / kutaḥ? yasmādetān sattvān samāsādya durlabhalābhaṃ buddhatvaṃ me bhaviṣyati
            utpatsyate / evaṃ ca viharan adyatve 'pi sattvārthasamartho bhavatyeva / yaduktam-</p>
         
         
         <p>
            sarvatrācapalo mandamitasnigdhābhibhāṣaṇāt /<br />
            āvarjayejjanaṃ bhavyamādeyaścāpi jāyate //
            </p>
         
         
         <p>iti /
            [śikṣā. sa. kārikā-10]</p>
         
         
         <p>etadeva ca bodhisattvasya kṛtyaṃ yaduta sattvāvarjanaṃ nāma / yathā dharmasaṃgītisūtre
            āryāpriyadarśanena bodhisattvena paridīpitam-</p>
         
         
         <p>tathā tathā bhagavan bodhisattvena pratipattavyaṃ yatsahadarśanena sattvāḥ prasīdeyuḥ
            / tatkasmāddhetoḥ? na bhagavan bodhisattvasyānyat karaṇīyamasti anyatra sattvāvarjanāt
            / sattvaparipāka eveyaṃ bhagavan bodhisattvasya dharmasaṃgītiriti //</p>
         
         
         <p>(<span class="bold">Bcp 69</span>) evamakriyamāṇe ko doṣa iti cet-</p>
         
         
         <p>
            anādeyaṃ tu taṃ lokaḥ paribhūya jināṅkuram /<br />
            bhasmacchannaṃ yathā bahniṃ pacyeta narakādiṣu //
            </p>
         
         
         <p>iti /
            [śikṣā. sa. kārikā-11]</p>
         
         
         <p>tasmāt sattvārādhanameva bodhisattvasya karma upakārikṣetramasādhāraṇaṃ puṇyaprasūtiheturiti
            //</p>
         
         
         <p>tatprasaṅgena anyadapi darśayannāha-</p>
         
         
         <p>
            sātatyābhiniveśotthaṃ pratipakṣotthameva ca /<br />
            guṇopakārikṣetre ca duḥkhite ca mahacchubham // Bca_5.81 //
            </p>
         
         
         <p>samādānena kriyamāṇam / abhiniveśotthaṃ tīvraprasādajanitam / pratipakṣotthaṃ kleśapratipakṣaśūnyatādibhāvanāprasūtam
            / guṇakṣetraṃ buddhabodhisattvādi / upakārikṣetraṃ mātāpitādi / duḥkhitā glānādayaḥ
            / eteṣu svalpamati kṛtamaprameyaśubhaheturupajāyate //</p>
         
         
         <p>idamapi bodhisattvenābhyasanīyamityāha-</p>
         
         
         <p>
            dakṣa utthānasaṃpannaḥ svayaṃkārī sadā bhavet /<br />
            nāvakāśaḥ pradātavyaḥ kasyacitsarvakarmasu // Bca_5.82 //
            </p>
         
         
         <p>dakṣaḥ sarvatra paṭupracāraḥ / utthānasaṃpannaḥ kausīdyāpanayanād vīryasamanvāgataḥ
            / ata eva svayameva sarvaṃ karaṇīyam, na parāpekṣā kvacidapi karmaṇi kāryā / idameva
            nāvakāśa ityādinā darśayati //</p>
         
         
         <p>pāramitābhyāse 'narthavivarjanāyānupūrvakāritāmāha-</p>
         
         
         <p>
            uttarottarataḥ śreṣṭhā dānapāramitādayaḥ /<br />
            netarārthaṃ tyajecchreṣṭhāmanyatrācārasetutaḥ // Bca_5.83 //
            </p>
         
         
         <p>uparyuparitaḥ / dānācchīlaṃ śreṣṭham, śīlāt kṣāntirityādayaḥ / ato 'varapāramitāhetoruttaraṃ
            na tyajet / tadvirodhena na seveteti bhāvaḥ / kiṃ sarvathā? netyāha- anyatreti / bodhiattvānāṃ
            ya ācāraḥ śikṣāsaṃvaralakṣaṇaḥ sa eva kuśalajalarakṣaṇāya setubandho vihitaḥ, tasmādanyatra
            taṃ vihāya / sa yathā na bhidyate ityarthaḥ //</p>
         
         
         <p>tasmātsaṃbhāramupāditsunā karuṇāparatantreṇa sarvaṃ karaṇīyamuktamityāha-</p>
         
         
         <p>
            evaṃ buddhvā parārtheṣu bhavetsatatamutthitaḥ /<br />
            niṣiddhamapyanujñātaṃ kṛpālorarthadarśinaḥ // Bca_5.84 //
            </p>
         
         
         <p>evamanuttaraṃ jñātvā sattvānāṃ hitasukhavidhānāya nityamārabdhavīryo bhavet / pratiṣiddhārthe
            pravṛttau kathaṃ na sāpattika iti cet, na / kvacinniṣiddhamapi sattvārthaviśeṣaṃ prajñācakṣuṣā
            (<span class="bold">Bcp 70</span>) paśyataḥ karaṇīyatayā anujñātaṃ bhagavatā / saniḥsaraṇaṃ ca bhagavataḥ śāsanam /
            taccāpi na sarvasya, api tu kṛpāloḥ karuṇāprakarṣapravṛttitayā tatparatantrasya parārthaikarasasya
            svaprayojanavimukhasya / iti prajñākaruṇābhyāmudbhūtaparārthavṛtterupāyakuśalasya
            pravartamānasya nāpattiḥ / atra ca upāliparipṛcchāyāmāpattyanāpattivibhāgo veditavyaḥ
            / tathā upāyakauśalyasūtre jyotiṣkamāṇavakādhikāre //</p>
         
         
         <p>eṣā rakṣātmabhāvasya bhaiṣajyavasanādibhiḥ /
            [śikṣā. sa. kārikā-13]</p>
         
         
         <p>ityetat pratipādayitumāha-</p>
         
         
         <p>
            vinipātagatānāthavratasthān saṃvibhajya ca /<br />
            bhuñjīta madhyamāṃ mātrāṃ tricīvarabahistyajet // Bca_5.85 //
            </p>
         
         
         <p>bhaiṣajyavasanādibhirātmabhāvo hi paripālanīyaḥ parārthopayogitvāt / yathoktaṃ prākūtatra
            dvividhaṃ bhaiṣajyaṃ satatabhaiṣajyaṃ glānapratyayabhaiṣajyaṃ ca / tatra satatabhaiṣajyamodanādi
            / tadarthaṃ piṇḍāya gocare caratā grāmapraveśe yathoktaśikṣāyāṃ smṛtimādhāya caritavyam
            / tato labdhāt piṇḍapātāt caturthabhāgavibhaktāt vinipātagatānanāthavratasthān saṃvibhāginaḥ
            kuryāt / ekaṃ pratyaṅgaṃ vinipātinām / dvitīyamanāthānām / tṛtīyaṃ sabrahmacāriṇāṃ
            datvā caturthamātmanā paribhuñjīta / sa paribhuñjāno na raktaḥ paribhuṅkte asaktaḥ,
            agṛddhaḥ, anadhyavasitaḥ, anyatra yāvadevāsya kāyasya sthitaye yāpanāyai / madhyamāṃ
            mātrām / tathā ca paribhuṅkte yathā nātisaṃlikhito bhavati, nātigurukāyaḥ / tatkasya
            hetoḥ? ati saṃlikhito hi kuśalapakṣaparāṅmukho bhavati, atigurukāyo middhāvaṣṭabdho
            bhavati / tena taṃ piṇḍapātaṃ paribhujya kuśalapakṣābhimukhena bhavitavyam / iti āryaratnameghe
            'bhihitam / āryaratnarāśāvapi-</p>
         
         
         <p>paribhuñjatā ca evaṃ manasikāra utpādayitavyaḥ- santi asmin kāye aśītikṛmikulasahasrāṇi,
            tāni anenaivojasā sukhaṃ viharantu / idānīṃ caiṣāmāmiṣeṇa saṃgrahaṃ kariṣyāmi / bodhiprāptaśca
            punardharmeṇa saṃgrahaṃ kariṣyāmi / iti vistaraḥ //</p>
         
         
         <p>punaratraivoktam-</p>
         
         
         <p>dvayorahaṃ kāśyapa śraddhādeayamanujānāmi / katamayordvayoḥ? yuktasya muktasya ca
            / iti //</p>
         
         
         <p>anayā diśā sarvaparibhogāḥ sattvārthamadhiṣṭhātavyāḥ / anyathā-</p>
         
         
         <p>ātmatṛṣṇopabhogāttu kliṣṭāpattiḥ prajāyate //</p>
         
         
         <p>iti //</p>
         
         
         <p>[śikṣā. sa. kārikā-13]</p>
         
         
         <p>(<span class="bold">Bcp 71</span>) yathoktaṃ candrapradīpasūtre-</p>
         
         
         <p>
            te bhojanaṃ svādurasaṃ praṇītaṃ labdhvā ca bhuñjanti ayuktayogāḥ /<br />
            teṣāṃ sa āhāru vadhāya bhoti yatha hastipotāna bisā adhautakāḥ //
            </p>
         
         
         <p>[=samādhi. 9. 29]</p>
         
         
         <p>vistareṇa caitacchikṣāsamuccaye draṣṭavyam //</p>
         
         
         <p>glānabhaiṣajyaṃ tu yāmikaṃ sāptāhikaṃ yāvajjīvikamiti trividham / etacca bhikṣuvinaye
            pratipāditaṃ tatraivāvadhāryam //</p>
         
         
         <p>vasanādibhirātmarakṣāmāha- tricīvarabahistyajet / iti / sacedāgatya kaścid bodhisattvaṃ
            pātracīvaraṃ yāceta, tena atityāgo na kartavyaḥ / kiṃ tu yattadanujñātaṃ bhagavatā-
            tricīvaraṃ śramaṇakalpaḥ, tato 'tiriktaṃ ca yadbhavet, tyaktavyamarthine, nānyathā
            / uktaṃ ca bodhisattvapratimokṣe- sacetpunaḥ kaścidāgatya pātraṃ vā cīvaraṃ vā yāceta,
            sacettasyātiriktaṃ bhaved buddhānujñātāttricīvarāt, yathāparityaktaṃ dātavyam / sacetpunastasya
            ūnaṃ tricīvaraṃ bhavet yanniśritya brahmacaryāvāsaḥ, tanna parityaktavyam / tatkasmāddhetoḥ?
            avisarjanīyaṃ hi tricīvaramuktaṃ tathāgatena / sacecchāriputra bodhisattvastricīvaraṃ
            parityajya yācanaguruko bhavet, na tena alpecchatā āsevitā bhavet / iti //</p>
         
         
         <p>atityāgaṃ niṣedhayan punarātmarakṣāmupadarśayannāha-</p>
         
         
         <p>
            saddharmasevakaṃ kāyamitarārthaṃ na pīḍayet /<br />
            evameva hi sattvānāmāśāmāśu prapūrayet // Bca_5.86 //
            </p>
         
         
         <p>satāṃ satpuruṣāṇāṃ bodhisattvānāṃ dharmaḥ / laukikalokottaraparahitasukhavidhānam
            / tatsevakaṃ kāyam alpārthanimittaṃ na pīḍayet / anyathā mahato 'rtharāśerhāniḥ syāt
            / ata eva pūrvasmin hetupadametat / kutaḥ punarevam? yasmādanenaiva sukumāropakrameṇa
            saṃvardhamānaḥ śīghrameva sattvānāṃ hitasukhasaṃpādanasamartho bhavati //</p>
         
         
         <p>yata evaṃ tasmāt-</p>
         
         
         <p>
            tyajenna jīvitaṃ tasmādaśuddhe karuṇāśaye /<br />
            tulyāśaye tu tattyājyamitthaṃ na parihīyate // Bca_5.87 //
            </p>
         
         
         <p>svaśarīraśirodānādi na kartavyamiti niṣiddham / kadā? aśuddhe mitrāmitretarasarvavyasanijanasādhāraṇapravṛtte
            kṛpācitte / atyārabdhena hi vīryeṇa svaparahitārthasya bādhā syāt / samapravṛtte punarāśaye
            svaparātmano 'tirikte vā na niṣidhyate / yaduktam- tathā svaparabodhipakṣaśrutādyantarāyakarau
            tyāgātyāgau na kāryau / adhikasattvārthaśaktestulyaśaktervā (<span class="bold">Bcp 72</span>) bodhisattvasya adhikatulyakuśalāntarāyakarau tyāgātyāgau na kāryāviti siddhaṃ bhavati
            / idameva ca saṃdhāya bodhisattvaprātimokṣe 'bhihitam- yastu khalu punaḥ śāriputra
            abhiniṣkrāntagṛhāvāso bodhisattvo bodhyaṅgairabhiyuktaḥ, tena kathaṃ dānaṃ dātavyam,
            kataraṃ dānaṃ dātavyam, kiyadrūpaṃ dānaṃ dātavyam / peyālaṃ / dharmadāyakena bhavitavyam
            / yaśca śāriputra gṛhī bodhisattvo gaṅgānadīvālikāsamāni buddhakṣetrāṇi saptaratnaparipūrṇāni
            tathāgatebhyo 'rhadbhayaḥ samyaksaṃbuddhebhyo dānaṃ dadyāt, yaśca śāriputra pravrajyāparyāpanno
            bodhisattvaḥ ekāṃ catuṣpadikāṃ gāthāṃ prakāśayet, ayameva tato bahutaraṃ puṇyaṃ prasavati
            / na śāriputra tathāgatena pravrajitasya āmiṣadānamanujñātam / peyālaṃ / yasya punaḥ
            śāriputra pātrāgataḥ pātraparyāpanno lābho bhaveddhārmiko dharmalabdhaḥ, tena sādhāraṇabhājinā
            bhavitavyaṃ sārdhaṃ sabrahmacāribhiriti //</p>
         
         
         <p>tatraivāha- yastu khalu punaḥ śāriputra anabhiniṣkrāntagṛhāvāso bodhisattvaḥ, tena
            dharma āsevitavyaḥ / tatra tenābhiyuktena bhavitavyamiti / anyathā hi ekasattvārthasaṃgrahārthaṃ
            mahataḥ sattvarāśestasya ca sattvasya bodhisattvāśayaparikarmāntarāyānmahato 'rthasya
            hāniḥ kṛtā syāditi //</p>
         
         
         <p>anenopāyakauśalena viharan na bodhimārgātparibhraśyate / ayamabhiprāyaḥ- dattaḥ pūrvameva
            anena ātmabhāvaḥ sarvasattvebhyaḥ / kevalamakālaparibhogātparirakṣaṇīyaḥ / ato na
            mātsaryasyāvakāśaḥ / nāpi pratijñātārthahāniriti / yaduktam-</p>
         
         
         <p>
            bhaiṣajyavṛkṣasya sudarśanasya mūlādibhogyasya yathaiva bījam /<br />
            datvāpi saṃrakṣyamakālabhogāt saṃbuddhabhaiṣajyatarostathaiva //
            </p>
         
         
         <p>iti //</p>
         
         
         <p>sattvāśayarakṣaṇādapyātmā rakṣitavya ityāha-</p>
         
         
         <p>
            dharmaṃ nirgaurave svasthe na śiroveṣṭite vadet /<br />
            sacchatradaṇḍaśastre ca nāvaguṇṭhitamastake // Bca_5.88 //
            </p>
         
         
         <p>devamanuṣyapūjito hi bhagavato dharmaḥ / tato 'vadhyāyanti devatādayo gauravamakurvato
            dharmaprakāśanāt / niṣiddhaṃ caitadbhagavatā iti tadājñātikrame sāpattiko bhavet /
            na vastrādibaddhaśirasi / sahaśabdena triṣvapi saṃbandhaḥ / tathottarīyādinā pihitaśīrṣe
            / pratyekaṃ svastha iti saṃbandhanīyam / glāne punaranāpattiḥ / upalakṣaṇaṃ caitat
            / na sthitena suptāya niṣaṇṇāya vā, na niṣaṇṇena suptāya, na cānāsanena niṣaṇṇāya
            / notpathayāyinā mārgayāyine, nāgragāmine pṛṣṭhagāminā, nāpyalaṃkārayuktāya / ityādayo
            'pi draṣṭavyā iti //</p>
         
         
         <p>idamapyanarthavivarjanāya mūlāpattikāraṇamakaraṇīyamityāha-</p>
         
         
         <p>gambhīrodāramalpeṣu na strīṣu puruṣaṃ vinā /</p>
         
         
         <p>(<span class="bold">Bcp 73</span>) gambhīro durmedhasāmagādhatvāt / udāraśca prakarṣaparyantatvāt / tādṛśaṃ ca dharmamalpeṣu
            asaṃskṛtabuddhiṣu hīnādhimuktiṣu vā na vadediti prakṛtena saṃbandhaḥ / na mātṛgrāmasya
            ekākī rahogato dharmaṃ vadet / vadan sāpattiko bhavati / na doṣaḥ puruṣo yadi syāt
            //</p>
         
         
         <p>hīnotkṛṣṭeṣu dharmeṣu samaṃ gauravamācaret // Bca_5.89 //</p>
         
         
         <p>śrāvakayānabhāṣiteṣu vā mahāyānabhāṣiteṣu vā dharmeṣu tulyaṃ cittaprasādādikaṃ kuryāt
            / anyathā saddharmapratikṣepaḥ syāt //</p>
         
         
         <p>
            nodāradharmapātraṃ ca hīne dharme niyojayet /<br />
            na cācāraṃ parityajya sūtramantraiḥ pralobhayet // Bca_5.90 //
            </p>
         
         
         <p>gambhīrodāradharmabhājanaṃ ca sattvaṃ nimittajñairjñātvā na śrāvakayānādidharmeṣvavatārayet
            / na ca ācāraṃ śikṣāsaṃvarakaraṇīyatāṃ muktvā sūtrāntādipāṭhenaiva tava śuddhirbhaviṣyati
            iti dharmakāmaṃ prabhāvayet / āha cātra- punaraparo 'nartho ratnakūṭe dṛṣṭaḥ- aparipāciteṣu
            sattveṣu viśvāso bodhisattvaskhalitam / abhājanībhūteṣu udārabuddhadharmaprakāśanā
            bodhisattvaskhalitam / udārādhimuktikeṣu sattveṣu hīnayānaprakāśanā bodhisattvaskhalitamiti
            //</p>
         
         
         <p>āryasarvadharmavaipulyasaṃgrahe sūkṣmo 'pyanartha uktaḥ- sūkṣmaṃ hi mañjuśrīḥ saddharmapratikṣepakarmāvaraṇam
            / yo hi kaścinmañjuśrīḥ tathāgatabhāṣite dharme kasmiṃścit śobhanasaṃjñāṃ karoti,
            kvacidaśobhanasaṃjñām, sa saddharmaṃ pratikṣipati / tena saddharmapratikṣeptrā tathāgato
            'bhyākhyāto bhavati, saṃgho 'pavādito bhavati, ya evaṃ vadati- idaṃ yuktamidamayuktam
            / iti vistaraḥ //</p>
         
         
         <p>āryākāśagarbhasūtre ca mūlāpattiprastāve coktam- punaraparamādikarmiko bodhisattvaḥ
            keṣāṃcidevaṃ vakṣyati- kiṃ bhoḥ prātimokṣavinayena? śīlena surakṣitena śīghraṃ tvamanuttarāyāṃ
            samyaksaṃbodhau cittamutpādayasva / mahāyānaṃ paṭha / yatte kiṃcit kāyavāṅmanobhiḥ
            kleśapratyayādakuśalaṃ karma samudānītam, tena te śuddhirbhaviṣyatyavipākam, yāvadyathā
            pūrvoktam / iyamādikarmikasya bodhisattvasya tṛtīyā mūlāpattiriti //</p>
         
         
         <p>ataḥ idamapi prātimokṣaniṣiddhaṃ nācaraṇīyamityāha-</p>
         
         
         <p>
            dantakāṣṭhasya kheṭasya visarjanamapāvṛtam /<br />
            neṣṭaṃ jale sthale bhogye mūtrādeścāpi garhitam // Bca_5.91 //
            </p>
         
         
         <p>kheṭasya śleṣmaṇo visarjanamapāvṛtaṃ na kuryāt / jale sthale bhogye upabhogye mūtrapurīṣāderapi
            kutsitam / atrāpi devatādyavadhyānādapuṇyaṃ prasavet //</p>
         
         
         <p>
            mukhapūraṃ na bhuñjīta saśabdaṃ prasṛtānanam /<br />
            pralambapādaṃ nāsīta na bāhū mardayetsamam // Bca_5.92 //
            </p>
         
         
         <p>mukhaṃ pūritaṃ kṛtvā mahatkavalagrahaṇāt / saśabdaṃ sukasunikādiśabdena / [prasṛtānanaṃ]
            dūraṃ vidāritamukham / pralambapādaṃ bhūmyādyalagnapādaṃ khaṭvādyārohaṇe sati nāsīta
            / dvāvapi bāhū samamekasmin kāle na mardayet / kramamardane na doṣaḥ / sati pratyaye
            //</p>
         
         
         <p>(<span class="bold">Bcp 74</span>) naikayānyastriyā kuryādyānaṃ śayanamāsanam /</p>
         
         
         <p>ekayā advitīyayā anyastriyā / gṛhipravrajitayoridamiha sādhāraṇamityanyagrahaṇam /
            na kuryādyānādi / saṃkṣepeṇa saṃkalayya darśayannāha-</p>
         
         
         <p>lokāprasādakaṃ sarvaṃ dṛṣṭvā pṛṣṭvā ca varjayet // Bca_5.93 //</p>
         
         
         <p>lokānāṃ yat prasādajanakaṃ na bhavati, tat sarva dṛṣṭvā śāstre vyavahāre vā / pṛṣṭvā
            vijñān / varjayet / anenaitaddarśitaṃ bhavati- dṛṣṭe 'pi yadbādhākaramevaṃvidhaṃ tadvarjayet
            āpattirbhavatīti / yaduktam-</p>
         
         
         <p>
            ratnameghe jinenoktastena saṃkṣepasaṃvaraḥ /<br />
            yenāprasādaḥ sattvānāṃ tadyatnena parityajet //
            </p>
         
         
         <p>iti //</p>
         
         
         <p>[śikṣā. sa. kārikā-12]</p>
         
         
         <p>yathāha- katame ca te bodhisattvasamudācārāḥ? yāvadiha bodhisattvo nāghaḥsthāne viharati,
            nākāle / nākāle bhāṇī bhavati / nākālajño bhavati / nādeśajño bhavati / yatonidānamasyāntike
            sattvā aprasādaṃ pratisaṃvedayeyuḥ / sa sarvasattvānurakṣayā ātmanaśca bodhisaṃbhāraparipūraṇārthaṃ
            samyagīryāpatho bhavati, mṛdubhāṇī mandabhāṇī asaṃsargabahulaḥ pravivekābhimukhaḥ
            suprasannamukhaḥ iti //</p>
         
         
         <p>na bodhisattvena avamanyanā kvacidapi kartavyetyāha-</p>
         
         
         <p>
            nāṅgulyā kārayetkiṃciddakṣiṇena tu sādaram /<br />
            samastenaiva hastena mārgamapyevamādiśet // Bca_5.94 //
            </p>
         
         
         <p>ekayā aṅgulyā tarjanyādikayā na kiṃcidupadarśayet, api tu samastenaiva samagreṇaiva
            hastena / dakṣiṇena na vāmena / mārgamapi kathayet / āstāṃ tāvatsagauravaṃ vastu //</p>
         
         
         <p>lokāprasādanivāraṇāyāha-</p>
         
         
         <p>
            na bāhūtkṣepakaṃ kaṃcicchabdayedalpasaṃbhrame /<br />
            acchaṭādi tu kartavyamanyathā syādasaṃvṛtaḥ // Bca_5.95 //
            </p>
         
         
         <p>na bhujamutkṣipya kaṃcidāhvayet, alpaprayojanatāratamye / mahati punaradoṣaḥ / acchaṭādiśabdaṃ
            tu kuryāt / tadakaraṇe 'samāhitacāritāyāmasaṃvṛtaḥ syāt / etāvatā auddhatyaparihāro
            'pi darśito bhavati //</p>
         
         
         <p>sa hi śayyāṃ parikalpayannevaṃ parikalpayedityupadarśayannāha-</p>
         
         
         <p>
            nāthanirvāṇaśayyāvacchayītepsitayā diśā /<br />
            saṃprajānaṃllaghūtthānaḥ prāgavaśyaṃ niyogataḥ // Bca_5.96 //
            </p>
         
         
         <p>bhagavato mahānirvāṇaśayyāmiva śayyāṃ parikalpayet / abhimatayā diśā śiro vidhāya,
            dakṣiṇena pārśvena, pādasyopari pādamādhāya, dakṣiṇaṃ bāhumupadhānaṃ kṛtvā, vāmaṃ
            ca (<span class="bold">Bcp 75</span>) prasārya jaṅghopari niveśya, cīvaraiḥ susaṃvṛtakāyaḥ, smṛtaḥ, saṃprajānānaḥ, utthānasaṃjñī,
            ālokasaṃjñī, śayitaḥ, nācittakamiddhāvaṣṭabdhaḥ / na ca nidrāsukhamākhādayet, na ca
            pārśvasukham anyatra yāvadevaiṣāṃ mahābhūtānāṃ sthitaye yāpanāyai iti / laghutthānaḥ
            śīghramevottiṣṭhet / na tu jṛmbhikāṃ gātramoṭanaṃ kurvannālasyopahitaścireṇa / etebhya
            eva sarvebhyaḥ pūrvameva //</p>
         
         
         <p>idamaparamabhisaṃkṣipya kathayannāha-</p>
         
         
         <p>
            ācāro bodhisattvānāmaprameya udāhṛtaḥ /<br />
            cittaśodhanamācāraṃ niyataṃ tāvadācaret // Bca_5.97 //
            </p>
         
         
         <p>ācāraḥ śikṣaṇīyam / aprameyaḥ asaṃkhyeyaḥ bodhisattvaprātimokśādiṣu pradarśitaḥ /
            tatsaṃgraharūpaṃ prathamataḥ cittaśodhanameva ācāramācaret / niyatamavaśyaṃtayā //</p>
         
         
         <p>sāmānyāpattiśodhanāyāha-</p>
         
         
         <p>
            rātriṃdivaṃ ca triskandhaṃ triṣkālaṃ ca pravartayet /<br />
            śeṣāpattiśamastena bodhicittajināśrayāt // Bca_5.98 //
            </p>
         
         
         <p>triṣkṛtvo rātreḥ / triṣkṛtvo divasasya / triskandhaḥ trayāṇāṃ skandhānāṃ pāpadeśanāpuṇyānumodanābodhipariṇāmanānāṃ
            samāhāraḥ / triskandhaṃ pravartayet / śeṣā mūlāyā anyāḥ / athavā, saṃcitya kṛtā yāḥ
            pratikṛtāḥ tābhyo 'nyāḥ smṛtisaṃpramoṣeṇa asaṃprajānatā vā kṛtāḥ / tāsāṃ praśamaḥ
            pratikaraṇaṃ tena triskandhaparivartanena bodhicittasya jinānāṃ ca bhagavatāṃ samāśrayaṇācca
            //</p>
         
         
         <p>etena vidūṣaṇāsamudācārādayo darśitā bhavanti //</p>
         
         
         <p>tatra pāpaśodhanaṃ caturdharmakasūtre deśitam-</p>
         
         
         <p>caturbhirmaitreya dharmaiḥ samanvāgato bodhisattvo mahāsattvaḥ kṛtopacitaṃ pāpamabhibhavati
            / katamaiścaturbhiḥ? yaduta vidūṣaṇāsamudācāreṇa, pratipakṣasamudācāreṇa, pratyāpattibalena,
            āśrayabalena ca / tatra vidūṣaṇāsamudācāraḥ akuśalaṃ karma kṛtvā vipratisārarūpātsavigarhaṇā
            pāpadeśanā, tadanuṣṭhānaṃ tatsamudācāraḥ / tatra pratipakṣasamudācāraḥ akuśalapratipakṣaḥ
            kuśalam, tatsamudācāraḥ, kṛtvāpyakuśalaṃ karma kuśale karmaṇyatyantamabhiyogaḥ / tatra
            pratyāpattibalaṃ saṃvarasamādānādakaraṇasaṃvaralābhaḥ / tatrāśrayabalaṃ buddhadharmasaṃghaśaraṇagamanam,
            anutsṛṣṭabodhicittatā ca / sa balavatsaṃniśrayeṇa na śakyate pāpenābhibhavitum / ebhirmaitreya
            caturbhirdharmaiḥ samanvāgato bodhisattvo mahāsattvaḥ kṛtopacitaṃ pāpamabhibhavatīti
            //</p>
         
         
         <p>viśeṣatastu bodhisattvāpattīnāṃ gurvīṇāṃ ladhvīnāṃ ca deśanā āryopāliparipṛcchāyāmuktāḥ
            / tāḥ śikṣāsamuccaye draṣṭavyāḥ //</p>
         
         
         <p>sarvāpattayo bodhisattvena pañcatriṃśatāṃ buddhānāṃ bhagavatāmantike rātriṃdivamekākinā
            deśayitavyāḥ / tatreyaṃ deśanā- ahamevaṃnāmā buddhaṃ śaraṇaṃ gacchāmītyārabhya yāvat
            saṃghaṃ śaraṇaṃ gacchāmi, namaḥ śākyamunaye tathāgatāyārhate samyaksaṃbuddhāya / namo
            vajrapramardine ityārabhya yāvat-</p>
         
         
         <p>(<span class="bold">Bcp 76</span>) upaimi sarvān śaraṇaṃ kṛtāñjaliḥ /</p>
         
         
         <p>iti vistaramuktvāha- iti hi śāriputra bodhisattvena imān pañcatriṃśato buddhān pramukhān
            kṛtvā sarvatathāgatānugatairmanasikāraiḥ pāpaviśuddhiḥ kāryā / tasyaivaṃ pāpaviśuddhasya
            ta eva buddhā bhagavanto mukhānyupadarśayanti / peyālaṃ / na tat śakyaṃ sarvaśrāvakapratyekabuddhanikāyairāpattikaukṛtyasthānaṃ
            viśodhayituṃ yadbodhisattvasteṣāṃ buddhānāṃ bhagavatāṃ nāmadheyadhāraṇaparikīrtanena
            rātriṃdivaṃ triskandhakadharmaparyāyapravartanena āpattikaukṛtyānniḥsarati, samādhiṃ
            ca pratilabhate //</p>
         
         
         <p>etatsākalyena śikṣāsamuccaye veditavyam //</p>
         
         
         <p>ukto vidūṣaṇāsamudācāraḥ / pratipakṣasamudācārapratyāpattibale api vistareṇa śikṣāsamuccayādeva
            draṣṭavye / āryamaitreyavimokṣe tu bodhicittena pāpaviśuddhiruktā / taccoktameva prāk
            / jināśrayāt pāpaviśuddhau sūkarikāvadānamudāhāryam /</p>
         
         
         <p>
            ye buddhaṃ śaraṇaṃ yānti na te gacchanti durgatim /<br />
            prahāya mānuṣān kāyān divyān kāyāṃllabhanti te //
            </p>
         
         
         <p>evaṃ dharmaṃ saṃghaṃ cādhikṛtya pāṭhaḥ / anenāśrayabalamuktam //</p>
         
         
         <p>punaraniyamena darśayannāha-</p>
         
         
         <p>
            yā avasthāḥ prapadyeta svayaṃ paravaśo 'pi vā /<br />
            tāsvavasthāsu yāḥ śikṣāḥ śikṣettā eva yatnataḥ // Bca_5.99 //
            </p>
         
         
         <p>svayamātmanā parāyatto vā sattvārthakriyāyāṃ pravṛttaḥ //</p>
         
         
         <p>kiṃ punarevamaniyamenābhidhīyata ityāha-</p>
         
         
         <p>
            na hi tadvidyate kiṃcidyanna śikṣyaṃ jinātmajaiḥ /<br />
            na tadasti na yatpuṇyamevaṃ viharataḥ sataḥ // Bca_5.100 //
            </p>
         
         
         <p>yasmāt sarvākāraṃ sarvavastutattvamadhigamya sarveṣāṃ hitasukhavidhānārthamudyacchadbhirbuddhasutaiḥ
            na tadasti kiṃcit, yanna śikṣitavyam / anyathā sarvākāraḥ sarvasattvānāmarthaḥ kartumaśakyaḥ
            / puṇyasaṃbhāro 'pi evaṃ vicarato 'paryanta eva syāt //</p>
         
         
         <p>iyamapi śikṣāpadamudrā avadhārayitavyetyāha-</p>
         
         
         <p>
            pāraṃparyeṇa sākṣādvā sattvārtha nānyadācaret /<br />
            sattvānāmeva cārthāya sarvaṃ bodhāya nāmayet // Bca_5.101 //
            </p>
         
         
         <p>antataḥ svayamāhārādikriyayā parapreraṇayā aparāparadūtapreraṇayā vā, sākṣāt svayameva
            āmiṣadānādinā vā, yat sattvānāṃ hitasukhaheturna bhavati, tanna kuryāt kārayedvā /
            na caitadeva kevalam / kiṃcit sattvānāmeva saṃsāraduḥkhapatitānāṃ tato niḥsaraṇāya
            sarvaṃ kuśalamūlamanuttarāyāṃ samyaksaṃbodhau pariṇāmayet //</p>
         
         
         <p>etāvatā ślokadvayena puṇyavṛddhirupadarśitā bhavati //</p>
         
         
         <p>(<span class="bold">Bcp 77</span>) yaduktaṃ kalyāṇamitrānutsargāditi [śikṣā. sa. kārikā-6] tadāha-</p>
         
         
         <p>
            sadā kalyāṇamitraṃ ca jīvitārthe 'pi na tyajet /<br />
            bodhisattvavratadharaṃ mahāyānārthakovidam // Bca_5.102 //
            </p>
         
         
         <p>kalyāṇakarmaṇi abhyudayaniḥśreyasaprāptilakṣaṇe mitramasādhāraṇo bandhuḥ, tat kāyajīvitavipraṇāśabhayabhīto
            'pi na tyajet / kalyāṇamitrānuśaṃsāśca prajñāpāramitāyāmāryāṣṭasāhasrikāyāṃ [aṣṭa.
            30] sadāpraruditaparivartādveditavyāḥ / caturdharmakasūtre 'pyuktam- kalyāṇamitraṃ
            bhikṣavo bodhisattvena mahāsattvena yāvajjīvaṃ na tyaktavyamapi jīvitahetoriti / aparityājyasya
            kalyāṇamitrasya lakṣaṇamāha- bodhisattvaśikṣāsaṃvare vyavasthitam / mahāyānārthapaṇḍitam
            / etādṛśaṃ sudurlabham //</p>
         
         
         <p>kalyāṇamitrasya paryupāsanaparijñānārthamāha-</p>
         
         
         <p>śrīsaṃbhavavimokṣācca śikṣedyadguruvartanam /</p>
         
         
         <p>śrīsaṃbhavavimokṣāt āryagaṇḍavyūhaparivartāt kalyāṇamitraparyupāsanaṃ śikṣet jānīyāt
            / yathoktamāryagaṇḍavyūhe āryaśrīsaṃbhavena- kalyāṇamitrasaṃdhāritāḥ kulaputra bodhisattvā
            na patanti durgatiṣu / yāvat- saṃcodakāḥ kalyāṇamitrā akaraṇīyānām / saṃnivārakāḥ
            pramādasthānāt / niṣkāsayitāraḥ saṃsārapurāt / tasmāttarhi kulaputra evaṃmanasikārāpratiprasrabdhena
            kalyāṇamitrāṇyupasaṃkramitavyāni / pṛthivīsamacittena sarvabhārodvahanāparitasanatayā
            / vajrasamacittena abhedyāśayatayā / cakravālasamacittena sarvaduḥkhāsaṃpravedhanatayā
            / lokadāsasamacittena sarvakarmasamādānāvijugupsanatayā / rajoharaṇasamacittena mānābhimānavivarjanatayā
            / yānasamacittena gurubhāranirvāhanatayā / aśvasamacittena akrudhyanatayā / nausamacittena
            gamanāgamanāparitasanatayā / suputrasadṛśena kalyāṇamitramukhavīkṣaṇatayā / ātmani
            ca te kulaputra āturasaṃjñotpādayitavyā kalyāṇamitreṣu ca vaidyasaṃjñā, anuśāsanīṣu
            bhaiṣajyasaṃjñā, pratipattiṣu vyādhinirghātanasaṃjñā / ātmani ca te kulaputra bhīrusaṃjñotpādayitavyā,
            kalyāṇamitreṣu śūrasaṃjñā, anuśāsanīṣu praharaṇasaṃjñā, pratipattiṣu śatrunirghātanasaṃjñā
            //</p>
         
         
         <p>yaduktaṃ sūtrāṇāṃ ca sadekṣaṇāditi [śikṣā. sa. kā.-6], tadupadarśayitumāha-</p>
         
         
         <p>etaccānyacca buddhoktaṃ jñeyaṃ sūtrāntavācanāt // Bca_5.103 //</p>
         
         
         <p>etadiha śāstre pratipāditam, anyadyadiha noktam / buddhena bhagavatā bodhisattvānāṃ
            karaṇīyatayā nirdiṣṭam, tannānāsūtrāntārthaparicayād veditavyam //</p>
         
         
         <p>etadeva darśayati-</p>
         
         
         <p>śikṣāḥ sūtreṣu dṛśyante tasmātsūtrāṇi vācayet /</p>
         
         
         <p>śikṣā bodhisattvānāṃ heyopādeyalakṣaṇāḥ / sūtreṣu mahāyānasūtrānteṣu ratnameghādiṣu
            / yata evaṃ tasmāt / idaṃ tu viśeṣanirdeśamāha-</p>
         
         
         <p>ākāśagarbhasūtre ca mūlāpattīrnirūpayet // Bca_5.104 //</p>
         
         
         <p>(<span class="bold">Bcp 78</span>) āryākāśagarbhasūtre kṣatriyasya mūrdhābhiṣiktasya pañca mūlāpattayo nirdiṣṭāḥ /
            tathā sāmānyena ekā mūlāpattiḥ / tathā ādikarmikasya bodhisattvasya aṣṭau mūlāpattaya
            iti / tathā ca tatroktam- pañca kulaputra kṣatriyasya mūrdhābhiṣiktasya mūlāpattayaḥ
            yābhirmūlāpattibhiḥ kṣatriyo mūrdhābhiṣiktaḥ sarvāṇi pūrvāvaropitāni kuśalamūlāni
            jhoṣayati / vastupatitaḥ parājitaḥ sarvadevamanuṣyasukhebhyaḥ apāyagāmī bhavati /
            katamāḥ pañca? yaḥ kulaputra kṣatriyo mūrdhābhiṣiktaḥ staupikaṃ vastu apaharati sāṃghikaṃ
            vā cāturdiśasaṃghe niryātitaṃ vā, svayaṃ vā apaharati hārayati vā / iyaṃ prathamā
            mūlāpattiḥ / evaṃ triyānabhāṣitadharmapratikṣepāt dvitīyā / pravrajitasya śīlavato
            duḥśīlasya vā kāṣāyāpaharaṇāt, gṛhasthakaraṇāt, kāyaprahārāt, cārake prakṣepāt, jīvitaviyojanādvā
            tṛtīyā / pañcānantaryeṣvanyatamakaraṇāccaturthī / mithyādṛṣṭeḥ, daśākuśalakarmapathasamādānāt,
            parasamādāpanādvā pañcamīti //</p>
         
         
         <p>tathā grāmabhedādikaraṇāt sarveṣāṃ sādhāraṇī caikā / tatraivoktam-</p>
         
         
         <p>ādikarmikāṇāṃ mahāyānasaṃprasthitānāṃ kulaputrāṇāṃ kuladuhitṛṇāṃ ca aṣṭau mūlāpattayaḥ,
            yāmirmūlāpattibhiḥ skhalitā ādikarmikā mahāyānasaṃprasthitāḥ sarvāṇi pūrvāropitānītyādi
            pūrvavat / katamā aṣṭau? ye sattvāḥ pūrvaduścaritahetunā asmin kliṣṭe pañcakaṣāye
            loke utpannāḥ, te itvarakuśalamūlāḥ / yāvat, teṣāmidaṃ paramaṃ gambhīraṃ śūnyatāpratisaṃyuktaṃ
            sūtrāntaṃ yāvadvistareṇāgrataḥ smārayanti prakāśayanti / te hi akṛtaśramā bālapṛthagjanāḥ
            śṛṇvanta utrasyanti, yāvad vivartayanti anuttarāyāḥ samyaksaṃbodheścittam, śrāvakayāne
            cittaṃ praṇidadhati / eṣā ādikarmikasya bodhisattvasya mūlāpattiḥ prathamā, yayā mūlāpattyā
            ityādi pūrvavat / tasmādbodhisattvena parasattvānāṃ parapudgalānāmāśayānuśayaṃ prathamaṃ
            jñātvā yathāśayānāṃ sattvānāmanupūrveṇa dharmadeśanā kartavyeti / sopāyāyāḥ samyaksaṃbodhervinivartya
            hīnayāne parasya cittamutpādayato dvitīyā / prātimokṣaśikṣāsaṃvaraṃ vihāya mahāyāne
            cittotpādamātreṇa tatpaṭhanena cāsya śuddhiprakāśanāt tṛtīyā / śrāvakādiyānasya tatphalasya
            gopananindāprakāśanāt, mahāyāne sarvaśuddhiprakāśanāt, pareṣāṃ tadvacanakaraṇāccaturthī
            / kīrtilābhādihetoḥ mahāyānapaṭhanādinā, tathā tatpratyayāt pareṣāṃ kutsānindādibhāṣaṇāt,
            ātmotkarṣaṇāt, uttaramanuṣyadharmopagamāt pañcamī / pāṭhamātreṇa gambhīradharmādhigamaprakāśanāt,
            pareṣāṃ tathaiva samādāpanāt ṣaṣṭhī / kṣatriyasya purohitāmātyacaṇḍālairye bhikṣavo
            daṇḍitā arthadaṇḍena sāṃghikaṃ staupikaṃ vā cāturdiśasāṃghikaṃ vā dravyamapahṛtya
            tebhya evopanāmayanti / te ca kṣatriyā ubhaye 'pi mūlāpattimāpadyante / iyaṃ saptamī
            / dharmādharmavivādanāpūrvaṃ śikṣāpraṇayanāt, tanmūlācāravipannānāṃ satkārāt, prahāṇikānāmupabhogaparibhogāṇyanyatra
            pariṇāmanāt ubhaye 'pi mūlāpattimāpadyante / iyamaṣṭamī //</p>
         
         
         <p>āsāṃ ca mūlāpattīnāṃ sukhagrahaṇārthaṃ śāstrakāropadarśitāḥ saṃgrahakārikā ucyante-</p>
         
         
         <p>
            ratnatrayasvaharaṇādāpatpārājikā matā /<br />
            saddharmasya pratikṣepād dvitīyā muninoditā //
            </p>
         
         
         <p>(<span class="bold">Bcp 79</span>) duḥśīlasyāpi vā bhikṣoḥ kāṣāyastainyatāḍanāt /
            cārake vā vinikṣepādapapravrājanena ca //</p>
         
         
         <p>
            pañcānantaryakaraṇānmithyādṛṣṭigraheṇa ca /<br />
            grāmādibhedanādvāpi mūlāpattirjinoditā //
            </p>
         
         
         <p>
            śūnyatāyāśca kathanātsattveṣvakṛtabuddhiṣu /<br />
            buddhatvaprasthitānāṃ tu saṃbodhervinivartanāt //
            </p>
         
         
         <p>
            prātimokṣaṃ parityājya mahāyāne niyojanāt /<br />
            śiṣyayānaṃ na rāgādiprahāṇāyeti vā grahāt //
            </p>
         
         
         <p>
            pareṣāṃ grahaṇādvāpi punaḥ svaguṇakāśanāt /<br />
            parapaṃsanato lābhasatkāraślokahetunā //
            </p>
         
         
         <p>
            gambhīrakṣāntiko 'smīti mithyaiva kathanātpunaḥ /<br />
            daṇḍāpayedvā śramaṇān dadyādvā śaraṇatrayāt //
            </p>
         
         
         <p>
            gṛhṇīyāddīyamānaṃ vā śamathatyājanātpunaḥ /<br />
            pratisaṃlīnabhogaṃ ca svādhyāyiṣu nivedanāt //
            </p>
         
         
         <p>
            mūlā āpattayo hyetā mahānarakahetavaḥ /<br />
            āryasyākāśagarbhasya svapne deśyāḥ puraḥsthitaiḥ //
            </p>
         
         
         <p>
            bodhicittaparityāgādyācakāyāpradānataḥ /<br />
            tīvramātsaryalobhābhyāṃ krodhādvā sattvatāḍanāt //
            </p>
         
         
         <p>
            prasādyamāno yatnena sattveṣu na titikṣate /<br />
            kleśātparānuvṛttyā vā saddharmābhāsavarṇanāt //
            </p>
         
         
         <p>iti //</p>
         
         
         <p>tasminneva sūtre samuddharaṇamāsāmuktam //</p>
         
         
         <p>śikśāsamuccaye 'pi bodhisattvānāṃ karaṇīyamupadiṣṭamiti tadapi nirūpaṇīyamityāha-</p>
         
         
         <p>
            śikṣāsamuccayo 'vaśyaṃ draṣṭavyaśca punaḥ punaḥ /<br />
            vistareṇa sadācāro yasmāttatra pradarśitaḥ // Bca_5.105 //
            </p>
         
         
         <p>śikśāsamuccayo 'pi svayamebhireva kṛtaḥ / avaśyaṃ niyamena / draṣṭavyaḥ punaḥ punarasakṛt
            / abhyasanīya iti bhāvaḥ / kutaḥ? yasmāt satāṃ bodhisattvānām / ācaraṇamācāra itikartavyatā
            / tatra śikṣāsamuccaye / vistareṇa prabandhena / pradarśitaḥ vispaṣṭīkṛtya prakāśitaḥ,
            tasmāt //</p>
         
         
         <p>yadi tasyābhyāse 'śaktiḥ, tadā-</p>
         
         
         <p>saṃkṣepeṇāthavā tāvatpaśyetsūtrasamuccayam /</p>
         
         
         <p>nānāsūtraikadeśānāṃ vā samuccayamebhireva kṛtaṃ saṃkṣepeṇa paśyet vyavalokayet granthato
            'rthato vā / atrāpi pūrvakameva prayojanam // yadi vā-</p>
         
         
         <p>(<span class="bold">Bcp 80</span>) āryanāgārjunābaddhaṃ dvitīyaṃ ca prayatnataḥ // Bca_5.106 //</p>
         
         
         <p>āryanāgārjunapādairnibaddhaṃ dvitīyaṃ śikṣāsamuccayaṃ sūtrasamuccayaṃ ca paśyet prayatnataḥ
            ādarataḥ / yadiha na dṛśyate, tat tatra dṛśyate iti bhāvaḥ //</p>
         
         
         <p>niyamena śikṣādarśane 'pi sākalyena sarveṣāmupayogamāha-</p>
         
         
         <p>
            yato nivāryate yatra yadeva ca niyujyate /<br />
            tallokacittarakṣārthaṃ śikṣāṃ dṛṣṭvā samācaret // Bca_5.107 //
            </p>
         
         
         <p>yato heyādakaraṇīyānnivāryate, na karaṇīyametaditi pratiṣidhyate / yatra śikśāsamuccaye
            sūtrasamuccaye vā / yadeva karma kartavyatayā niyujyate vidhīyate, tat prasiddhaṃ
            vihitaṃ vā / lokānāṃ cittamāśayaḥ tasya rakṣārtham, tadyathā vikopitaṃ na syāt / śikṣāṃ
            dṛṣṭvā śikṣāsamuccayādiṣu / pratipādaṃ samācaret, yatra yadyathā yujyate, tatra tathā
            vyavaharet / anyathā arthasaṃmūḍhavyavahārasya āpattikaśmalatā syāt //</p>
         
         
         <p>etāvatā ātmabhāvasya śuddhirākhyātā / yadāha-</p>
         
         
         <p>
            ātmabhāvasya kā śuddhiḥ pāpakleśaviśodhanam /<br />
            saṃbuddhoktyanusāreṇa yatnābhāve tvapāyagaḥ //
            </p>
         
         
         <p>iti //</p>
         
         
         <p>[śikṣā. sa. kārikā-19]</p>
         
         
         <p>yaduktam- sadā smṛtisaṃprajanyacāriṇā bhavitavyamiti, tataḥ smṛteḥ svanāmnaiva svarūpaṃ
            pratītam / saṃprajanyasya tu na jñāyate kīdṛśamiti, tatsvarūpapratipattaye prāha-</p>
         
         
         <p>
            etadeva samāsena saṃprajanyasya lakṣaṇam /<br />
            yatkāyacittāvasthāyāḥ pratyavekṣā muhurmuhuḥ // Bca_5.108 //
            </p>
         
         
         <p>yatkāyāvasthāyāḥ cittāvasthāyāśca sarveryāpatheṣu pratyavekṣā nirūpaṇaṃ sarvavāraṃ
            yathā pratipāditaṃ prāk //</p>
         
         
         <p>sarvametaduktaśikṣākauśalaṃ karmaṇā niṣpādayitavyaṃ na vacanamātreṇeti niyamayitumāha-</p>
         
         
         <p>
            kāyenaiva paṭhiṣyāmi vākpāṭhena tu kiṃ bhavet /<br />
            cikitsāpāṭhamātreṇa rogiṇaḥ kiṃ bhaviṣyati // Bca_5.109 //
            </p>
         
         
         <p>manaḥpūrvaṃgamatvāt kāyavyāpārasya, so 'pyanenaiva pratipāditaḥ / pratipattyā sarvaṃ
            saṃpādayiṣyāmi, na tu śabdamātraghoṣaṇayā niṣphalatvāditi bodhisattvena yatitavyam
            / kathamiva? vaidyakaśāstrādhyayanamātreṇa tatkriyāmakurvato vyādhigrastasya kiṃ phalaṃ
            niṣpatsyate? tāvanmātreṇa rogasya tasyāvinivṛtteḥ / na kiṃciditi bhāvaḥ / tasmāt sarvametat
            kriyānuṣṭhānena niṣpādayitavyamiti //</p>
         
         
         <p>iti prajñākaramativiracitāyāṃ bodhicaryāvatārapañjikāyāṃ saṃprajanyarakṣaṇaṃ nāma
            pañcamaḥ paricchedaḥ //</p>
         
         <span class="note"><span class="bold">Bcp 91</span></span>
         
         <p>6. kṣāntipāramitā nāma ṣaṣṭhaḥ paricchedaḥ /</p>
         
         
         <p>tadevaṃ bahudhā śīlaviśuddhiṃ pratipādya ātmabhāvādīnāṃ rakṣāṃ śuddhiṃ pratipādya
            śubhaviśuddhiṃ pratipādayitum, yaccoktam-</p>
         
         
         <p>
            kṣameta śrutameṣeta saṃśrayeta vanaṃ tataḥ /<br />
            samādhānāya yujyeta bhāvayedaśubhādikam //
            </p>
         
         
         <p>[śikṣā. sa. kārikā-20]</p>
         
         
         <p>ityetacca abhidhātumupakramate sarvamityādinā-</p>
         
         
         <p>
            sarvametatsucaritaṃ dānaṃ sugatapūjanam /<br />
            kṛtaṃ kalpasahasrairyatpratighaḥ pratihanti tat // Bca_6.1 //
            </p>
         
         
         <p>sarvametaditi śīlasaṃvarasamādānaprasūtam / sucaritaṃ kuśalaṃ karma / dānaṃ trividham
            / sāmānyena sugatapūjanamapi trividham / kṛtam upārjitamanekaiḥ kalpasahasrairyat
            tat sarvaṃ pratighaḥ sattvavidveṣaḥ pratihanti nirdahati bahnilava iva tṛṇasaṃghātam
            //</p>
         
         
         <p>āryamañjuśrīvikrīḍitasūtre cāha- pratighaḥ pratigha iti mañjuśrīḥ kalpaśatopacitaṃ
            kuśalaṃ pratihanti, tenocyate pratigha iti //</p>
         
         
         <p>āryasarvāstivādinā paṭhyate- paśyatha bhikṣava etaṃ bhikṣuṃ keśanakhastūpe sarvāṅgena
            praṇipatya cittamabhiprasādayantam? evaṃ bhadanta / anena bhikṣavo bhikṣuṇā yāvatī
            bhūmirākrāntā, adhaścaturaśītiyojanasahasrāṇi, yāvat kāñcanavajramaṇḍalāntare yāvantyo
            vālikāḥ, tāvantyanena bhikṣuṇā cakravartirājyasahasrāṇi paribhoktavyāni / yāvat /
            athāyuṣmānupāliryena bhagavāṃstenāñjaliṃ praṇamya bhagavantametadavocat- yaduktaṃ
            bhagavatā asya bhikṣorevaṃ mahānti kuśalamūlāni / kutremāni bhagavan kuśalāni tanutvaṃ
            parikṣayaṃ paryādānaṃ gacchanti? nāhamupāle evaṃ kṣatimupahatiṃ ca samanupaśyāmi yathā
            sabrahmacārī sabrahmacāriṇo 'ntike duṣṭacittamutpādayati / tatropāle imāni mahānti
            kuśalamūlāni tanutvaṃ parikṣayaṃ paryādānaṃ gacchanti / tasmāttarhi upāle evaṃ śikṣitavyaṃ
            yaddagdhasthūṇāyāmapi cittaṃ na pradūṣayiṣyāmaḥ, prāgeva savijñānake kāye iti //</p>
         
         
         <p>ata evāha-</p>
         
         
         <p>
            na ca dveṣasamaṃ pāpaṃ na ca kṣāntisamaṃ tapaḥ /<br />
            tasmātkṣāntiṃ prayatnena bhāvayedvividhairnayaiḥ // Bca_6.2 //
            </p>
         
         
         <p>na ca dveṣeṇa samaṃ pāpamaśubhaṃ puṇyābhibhavaheturasti / na ca kṣāntyā titikṣayā
            samaṃ tulyaṃ tapaḥ / sumahatpariśramasādhyatvāt sukṛtam / yata evam, tasmāt kṣāntiṃ
            kṣamāṃ sarvatātparyeṇa bhavayedabhyaset / vividhairnānāprakārairupāyairvakṣyamāṇaiḥ
            //</p>
         
         
         <p>(<span class="bold">Bcp 82</span>) dṛṣṭadharma eva dveṣasya doṣān vṛttatrayeṇopadarśayannāha-</p>
         
         
         <p>
            manaḥ śamaṃ na gṛhṇāti na prītisukhamaśrute /<br />
            na nidrāṃ na dhṛtiṃ yāti dveṣaśalye hṛdi sthite // Bca_6.3 //
            </p>
         
         
         <p>
            pūjayatyarthamānauryān ye 'pi cainaṃ samāśritāḥ /<br />
            te 'pyanaṃ hantumicchanti svāminaṃ dveṣadurbhagam // Bca_6.4 //
            </p>
         
         
         <p>
            suhṛdo 'pyudvijante 'smād dadāti na ca sevyate /<br />
            saṃkṣepānnāsti tatkiṃcit krodhano yena susthitaḥ // Bca_6.5 //
            </p>
         
         
         <p>śamaṃ praśamaṃ na gṛhṇāti nāśrayate / anupaśānta eva sadā dveṣānalaprajvalitatvāt
            na prītisukhaṃ saumanasyasukhamaśnute āpnoti, tenaivākrāntatvāt / na nidrāṃ na dhṛtiṃ
            cittasukhaṃ labhate kāyacittasaṃtāpakāriṇi dveṣaśalye hṛdayanivāsini / pūjayati satkaroti
            lābhasatkārairyān / ye 'pi cānujīvinaḥ, evaṃ dveṣiṇaṃ svāminamapakartumicchanti /
            kimiti? dveṣadurbhagam apriyamiti hetupadametat / suhṛdo bhitrāṇyapi udvijante uttrasanti
            asmād dveṣiṇaḥ / dānonmukho 'pi bhṛtyavargairna sevyate nopagamyate / kiṃ bahunā?
            idamiha saṃkṣepeṇāvadhāryatām- nāsti tadupaśamakāraṇaṃ kiṃcidyena kopanaḥ sukhaṃ labheta
            //</p>
         
         
         <p>cittasya karkaśāvasthā dveṣaḥ / tasyodbhūtavṛttistu krodhaḥ, yadvaśāt daṇḍādigrahaṇaṃ
            kriyate / iti anayorbhede 'pi dvayorapi parihartavyatayā abhedenaiva nirdeśaḥ //</p>
         
         
         <p>evamiha dṛṣṭadharme 'pi dveṣadoṣānavagamya tatparityāgāya yatnavatā bhavitavyamityāha-</p>
         
         
         <p>
            evamādīni duḥkhāni karotītyarisaṃjñayā /<br />
            yaḥ krodhaṃ hanti nirbandhāt sa sukhīha paratra ca // Bca_6.6 //
            </p>
         
         
         <p>evaṃ yathoktaprakāreṇa duḥkhāni janayati yasmāt, tasmād yaḥ sukṛtātmā nirbandhāt,
            gāḍhābhiniveśāt / ārabdhavīrya ityarthaḥ / sa sukhī ihaloke paraloke ca //</p>
         
         
         <p>idānīṃ dveṣopaghātāya tatkāraṇamupahantuṃ vyavasthāṃ kurvannāha-</p>
         
         
         <p>
            aniṣṭakaraṇājjātamiṣṭasya ca vighātanāt /<br />
            daurmanasyāśanaṃ prāpya dveṣo dṛpto nihanti mām // Bca_6.7 //
            </p>
         
         
         <p>tasmādvighātayiṣyāmi tasyāśanamahaṃ ripoḥ /</p>
         
         
         <p>ātmātmīyagrahaprasūte iṣṭāniṣṭe / ātmātmīyayoḥ sukhasādhanamiṣṭam, tadviparītamaniṣṭam,
            iti kalpanākṛtamevaitat / na tu paramārthataḥ kiṃcidiṣṭamaniṣṭaṃ vā saṃbhavati / tasmānmithyābhiniveśavāsanāvaśāt
            aniṣṭasya karaṇāt, iṣṭasya copahananād daurmanasyaṃ mānasaṃ duḥkhamupajāyate, tasmāt
            tatkāriṇi tadvirodhini vā dveṣa utpadyate / iti daurmanasyameva balabadbhojanaṃ (<span class="bold">Bcp 83</span>) labdhasāmarthyaḥ san dveṣo nihanti mām iti niścitya tatpuṣṭikāraṇaṃ ca haniṣyāmi
            prathamataḥ / tasmin hate sukhameva / tasya hananāt, samūlaghātaṃ hatasya punarutthānāyogācca
            //</p>
         
         
         <p>nanu ko 'yamatyarthamabhiniveśo bhavata ityāha-</p>
         
         
         <p>yasmānna madvadhādanyatkṛtyamasyāsti vairiṇaḥ // Bca_6.8 //</p>
         
         
         <p>yasmāt mama vadhaṃ vihāya rātriṃdivamaparaṃ na kiṃcid dveṣasya vairiṇaḥ karaṇīyamasti
            //</p>
         
         
         <p>evaṃ dveṣadoṣān vibhāvya sarvopāyena tadvipakśabhūtāṃ kṣāntimutpādayet / tatra kṣāntistrividhā
            dharmasaṃgītisūtre 'bhihitā / tadyathā- duḥkhādhivāsanākṣāntiḥ, dharmanidhyānakṣāntiḥ,
            parāpakāramarṣaṇakṣāntiśca / tatra tāvadduḥkhādhivāsanākṣāntimadhikṛtyāha-</p>
         
         
         <p>
            atyaniṣṭāgamenāpi na kṣobhyā muditā mayā /<br />
            daurmanasye 'pi nāstīṣṭaṃ kuśalaṃ tvavahīyate // Bca_6.9 //
            </p>
         
         
         <p>duḥkhādhivāsanākṣāntivipakṣaḥ aniṣṭāgamaprāptaduḥkhabhīrutā, iṣṭavighātaprāptaśca
            sukhābhiṣvaṅgaḥ / tābhyāṃ daurmanasyam / tato dveṣo līnacittatā vā / ata evāha candrapradīpasūtresukhe
            'nabhiṣvaṅgaḥ, duḥkhe 'vaimukhyam / iti / ratnameghasūtre 'pyuktam- ya ime ādhyātmikāḥ
            śokaparidevaduḥkhadaurmanasyopāyāsāḥ, tān kṣamate adhivāsayatīti //</p>
         
         
         <p>ato yadi nāma mama śiraśchidyate, tathāpi na kṣobhyā na vikopayitavyā muditā mayā
            / muditā hi daurmanasyapratipakṣaḥ / duḥkhāgame 'pi pramuditacittasya daurmanasyānavakāśāt,
            iti daurmanasyanirāsāya muditā yatnena rakṣitavyā / kutaḥ? daurmanasye 'pi kṛte iṣṭavighāte
            sati nāstīṣṭaṃ nābhilaṣitaṃ setsyati / ayaṃ tu viśeṣaḥ syāt- kuśalaṃ punarupahanyate
            //</p>
         
         
         <p>muditā ca āryākśayamatisūtre varṇitā- tatra katamā muditā? yā buddhadharmāṇāmanusmaraṇāt
            prītiḥ prasādaḥ prāmodyaṃ cittasyānavalīnatā anavamṛdyatā aparitarṣaṇatā, sarvakāmaratīnāmapakarṣaṇāt
            sarvadharmaratīnāṃ pratiṣṭhānam, cittasya prāmodyam, kāyasyaudvilyam, buddheḥ saṃpraharṣaṇam,
            manasa utpalavaḥ, tathāgatakāyābhinandanaratiḥ / iti vistaraḥ //</p>
         
         
         <p>kiṃ cedamavicārayato daurmanasyamutpadyate ityāha-</p>
         
         
         <p>
            yadyastyeva pratīkāro daurmanasyena tatra kim /<br />
            atha nāsti pratīkāro daurmanasyena tatra kim // Bca_6.10 //
            </p>
         
         
         <p>yadi ca iṣṭavighātanivartanāya aniṣṭopanipātapratiṣedhāya ca pratīkāraḥ upāyāntaramasti,
            tadā daurmanasyena tatra kim? tadeva anuṣṭhīyatām / atha nāsti, tadāpi daurmanasyena
            tatra kim? na kiṃcit prayojanam / upāyābhāvāt sarvathā gatametat / iti vicārya daurmanasyanivartanameva
            varam //</p>
         
         
         <p>abhyāsād duḥkhamabādhakaṃ bhavatīti prasādhayitumupakramate-</p>
         
         
         <p>
            duḥkhaṃ nyakkārapāruṣyamayaśaścetyanīpsitam /<br />
            priyāṇāmātmano vāpi śatroścaitadviparyayāt // Bca_6.11 //
            </p>
         
         
         <p>(<span class="bold">Bcp 84</span>) duḥkhaṃ kāyikaṃ mānasikaṃ ceti dvividham / tatra kāyikaṃ daṇḍādighātajam / mānasikaṃ
            nyakkārādinimittam / tatra nyakkāro dhikkāraḥ / pārūṣyaṃ marmaghaṭṭanāvacanam / ayaśaśca
            akīrtiḥ vaiguṇyaprakāśanam / ityetatsarvamanabhilaṣitam / yadi pareṣāṃ śivaṃ nanu?
            tadarthamāha- priyāṇām / ātmīyatvena ye svīkṛtāḥ, premasthānaṃ teṣāmātmanaśca / duḥkhādikārakasya
            punaḥ śatroretadviparyayāt / tasya duḥkhādikamabhīṣṭameva //</p>
         
         
         <p>tatra duḥkhasahiṣṇutāṃ tāvannirākartumāha-</p>
         
         
         <p>
            kathaṃcillabhyate saukhyaṃ duḥkhaṃ sthitamayatnataḥ /<br />
            duḥkhenaiva ca niḥsāraḥ cetastasmād dṛḍhībhava // Bca_6.12 //
            </p>
         
         
         <p>mahatā prāyatnena kuśalapakṣamupasevya kadācit karhicit sudurlabhaṃ saṃsāre sāsravaṃ
            sukhaṃ labhyate / duḥkhaṃ tu sarvadā sulabham, ayatnasiddhatvāt, iti tadabhyāso na
            duṣkaraḥ, sarvadā paricitatvāt / kiṃ ca / saṃsāraniḥsaraṇopāyo 'pi duḥkhameva / tathāpi
            pātheyarūpatayā tatparigraho yukta eva / yata evam, tasmāt he citta, duḥkhānubhavanāya
            dṛḍhībhava, mā kātaratāmāśrayasva //</p>
         
         
         <p>api ca / idaṃ duḥkhaṃ mahārthasādhakatvāt soḍhumucitam, iti manasi kartavyam, ityāha-</p>
         
         
         <p>
            durgāputrakakarṇāṭā dāhacchedādivedanām /<br />
            vṛthā sahante muktyarthamahaṃ kasmāttu kātaraḥ // Bca_6.13 //
            </p>
         
         
         <p>durgāputrakāḥ caṇḍīsutāḥ / mahānavamīsamayādiṣu trirātramekāhaṃ vā upoṣya gātradāhacchedanabhedanaṃ
            kurvanto duḥkhāṃ vedanāṃ niṣphalamevānubhavanti / tathā karṇāṭadeśādisamudbhūtā dākṣiṇātyā
            uparināmalikhanamātrābhimānataḥ parasparaṃ spardhamānā anekābhiḥ kāraṇābhirduḥkhamanubhavanto
            jīvitamapyutsṛjanti / ahaṃ tu svaparātmanoḥ paramadurlabhabuddhatvasādhanāya kṛtotsāhaḥ
            duḥkhaiḥ kasmāt kāraṇāt kātarībhavāmi?</p>
         
         
         <p>syādetat- atyalpaduḥkhaṃ kathaṃcitsoḍhuṃ śakyate / karacaraṇaśiraśchedanādiduḥkhaṃ
            narakādiduḥkhaṃ vā muktayarthaṃ kathaṃ nu soḍhavyamityatrāha-</p>
         
         
         <p>
            na kiṃcidasti tadvastu yadabhyāsasya duṣkaram /<br />
            tasmānmṛduvyathābhyāsāt soḍhavyāpi mahāvyathā // Bca_6.14 //
            </p>
         
         
         <p>śāstrābhyāsakalādi kauśalādi mṛdumadhyātimātraduḥkhānubhavanādi vā vastu na tadvidyate
            kiṃcit yadabhyāsagocaro na bhavati / sarvameva abhyāsādātmasātkartuṃ śakyata iti bhāvaḥ
            / yasmāt tasmāt atyalpatarādivyathābhyāsānnarakādimahāvyathāpi soḍhuṃ [śakyate] /
            yathoktam- tatra alpaduḥkhābhyāsapūrvakaṃ kaṣṭakaṣṭatarābhyāsaḥ sidhyati / yathā ca
            abhyāsavaśāt (<span class="bold">Bcp 85</span>) sattvānāṃ duḥkhasukhasaṃjñā, tathā sarvaduḥkhotpādeṣu sukhasaṃjñāpratyupasthānābhyāsāt
            sukhasaṃjñaiva pratyupatiṣṭhate / evaṃ niṣpandaphalaṃ ca sarvadharmasukhākrāntaṃ nāma
            samādhiṃ pratilabhate / uktaṃ hi pitāputrasamāgame-</p>
         
         
         <p>asti bhagavan sarvadharmasukhākrānto nāma samādhiḥ, yasya samādheḥ pratilambhād bodhisattvaḥ
            sarvārambaṇavastuṣu sukhāmeva vedanāṃ vedayate na duḥkhām, nāduḥkhasukhām / tasya
            nairayikāmapi vedanāṃ kāryamāṇasya sukhasaṃjñaiva pratyupasthitā bhavati / mānuṣīmapi
            kāraṇāṃ kāryamāṇasya, hasteṣvapi chidyamāneṣu pādeṣvapi karṇeṣvapi nāsāsvapi, sukhasaṃjñaiva
            pratyupasthitā bhavati / vetrairapi tāḍyamānasya ardhavetrairapi kaśābhirapi tāḍayamānasya
            sukhasaṃjñā pravartate / bandhanāgāreṣvapi prakṣiptasya, tailapācikāṃ vā kriyamāṇasya,
            ikṣukuṭṭitikaṃ vā kuṭyamānasya, naḍacippitikaṃ vā cipyamānasya, tailapradyotikaṃ vā
            ādīpyamānasya yāvat kārṣāpaṇacchedikāṃ chidyamānasya piṣṭapācanikāṃ vā pācyamānasya,
            hastibhirvā mardyamānasya sukhasaṃjñaiva pravartate // iti vistaraḥ //</p>
         
         
         <p>syādevaitad yadi prathamata eva mṛduvyathābhyasaḥ syāt / yāvatā sa eva nāstīti / atrāha-</p>
         
         
         <p>
            uddaṃśadaṃśamaśakakṣutpipāsādivedanām /<br />
            mahatkaṇḍvādiduḥkhaṃ ca kimanarthaṃ na paśyasi // Bca_6.15 //
            </p>
         
         
         <p>uddaṃśādikṛtaduḥkhamanarthaṃ kiṃ na paśyasi? tadayatnasiddhaṃ mṛduvyathābhyāsanimittamastyeva
            iti bhāvaḥ //</p>
         
         
         <p>punaranyathā svacittaṃ draḍhayitumāha-</p>
         
         
         <p>
            śītoṣṇavṛṣṭivātādhvavyādhibandhanatāḍanaiḥ /<br />
            saukumāryaṃ na kartavyamanyathā vardhate vyathā // Bca_6.16 //
            </p>
         
         
         <p>sukumārataracittasya hi duḥkhamatitarāṃ bādhakaṃ bhavati, duḥkhe 'pi dṛḍhacittasya
            viparyayaḥ //</p>
         
         
         <p>nanu dṛḍhīkaraṇe 'pi cittasya duḥkhamasahyameveti / atrāha-</p>
         
         
         <p>
            kecitsvaśoṇitaṃ dṛṣṭvā vikramante viśeṣataḥ /<br />
            paraśoṇitamapyeke dṛṣṭvā mūrcchāṃ vrajanti yat // Bca_6.17 //
            </p>
         
         
         <p>
            taccittasya dṛḍhatvena kātaratvena cāgatam /<br />
            duḥkhaduryodhanastasmādbhavedabhibhavedvayathām // Bca_6.18 //
            </p>
         
         
         <p>na khalu dṛḍhacittasya kiṃcidaśakyaṃ nāma / tathāhi- kecidvīrapuruṣāḥ saṃgrāmabhūmau
            svaśoṇitamapi paśyanto 'dhikataraṃ śauryamābhajante / kecitpunaḥ kātaracittasaṃtatayaḥ
            pararudhiradarśanādapi (<span class="bold">Bcp 86</span>) maraṇāntikaṃ duḥkhamanubhavanti / etadubhayamapi cittasya itaretarābhyāsaviparyayāt
            iti matvā duḥkhaduryodhano nādhigamyo bhavet, duḥkhairapyakampyatvāt / tato 'bhibhaved
            vyathām, na punastayāmibhūyate //</p>
         
         
         <p>itthamapyabhibhaved vyathāmityāha-</p>
         
         
         <p>
            duḥkhe 'pi naiva cittasya prasādaṃ kṣobhayed budhaḥ /<br />
            saṃgrāmo hi saha kleśairyuddhe ca sulabhā vyathā // Bca_6.19 //
            </p>
         
         
         <p>prasādaṃ pūrvoktaṃ nāvasādayedvicakṣaṇaḥ / kutaḥ? yasmāt kleśaśatrubhiḥ saha saṃgrāmo
            'yamārabdhaḥ / saṃgrāme ca vyathā nāma na bhavediti durlabham, vyathā tu sulamaiva
            //</p>
         
         
         <p>nanu tathāpi duṣkaramidamatīva dṛśyata iti / atrāha-</p>
         
         
         <p>
            urasārātighātān ye praticchanto jayantyarīn /<br />
            te te vijayinaḥ śūrāḥ śeṣāstu mṛtamārakāḥ // Bca_6.20 //
            </p>
         
         
         <p>abhimukhamabhibhavantaḥ śatrum / tatprahārān vakṣaḥsthalena pratīcchanto ye jayanti
            samare ripūn, te te śūrapuruṣāḥ pararipuvijayādiha labdhavijayāḥ praśasyante / ye
            punaranye chalaprahārādibhirabhibhavanti śatrum, te ca akiṃcitkaratayā mṛtamārakā
            jugupsanīyā eva śūraiḥ //</p>
         
         
         <p>ito 'pi guṇadarśanādduḥkhamadhivāsayitavyamityāha-</p>
         
         
         <p>
            guṇo 'paraśca duḥkhasya yatsaṃvegānmadacyutiḥ /<br />
            saṃsāriṣu ca kāruṇyaṃ pāpadbhītirjine spṛhā // Bca_6.21 //
            </p>
         
         
         <p>ayamaparaḥ śubhaheturguṇo duḥkhasyāsya saṃbodhimārgānukūlaḥ, yadduḥkhasya samāveśe
            manasi saṃvega upajāyate / tasmācca yauvanadhanādikṛtasya madasya cyutirbhaṅgo jāyate,
            saṃsāriṣu ca saṃsāraduḥkhapīḍitesu karuṇācittam, pāpasya phalamidamiti matvā pāpād
            bhayamakaraṇacittaṃ ca, buddhe ca bhagavati spṛhā bhaktiḥ śraddhā cittaprasādaśca
            / bhagavāneva hi duḥkhakṣayagāminaṃ mārgamupadiṣṭavāniti //</p>
         
         
         <p>parapratyayotpannaduḥkhādhivāsanāya parāmṛśannāha-</p>
         
         
         <p>
            pittādiṣu na me kopo mahāduḥkhakareṣvapi /<br />
            sacetaneṣu kiṃ kopaḥ te 'pi pratyayakopitāḥ // Bca_6.22 //
            </p>
         
         
         <p>pittādidoṣatrayātmakameva śarīram / te ca tathāvidhāhāravihāravaiguṇyād viṣamāvasthāṃ
            prāptā vyādhīn janayantaḥ sarvaduḥkhahetavo bhavanti / tathāpi na teṣu mama kopaḥ,
            acetanatvāt / na te saṃcintya duḥkhadāyakāḥ, kiṃ tarhi svakāraṇasāmagrībalena prakopamupāgatāḥ
            / yadyevam, sacetaneṣu kiṃ kopaḥ? kiṃ na syāditi cet, te 'pi pūrvakarmāparādhāt svakāraṇasāmagrīprakopitā
            duḥkhadāyakā bhavanti / iti pittādivat teṣvapi na yujyate mama krodhaḥ //</p>
         
         
         <p>(<span class="bold">Bcp 87</span>) ubhayatrāpi samānaṃ kāraṇādhīnatvamityupadarśayannāha-</p>
         
         
         <p>
            aniṣyamāṇamapyetacchūlamutpadyate yathā /<br />
            aniṣyamāṇo 'pi balātkrodha utpadyate tathā // Bca_6.23 //
            </p>
         
         
         <p>svapratyayopajanitasāmarthyebhyaḥ pittādibhyo 'nabhipretamapi śūlamavaśyamutpadyate
            yathā, tathā svahetumapariṇāmādhigataśaktibhyo daurmanasyādibhyaḥ krodha utpadyate,
            iti sādhāraṇamanayorhetupratyayādhīnatvam //</p>
         
         
         <p>atha syāt- uktamatra sacetanāḥ saṃcintya tathāvidhāniṣṭakāriṇaḥ, na tu punaritare
            tathetyāha-</p>
         
         
         <p>
            kupyāmīti na saṃcintya kupyati svecchayā janaḥ /<br />
            utpatsya ityabhipretya krodha utpadyate na ca // Bca_6.24 //
            </p>
         
         
         <p>tatpratyayasāmagrīmantareṇa kupyāmītyevaṃ buddhipūrvakaṃ saṃcintya na janaḥ svairaṃ
            prakupyati / krodho 'pi utpatsya ityabhisaṃghāya svātantryeṇa naivotpadyate //</p>
         
         
         <p>tasmādidamevātra pramāṇasiddhamityāha-</p>
         
         
         <p>
            ye kecidaparādhāśca pāpāni vividhāni ca /<br />
            sarva tatpratyayabalāt svatantraṃ tu na vidyate // Bca_6.25 //
            </p>
         
         
         <p>idaṃpratyayatāmātrasamupasthitasvabhāvaṃ sarvamidam / na tu svātantryapravṛttaṃ kiṃcidapi
            vidyate //</p>
         
         
         <p>
            na ca pratyayasāmagryā janayāmīti cetanā /<br />
            na cāpi janitasyāsti janito 'smīti cetanā // Bca_6.26 //
            </p>
         
         
         <p>pratyayasāmagryapi na svakāryaṃ janayantī saṃcintya janayati / sā hi svahetupariṇāmopanidhidharmatayā
            tathāvidhaṃ kāryaṃ janayati na tu saṃcintya / na cāpi janitasya kāryasyāpi anayā sāmagryā
            janito 'smīti cetanā manasikāro 'sti / tasmānnirvyāpāratayā sarvadharmāṇām, asmin
            sati idaṃ bhavati, asyotpādādidamutpadyate, iti idaṃpratyayatāmātramidaṃ jagat, nātra
            kaścitsvatantraḥ saṃbhavati / hetupratyayādhīnatvātsarvadharmāṇām //</p>
         
         
         <p>syādetat- astyeva svatantraṃ yathā sāṃkhyānāṃ pradhānamātmā ca, naiyāyikānāmākāśādayaḥ
            / tat kimucyate na kiṃcitsvatantramiha vidyate, ityāśaṅkayāha-</p>
         
         
         <p>
            yatpradhānaṃ kilāmīṣṭaṃ yattadātmeti kalpitam /<br />
            tadeva hi bhavābhīti na saṃcintyopajāyate // Bca_6.27 //
            </p>
         
         
         <p>yattadbhavatāṃ sattvarajastamasāṃ sāmyāvasthā prakṛtiḥ pradhānamityabhimatam / kileti
            pramāṇāsaṃgatametadityaruciṃ prakāśayati / yadapi tadvastu kiṃcidātmeti kalpitamadhyavasitaṃ
            pramāṇāsaṃgatameva / āha- yasmāttadeva svayameva tadaparakāraṇābhāvād bhavāmi samutpadya
            iti nābhisaṃdhāya jāyate /</p>
         
         
         <p>(<span class="bold">Bcp 88</span>) kutaḥ? yasmāt-</p>
         
         
         <p>anutpannaṃ hi tannāsti ka icchedbhavituṃ tadā /</p>
         
         
         <p>tat pradhānādi prāgasadeva / asataśca vandhyāsutāderiva kā bhavitumutpattumicchā bhavet?
            atha nāsadutpadyate kiṃcit, kevalamavyaktāvasthāto vyaktāvasthāyāṃ pariṇāmamātram
            / yadyevam, pariṇāmo 'pi kathamasannutpaṃdyate vyaktāvasthā vā? pariṇāmasya vyaktāvasthāyāśca
            tatsvabhāvatve tasyāpyutpattiprasaṅgaḥ / vyatireke saṃbandhābhāvaḥ / saṃbandhakalpanāyāṃ
            ca anavasthā / parato vistareṇa pradhānaṃ nirākariṣyate [9.127-138] //</p>
         
         
         <p>syādetat- ātmanyayamadoṣa eva / na hi tasya vayamutpādamicchāmaḥ / sarvadā nityasvabhāvatayā
            anutpanna evāsau / bhavatu nāma evam / tathāpi sarvathā kharaviṣāṇakalpa evāsau, utpādābhāvāt
            / tato nātrāpi nivartate-</p>
         
         
         <p>anutpannaṃ hi tannāsti ka icchedbhavituṃ tadā /
            iti /</p>
         
         
         <p>bhāve 'pi vā nāsya svātmanyapi prabhutvamasti / prakṛtyupanāmitameva hi viṣayamapi
            sa bhuṅkte / tadā ca viṣayopabhogātprāk tadbhoktṛtvamasya nāsīt, paścādutpannaṃ ca
            tatsvabhāvameva / anyathā tasya bhoktṛtvāyogāt / tadutpāde ca tasyāpyutpāda iti kathaṃ
            nātmana utpāda iṣyata iti / tadevaṃ punaḥ</p>
         
         
         <p>anutpannaṃ hi tannāsti ka icchedbhavituṃ tadā /</p>
         
         
         <p>ityāyātam //</p>
         
         
         <p>aparamapi dūṣaṇamatrāha-</p>
         
         
         <p>viṣayavyāpṛtatvācca niroddhumapi nehate // Bca_6.28 //</p>
         
         
         <p>yadyapyasau pradhānopahitaviṣayopabhogāya pravartata itīṣyate, tadā prāgapravṛttasya
            paścātpravṛttirna yujyate / atha kathaṃcit pravartate, tadāpi viṣaye vyāpṛtasya nivṛttirna
            syāt / etadevāha- niroddhumapi nehate / viṣayopabhogānnivartitumapi notsahate, tadā
            tasya tatsvabhāvatvāt, tasya ca nityatayā anivṛtteḥ / nivṛttau vā anityatvaprasaṅgāt
            / naiyāyikādīnāmātmano vyapadeśo nityatvāt //</p>
         
         
         <p>viśeṣamapi tasyāha-</p>
         
         
         <p>nityo hyacetanaścātmā vyomavat sphuṭamakriyaḥ /</p>
         
         
         <p>acaitanyaṃ sāṃkhyādiha viśeṣaḥ / anyatra samānatā / tatra nityaḥ pūrvāparakālayorekasvabhāvaḥ
            / acetanaśca acitsvabhāvaḥ / jaḍa ityarthaḥ / anyacaitanyayogāccetayate / vyomavad
            vyāpī / ata eva sphuṭaṃ vyaktamakriyaḥ / yadāha-</p>
         
         
         <p>
            anye punarihātmānamicchādīnāṃ samāśrayam /<br />
            svato 'cidrūpamicchanti nityaṃ sarvagataṃ tathā //
            </p>
         
         
         <p>(<span class="bold">Bcp 89</span>) śubhāśubhānāṃ kartāraṃ karmaṇāṃ tatphalasya ca /
            bhoktāraṃ cetanāyogāccetanaṃ na svarūpataḥ //</p>
         
         
         <p>[tattvasaṃgraha-171-72]
            tathā ca akiṃcitkara evāsau, kvacidapi kārye 'nupayogāt / atha aparasahakāripratyayasaṃnidhau
            niṣkriyasyāpi tasya kriyā[bhyu]pagamyate / yaduktam-
            jñānayatnādisaṃbandhaḥ kartṛtvaṃ tasya bhaṇyate / iti /</p>
         
         
         <p>atrāha-</p>
         
         
         <p>pratyayāntarasaṅge 'pi nirvikārasya kā kriyā // Bca_6.29 //</p>
         
         
         <p>jñānayatnādipratyayāntarasaṃparke 'pi nityatvānnirvikārasya pūrvasvabhāvādapracyutasyātmanaḥ
            kā kriyā? naiva kriyā yujyate //</p>
         
         
         <p>
            yaḥ pūrvavat kriyākāle kriyāyāstena kiṃ kṛtam /<br />
            tasya kriyeti saṃbandhe katarattannibandhanam // Bca_6.30 //
            </p>
         
         
         <p>yathā pūrvamakriyākāle tathākriyākāle 'pi yaḥ, tena kārakasvabhāvavikalena kriyāyāḥ
            kiṃ kṛtam, yena pratyayāntarasaṅge tasya kriyā vyavasthāpyeta? api ca / ubhayasaṃbandhābhāvāt
            tasya ātmanaḥ kriyeyamiti saṃbandhe katarattadanyanimittam? naivāsti kiṃcit //</p>
         
         
         <p>vistareṇa cātmano nirākariṣyamāṇatvāt [9.58-60] īśvarasya ca [9.119-126], na svatantraḥ
            kaścidapi saṃbhavati / evamasvātantryaṃ sarvatra prasādhyopasaṃharannāha-</p>
         
         
         <p>
            evaṃ paravaśaṃ sarvaṃ yadvaśaṃ so 'pi cāvaśaḥ /<br />
            nirmāṇavadaceṣṭeṣu bhāveṣvevaṃ kka kupyate // Bca_6.31 //
            </p>
         
         
         <p>evamuktanayena paravaśaṃ parāyattaṃ sarvaṃ bāhyādhyātmikaṃ vastujātam / tarhi yadvaśe
            tadaparāyattaṃ bhaviṣyatīti cet, na / yadvaśaṃ so 'pi cāvaśaḥ svahetuparatantraḥ /
            evaṃ sa heturapi svahetorityanādisaṃsāraparaṃparāyāṃ na svavaśitā kvacidapi saṃbhavati
            / ato nirvyāpārāḥ sarvadharmā iti / kaḥ kasmai druhyati paramārthataḥ yenāparādhini
            kvacit kasyacidaparādhe tasya dveṣo yuktaḥ / idamevāha- nirmāṇavat sarvavyāpārakalpanāvigamāt,
            aceṣṭeṣu nirīheṣu sarvadharmeṣu evaṃ satsu kva kupyatām? na yujyate prekṣāvatāṃ kvacidapi
            kopa iti bhāvaḥ //</p>
         
         
         <p>syādetat- evaṃ hi ekaṃ samarthayato dvitīyaṃ vighaṭate ityāśaṅkayannāha-</p>
         
         
         <p>vāraṇāpi na yuktaivaṃ kaḥ kiṃ vārayatīti cet /</p>
         
         
         <p>samarthitanyāyenaiva vāraṇāpi nivartanamapi nirmāṇavadaceṣṭeṣu bhāveṣu na yuktā /
            evamiti yadā kiṃcidapi svatantraṃ na dṛśyate, sarvaṃ pratyayasāmagrīṃ pratītya jāyate,
            tadā vāraṇāpi na (<span class="bold">Bcp 90</span>) yuktā / yadi vā- maivam, tathāpi kathaṃ na yuktā? ko vārayati, svatantraḥ kartā
            kiṃ niṣedhyaṃ svatantrapravṛttaṃ vārayatīti cet / ayamabhiprāyaḥ- na hi samāne 'pi
            nyāye kvacit pravṛttiḥ sāmānyatvāt / tasmādyuktametat- vāraṇā na yukteti //</p>
         
         
         <p>yadyevaṃ manyase, atrottaramāha-</p>
         
         
         <p>yuktā pratītyatā yasmādduḥkhasyoparatirmatā // Bca_6.32 //</p>
         
         
         <p>yuktā vāraṇā, kutaḥ? pratītyatā, idaṃ pratītyedamutpadyate iti pratītyasamutpannatā
            yasmādasti nirvyāpāreṣvapi bhāveṣu, ato vāraṇā yuktā, tato na vyāghātaḥ / etaduktaṃ
            bhavati- yadyapi nirvyāpārāḥ sarvadharmāḥ, tathāpi pratītyasamutpādavaśāt pāratantryamupadarśitam-
            evaṃ paravaśaṃ sarvam [6. 31] ityādivacanāt / tataḥ avidyādipratyayabalāduttarottaraḥ
            kāryapravāhaḥ saṃskārādirūpaḥ pravartate, pūrvapūrvanivṛttau nivartate / etacca uttaratra
            [9. 75] vistareṇa pratipādayiṣyate / tasmādduḥkhasya saṃsārasya uparatirnivṛttirabhimatā
            / ato dveṣādipāpapravṛttivāraṇā saṃgacchate / tāṃ pratītya tathāvidhamabhyudayaniḥśreyasasvabhāvaṃ
            phalamutpadyate //</p>
         
         
         <p>sāṃprataṃ prakṛtameva yojayannāha-</p>
         
         
         <p>
            tasmādamitraṃ mitraṃ vā dṛṣṭvāpyanyāyakāriṇam /<br />
            īdṛśāḥ pratyayā asyetyevaṃ matvā sukhī bhavet // Bca_6.33 //
            </p>
         
         
         <p>yasmāt pratītyajaṃ sarvam, tasmādamitretaraṃ [amitramitaraṃ ca] apakāriṇaṃ pratītya
            sukhamevālambanīyam / kutaḥ? īdṛśā apakārakaraṇaśīlahetavaḥ asya amitrasya itarasya
            vā, iti evaṃ niścitya sukhī bhavet, daurmanasyaṃ na kurvīta //</p>
         
         
         <p>kiṃ ca / duḥkhopanipātena cittakṣobhe 'pi na duḥkhasya nivṛttirastītyupadarśayannāha-</p>
         
         
         <p>
            yadi tu svecchayā siddhiḥ sarveṣāmeva dehinām /<br />
            na bhavetkasyacidduḥkhaṃ na duḥkhaṃ kaścidicchati // Bca_6.34 //
            </p>
         
         
         <p>na hi ātmecchāmātreṇa anavimataṃ nivartate, abhimataṃ copatiṣṭhate hetumantareṇa /
            tathātve sa ti na bhavet kasyacit sattvasya duḥkham / kimiti? na duḥkhamātmanaḥ kaścidicchati
            / svasukhābhilāṣiṇa eva hi sarvasattvāḥ //</p>
         
         
         <p>duḥkhādhivāsanākṣāntimabhidhāya idānīṃ parāpakāramarṣaṇakṣāntimupadarśayannāha-</p>
         
         
         <p>
            pramādādātmanātmānaṃ bādhante kaṇṭakādibhiḥ /<br />
            bhaktacchedādibhiḥ kopāddurāpastyādilipsayā // Bca_6.35 //
            </p>
         
         
         <p>
            udbandhanaprapātaiśca viṣāpathyādibhakṣaṇaiḥ /<br />
            nighnanti kecidātmānamapuṇyācaraṇena ca // Bca_6.36 //
            </p>
         
         
         <p>
            yadaivaṃ kleśavaśyavād ghrantyātmānamapi priyam /<br />
            tadaiṣāṃ parakāyeṣu parihāraḥ kathaṃ bhavet // Bca_6.37 //
            </p>
         
         
         <p>(<span class="bold">Bcp 91</span>) asamīkṣitakāritā pramādaḥ / svayameva svakāyaṃ kaṇṭakakhāṇukaṭhallapāṣāṇaśarkarādibhirdurgamārgeṣu
            karmapravṛttāḥ kaṇṭakāstaraṇaśayanādibhirvā bādhante / tathā bhojanapānaparihārādibhiḥ
            / kimiti? kopāt agamyaparadāradhanādi labdhumicchayā vā //</p>
         
         
         <p>udbandhanamūrdhvalambanam / prapātaḥ prapatanaṃ parvatādeḥ / jalāgnipraveśādibhiḥ,
            viṣāpathyādibhakṣaṇaiḥ, atyāhārātipānādibhiḥ, nighnanti mārayanti kecinmohapuruṣā
            ātmānaṃ svakāyam / paravadhādibhiḥ, apuṇyācaraṇena ca / paravadhābhiprāyāḥ saṃgrāmādiṣvakuśalakriyayā
            ca //</p>
         
         
         <p>yadaivamuktakrameṇa kleśavaśyatvāt kleśaparatantratvāt ete sattvā ātmānamapi priyaṃ
            vallabhaṃ ghnanti pīḍayanti, tadā eṣāṃ parakāyeṣu paraśarīreṣu apakāraviratiḥ kathaṃ
            syāt?</p>
         
         
         <p>itthaṃ ca kṛpāpātramevaite, na dveṣasthānamityāha-</p>
         
         
         <p>
            kleśonmattīkṛteṣveṣu pravṛtteṣvātmaghātane /<br />
            na kevalaṃ dayā nāsti krodha utpadyate katham // Bca_6.38 //
            </p>
         
         
         <p>piśācairiva grasteṣu eṣu apakārakāriṣu uktanayena pravṛtteṣu ātmaghātane parāpakāradvāreṇa
            vā na kevalaṃ na tāvat kṛpā nāsti, audāsīnyamapi sādhūnāṃ tatrāyuktam / dveṣa utpadyate
            kathaṃ kṛpāsthāneṣviti viparyayo mahān //</p>
         
         
         <p>evamapi svacittaṃ nivārayedityāha-</p>
         
         
         <p>
            yadi svabhāvo bālānāṃ paropadravakāritā /<br />
            teṣu kopo na yukto me yathāgnau dahanātmake // Bca_6.39 //
            </p>
         
         
         <p>tathā hi vikalpadvayamatra / bālānāṃ pṛthagjanānāṃ yadi etādṛśa eva svabhāvaḥ paropadravakāritā
            nāma, tadā na khalu svabhāvāḥ paryanuyogamarhanti- kimiti parāpakāraṃ kurvanti te?
            iti paribhāvya teṣu dveṣo na yukto me / tadyathā agnau dahanasvabhāve dāhakaraṇāt
            / anyathā tadabhāve tatsvabhāvatāhāniprasaṅgāt //</p>
         
         
         <p>dvitīyaṃ vikalpamadhikṛtyāha-</p>
         
         
         <p>
            atha doṣo 'yamāgantuḥ sattvāḥ prakṛtipeśalāḥ /<br />
            tathāpyayuktastatkopaḥ kaṭudhūme yathāmbare // Bca_6.40 //
            </p>
         
         
         <p>atha doṣo 'yamāgantuḥ anya eva na tatsvabhāvabhūtaḥ / sattvāḥ punaḥ prakṛtiprabhāsvaracittasaṃtānatayā
            peśalā akuṭilasvabhāvāḥ / doṣā hi duṣṭasvabhāvāḥ, na tatsvabhāvāḥ sattvāḥ / tathāpi
            ayuktasteṣu sattveṣu peśalasvabhāveṣu kopaḥ / kasminniva? kaṭudhūmo yathā iva ambare
            / na hi kaṭutā nāma nirmalasyākāśasya svabhāvaḥ, api tu dhūmasya / ataśca taddoṣeṇa
            dhūma eva doṣo yujyate, nākāśe prakṛtipariśuddhe / tasmāddoṣeṣveva kopo yujyate na
            sattveṣu /</p>
         
         
         <p>(<span class="bold">Bcp 92</span>) api ca / yadeva hi pradhānaṃ duḥkhakāraṇam, tatra yukto bhavet kopo nāpradhāne ityāha-</p>
         
         
         <p>
            mukhyaṃ daṇḍādikaṃ hitvā prerake yadi kupyate /<br />
            dveṣeṇa preritaḥ so 'pi dveṣe dveṣo 'stu me varam // Bca_6.41 //
            </p>
         
         
         <p>kāye hi daṇḍaprahārādabhāvitacittasya duḥkhaṃ samutpadyate / tato daṇḍa eva mukhyaṃ
            duḥkhakāraṇamiti tatraiva kopo yuktaḥ / atha parapreritasya daṇḍasya ko doṣaḥ? tena
            preraka eva dveṣyo bhavati / evaṃ tarhi dveṣeṇa so 'pi daṇḍaprerakaḥ prerita iti dveṣe
            dveṣo mama yukto na prerake //</p>
         
         
         <p>api ca / nādattaṃ kiṃcidupabhujyate sukhaṃ vā duḥkhaṃ vā / iti vicintya parāpakāre
            'pi na tatra cittaṃ pradūṣayedityāha-</p>
         
         
         <p>
            mayāpi pūrvaṃ sattvānāmīdṛśyeva vyathā kṛtā /<br />
            tasmānme yuktamevaitatsattvopadravakāriṇaḥ // Bca_6.42 //
            </p>
         
         
         <p>pūrvaṃ janmāntare mayāpi sattvānāmevaṃvidhaiva pīḍā kṛtā yasmāt, ṛṇapariśodhananyāyena
            ucitameva mamaitat parāpakārakāriṇaḥ / tatkarmaphalaparipākāditi bhāvaḥ //</p>
         
         
         <p>yadyasya kāraṇaṃ tasmādetadutpadyate nānyasmāditi parāmṛśya parāpakāraṃ marṣayedityupadaśaryannāha-</p>
         
         
         <p>
            tacchasraṃ mama kāyaśca dvayaṃ duḥkhasya kāraṇam /<br />
            tena śasraṃ mayā kāyo gṛhītaḥ kutra kupyate // Bca_6.43 //
            </p>
         
         
         <p>avikalakāraṇasāmagrī hi sarvakāryasya kāraṇamiti pramāṇapariniścitam / sā cātra tathāvidhā
            vidyate / tathāhi tasyāpakāriṇaḥ śastraṃ khaṅgādi mama kāyaśca, etaddvayaṃ sāmagrīrūpaṃ
            duḥkhasya kāraṇam / iti samarthakāraṇasadbhāve 'pi kāryaṃ kathaṃ notpadyeta? anyathā
            tattasya kāraṇameva na syāt / tato 'nyadapi, tat utpādayogaḥ? [=tatsāmagrīto 'nyadapi
            kāraṇaṃ syāt, tataḥ..........] tasmādyādi kāraṇopanāyake kupyate, tadā svātmanyapi
            kopo yuktaḥ / yataḥ svayamapi duḥkhakāraṇaṃ vahatyupanayati ca bhavān / ātmanyakope
            paratrāpi na yukta iti bhāvaḥ //</p>
         
         
         <p>prakārāntareṇoktamevārthaṃ spaṣṭayannāha-</p>
         
         
         <p>
            gaṇḍo 'yaṃ pratimākāro gṛhīto ghaṭṭanāsahaḥ /<br />
            tṛṣṇāndhena mayā tatra vyathāyāṃ kutra kupyate // Bca_6.44 //
            </p>
         
         
         <p>śarīrākṛtirayaṃ pakvagaṇḍo mayā gṛhītaḥ / sarvaduḥkhahetutvāt sarvopamardasahaḥ /
            ākoṭanatāḍanādibhirapyabhedyatvāt / duḥkhaparihārāya sukhaprāptaye ca yā tṛṣṇā abhilāṣaḥ,
            tadandhena pihitaprajñālocanena tasyāṃ vyathāyāṃ satyāṃ kutra kupyate? na hi gaṇḍasya
            kuḍyādisaṃparkaje duḥkhe kvacidvivekataḥ kopo yuktaḥ //</p>
         
         
         <p>(<span class="bold">Bcp 93</span>) api ca / yaḥ kāryeṇānarthī, tena tatkāraṇameva parihartavyaṃ bhavet / ahaṃ tu viparyastamatiriti
            vimarśamupadarśayannāha-</p>
         
         
         <p>
            duḥkhaṃ necchāmi duḥkhasya hetumicchāmi bāliśaḥ /<br />
            svāparādhāgate duḥkhe kasmādanyatra kupyate // Bca_6.45 //
            </p>
         
         
         <p>duḥkhaṃ daṇḍādyabhighātajaṃ necchāmi / tasya punaḥ kāraṇaṃ śarīraṃ pratyapakāriṇaṃ
            cecchāmi / bāliśa iti bāladharmo viparyāsaḥ / tasmātkāraṇāt svakāye yadduḥkhaṃ tat
            svāparādhāgatameva / iti kasmādanyatra tatsahakārimātre kupyate?</p>
         
         
         <p>ātmavadhāya svayaṃ saṃskṛtaśastrasyaiva anyatra mama kopo na yukta ityāha-</p>
         
         
         <p>
            asipatravanaṃ yadvadyathā nārakapakṣiṇaḥ /<br />
            matkarmajanitā eva tathedaṃ kutra kupyate // Bca_6.46 //
            </p>
         
         
         <p>asipatravanaṃ narakasamudbhavam / asaya eva patrāṇyasyeti kṛtvā / asigrahaṇaṃ prādhānyāt
            / anyadapi śastraṃ nārakaduḥkhaheturyantraṃ ca / vane tasminnivāsino gṛdhrolūkavāyasādayaḥ
            pakṣiṇo yathā matkarmajanitā eva duḥkhahetavo bhavanti / nānyadatra duḥkhakāraṇamasti
            / tathā idamapi paraśastrādikaṃ duḥkhaheturmatkarmajanitameva, iti kutra kupyate?</p>
         
         
         <p>itthamapi viparyāsa evāyamityupadarśayitumāha-</p>
         
         
         <p>
            matkarmacoditā eva jātā mayyapakāriṇaḥ /<br />
            yena yāsyanti narakānmayaivāmī hatā nanu // Bca_6.47 //
            </p>
         
         
         <p>yena madīyena karmaṇā coditāḥ preritā eva mayi pūrvakṛtāpakāre apakāriṇo jātāḥ santo
            narakān yāsyanti, tena mayaivāmī apakāriṇo hatā nanu / svacittaṃ saṃbodhayati- na
            amībhirahaṃ hataḥ / ayamabhiprāyaḥ- yadi nākariṣyamahamīdṛśaṃ karma, tadā ete 'pi
            nāpakāriṇo 'bhaviṣyanniti matkṛtenaiva karmaṇā apakāriṇo bhavanti //</p>
         
         
         <p>upakāriṣveva mohādapakāribuddhirmameti kārikādvayena darśayannāha-</p>
         
         
         <p>
            etānāśritya me pāpaṃ kṣīyate kṣamato bahu /<br />
            māmāśritya tu yāntyete narakān dīrghavedanān // Bca_6.48 //
            </p>
         
         
         <p>
            ahamevāpakāryeṣāṃ mamaite copakāriṇaḥ /<br />
            kasmādviparyayaṃ kṛtvā khalacetaḥ prakupyasi // Bca_6.49 //
            </p>
         
         
         <p>etānapakāriṇa āśritya nimittīkṛtya mama pāpaṃ pūrvajanmakṛtaparāpakārajanitaṃ kṣīyate
            tadduḥkhānubhavanavipākena kṣayaṃ yāti / kṣamataḥ kṣāntimālambamānasya / bahu anekaparyāyeṇa
            kṛtam / māmāśritya matkarmacoditāḥ evamapyapakāraṃ kṛtvā punarete narakān tīvravedanān
            duḥsahaduḥkhānubhavān yānti / ata uktakrameṇa ahameva apakārī eṣāmityādi subodham
            //</p>
         
         
         <p>(<span class="bold">Bcp 94</span>) nanu yadyapakārī bhavān, tarhi bhavata eva narakagamanamucitam, na tveṣāmityāha-</p>
         
         
         <p>
            bhavenmamāśayaguṇo na yāmi narakān yadi /<br />
            eṣāmatra kimāyātaṃ yadyātmā rakṣito mayā // Bca_6.50 //
            </p>
         
         
         <p>yā pratyapakāranivṛttiniṣṭhā etanmamāśayamāhātmyaṃ narakagatinivṛttihetuḥ / narakān
            na yāmi tadātmāśayamāhātmyabalena / na tu punareṣāṃ durāśayatayā narakeṣu mamāpatanamiti
            bhāvaḥ / etadevāha- eṣāmityādinā / ayamatra samudāyārthaḥ- yadyahamapakārī sannapi
            kenacidupāyakauśalena narakān na yāmi, tadaiṣāmu[ma?]pakāriṇāṃ kimāyātam, kimapakṣīyate?
            kā kṣatirityarthaḥ / mayā tāvadekena rakṣitā na bhavantāmanye, rakṣita ātmā ca bhavet
            / na caitāvatā kiṃcideṣāṃ nyūnādhikaṃ guṇadoṣeṣu syāt //</p>
         
         
         <p>nanu yadi nāma evam, tathāpi bhavato 'pi na yuktamātmarakṣaṇamupakārikṛtajñatayā ityāśaṅkayāha-</p>
         
         
         <p>
            atha pratyapakārī syāṃ tathāpyete na rakṣitāḥ /<br />
            hīyate cāpi me caryā tasmānnaṣṭāstapasvinaḥ // Bca_6.51 //
            </p>
         
         
         <p>yadi daṇḍādighātaṃ kurvatsu pratyapakārī bhaveyam, tathāpi ete rakṣitā na bhavanti
            / na kaścideṣāṃ pratīkāro narakagamanādiṣu kṛtaḥ syāt / pratyuta tāḍitenāpi mayā na
            pratitāḍitavyam / tathā sarvasattveṣu na maitracittaṃ mayā niści[kṣepta?]tavyam /
            antaśo na dagdhasthūṇāyāmapi pratighacittamutpādayitavyam / ityāderbodhisattvacaryāyā
            mama hānireva syāt / tasmādetarhi pratīkāropāyābhāvāttapasvino varākā rakśitumaśakyatvānnaṣṭā
            durgatipatitā eva / ityupekṣyante tāvadidānīm / paścāttadupāyamadhigamya tatkariṣyāmi
            yathaiṣāṃ duḥkhamaṇumātrakamapi na syāt //</p>
         
         
         <p>tadevaṃ parāpakāramarṣaṇakṣāntiṃ pratipādya adhunā dharmanidhyānakṣāntimupadarśayitumāha-</p>
         
         
         <p>
            mano hantumamūrtatvānna śakyaṃ kenacitkvacit /<br />
            śarīrābhiniveśāttu cittaṃ duḥkhena bādhyate // Bca_6.52 //
            </p>
         
         
         <p>dvividhaṃ duḥkhamavicārato bādhakamupajāyate kāyikaṃ mānasikaṃ ceti / tatra manasi
            na kaściddaṇḍādikaṃ dātuṃ śaktaḥ, amūrtatvānmanasaḥ / iti tadudbhavaṃ duḥkhaṃ paramārthato
            na saṃbhavati / kalpanākṛtaṃ tu daurmanasyādikaṃ vidyate / etadeva darśayati śarīretyādinā
            / mamedaṃ śarīramiti vikalpābhyāsavāsanāvaśāt kāyaduḥkhena cittaṃ vihanyate //</p>
         
         
         <p>tatrāpi pratiniyatameva duḥkhakāraṇamityāha-</p>
         
         
         <p>
            nyakkāraḥ paruṣaṃ vākyamayaśaścetyayaṃ gaṇaḥ /<br />
            kāyaṃ na bādhate tena cetaḥ kasmātprakupyasi // Bca_6.53 //
            </p>
         
         
         <p>(<span class="bold">Bcp 95</span>) nyakkārādigaṇaḥ samūhaḥ kāyasya duḥkhaheturna bhavati / na hi kāyasyāyaṃ kaṃcidupaghātaṃ
            karotīti yena, tena cetaḥ kasmāddhetoḥ prakupyasi?</p>
         
         
         <p>athāpi syāt- yadi nāma nyakkārādayaḥ kāyasya bādhakā na bhavanti, tathāpi tacchrutvā
            mayi lokānāmaprasannaṃ cittamutpadyate, iti mayā neṣyate ityāśaṅkayāha-</p>
         
         
         <p>
            mayyaprasādo yo 'nyeṣāṃ sa māṃ kiṃ bhakṣayiṣyati /<br />
            iha janmāntare vāpi yenāsau me 'nabhīpsitaḥ // Bca_6.54 //
            </p>
         
         
         <p>bhavatu nāma evam, tathāpi vicāraṇīyameva / mayi nyakkārādiśravaṇād yo 'yamaprasādo
            janānām, sa kiṃ māṃ bhakṣayiṣyati ihaloke paraloka vā, yenāsau lokāprasādo mamāpriyaḥ,
            iti vicārya na kartavyo 'trābhiniveśaḥ //</p>
         
         
         <p>asti vā atrābhiniveśakāraṇaṃ lābhavighāto nāmetyāha-</p>
         
         
         <p>
            lābhāntarāyakāritvād yadyasau me 'nabhīpsitaḥ /<br />
            naṅkṣyatīhaiva me lābhaḥ pāpaṃ tu sthāsyati dhruvam // Bca_6.55 //
            </p>
         
         
         <p>tathāhi nyakkārādiśravaṇādaprasādo lokānām, tasmācca lābhopanāmanavaimukhyam / tato
            'sau nyakkārādigaṇo mamāniṣṭa iti cet, tadayuktam / naṅkṣyati vinaśvaradharmatayā
            apagamiṣyati / ihaiva pratiniyataireva dinairmama lābhaḥ / na tu paralokānubandhī
            bhaviṣyati / tannimittaṃ nyakkārādikartṛṣu krudhyato yatpāpaṃ tadeva paraṃ sthāsyati
            paralokānubandhi bhaviṣyati / dhruvamiti aparimukte tatphale tasyāvināśāt //</p>
         
         
         <p>idamapi cātrālocanīyam-</p>
         
         
         <p>
            varamadyaiva me mṛtyurna mithyājīvitaṃ ciram /<br />
            yasmācciramapi sthitvā mṛtyuduḥkhaṃ tadeva me // Bca_6.56 //
            </p>
         
         
         <p>idameva varaṃ śreṣṭhaṃ yallābhābhāvādasminnevāhani me maraṇamastu, na tu punaḥ parāpakāradvāreṇa
            lābhapratilambhānmithyājīvitaṃ ciraṃ dīrghakālam / kutaḥ? yasmādvahutarakālamapi jīvitvā
            maraṇāntaṃ hi jīvitam ityavaśyaṃbhāvino mṛtyorduḥkhaṃ tadeva mama / yatpaścādvarṣaśatātyaye
            bhaviṣyati, tadevedānīṃ mama mriyamāṇasya iti cirajīviteṣvaviśeṣaḥ //</p>
         
         
         <p>ito 'pyaviśeṣa eveti ślokadvayena darśayannāha-</p>
         
         
         <p>
            svapne varṣaśataṃ saukhyaṃ bhuktvā yaśca vibudhyate /<br />
            muhūrtamaparo yaśca sukhī bhūtvā vibudhyate // Bca_6.57 //
            </p>
         
         
         <p>
            nanu (nūnaṃ?) nivartate saukhyaṃ dvayorapi vibuddhayoḥ /<br />
            saivopamā mṛtyukāle cirajīvyalpajīvinoḥ // Bca_6.58 //
            </p>
         
         
         <p>(<span class="bold">Bcp 96</span>) yathā kaścitsvapnopalabdhaṃ varṣaśataṃ sukhamupabhujya vibudhyate, anyaḥ punaḥ kṣaṇamātram
            / sa tāvanmātreṇa sukhinamātmānaṃ manyate / anayordvayorapi svapnopalabdhopabhuktasukhayoḥ
            prativibuddhayoḥ satoḥ tadupalabdhaṃ vinaṣṭaṃ sukhaṃ na nivartate, jāgradavasthāyāṃ
            nānuvartate, smaraṇamātrāvaśeṣatvāt / saivopamā svapnopalabdhasukhayoriva puruṣayormṛtyukāle
            maraṇasamaye cirajīvino 'lpajīvinaśca / nanu nivartate saukhyamiti svārthe 'pyaṇ /
            ityalaṃ mithyājīvitena //</p>
         
         
         <p>asmādapi lābhālābhayorna kaścidviśeṣa ityupadarśayannāha-</p>
         
         
         <p>
            labdhvāpi ca bahūṃllābhān ciraṃ bhuktvā sukhānyapi /<br />
            riktahastaśca nagraśca yāsyāmi muṣito yathā // Bca_6.59 //
            </p>
         
         
         <p>pracurataralābhān labdhvāpi samāsādya, cirakālamupabhujya sukhānyapi, punarmṛtyumadhigamya
            riktahastaśca tucchahastaḥ / na tasmāllābhādīṣadapi pātheyaṃ gṛhītam / nāpi sukhāt
            kiṃcit pariśiṣṭamavasthitam / kaṭisūtrakamātramapi na pariśeṣitamiti nagnaśca cauraiḥ
            parimuṣita iva asmāllokātparaṃ lokaṃ yāsyāmi //</p>
         
         
         <p>syādetat- astyeva viśeṣo lābhasya cīvarādīnāmanupaghātādāyuḥsaṃskārāṇāmupastambhācciratarakālaṃ
            jīvitaṃ syāt / tataśca pūrvakṛtapāpasya vidūṣaṇāsamudācārādinā parikṣayaṃ śikṣāsaṃvaraparirakṣaṇena
            bodhicittasevanādinā ca kuśalapakṣasya ca vṛddhiṃ kuryām / yaduktam-</p>
         
         
         <p>yāvacciraṃ jīvati dharmacārī tāvatprasūte kuśalapravāham //</p>
         
         
         <p>iti //</p>
         
         
         <p>ato lābhāntarāyakāriṇi yukta eva pradveṣa ityāśaṅkayannāha-</p>
         
         
         <p>pāpakṣayaṃ ca puṇyaṃ ca lābhājjīvan karomi cet /</p>
         
         
         <p>lābhāduktakrameṇa jīvan dhriyamāṇaḥ pāpakṣayaṃ ca puṇyaṃ ca karomītyādi manyase /
            nanu etaditaḥ samadhikaṃ doṣamapaśyatā abhidhīyata ityāha-</p>
         
         
         <p>puṇyakṣayaśca pāpaṃ ca lābhārthaṃ krudhyato nanu // Bca_6.60 //</p>
         
         
         <p>lābhārthaṃ lābhanimittaṃ tadantarāyakāriṇi dveṣaṃ kurvataḥ sukṛtakṣaya evopajāyate
            / yaduktam- sarvametatsucaritam [6.1] ityādinā / ayaṃ tu viśeṣaḥ- akṣāntisamudbhavasya
            pāpasya rāśirabhivardhate //</p>
         
         
         <p>athāpi syāt- yathākathaṃcit tāvaccirakālaṃ lābhājjīvitaṃ syāt / tāvataiva naḥ prayojanamityāha-</p>
         
         
         <p>
            yadarthameva jīvāmi tadeva yadi naśyati /<br />
            kiṃ tena jīvitenāpi kevalāśubhakāriṇā // Bca_6.61 //
            </p>
         
         
         <p>(<span class="bold">Bcp 97</span>) na khalu bodhisattvasya itarasattvavajjīvitaṃ niṣprayojanamevābhilaṣitam, kiṃ tarhi
            saṃbhārābhisaṃvardhanārthaṃ pāpakṣayārthaṃ ca / tad yadi sukṛtakṣayanimittameva tat
            syāt, tadā kiṃ tena tādṛśena jīvitenāpi kevalāśubhakarmakaraṇaśīlena? ninditameva
            taditi bhāvaḥ //</p>
         
         
         <p>syādetat- na lābhāntarāyakāritayā mamāvarṇavādini pratighacittamutpadyate, kiṃ tu
            guṇapracchādanādikarmaṇā, duḥkhahetutvādityāha-</p>
         
         
         <p>
            avarṇavādini dveṣaḥ sattvānnāśayatīti cet /<br />
            parāyaśaskare 'pyevaṃ kopaste kiṃ na jāyate // Bca_6.62 //
            </p>
         
         
         <p>ayaśobhidhāyini yo 'yaṃ bhavato vidveṣaḥ, so 'varṇavādī doṣāviṣkaraṇādguṇapracchādanācca
            tvāṃ nāśayati / iti matvā cedyadi tannimittakaḥ / athavā / sattvān lokānnāśayati /
            avarṇavādena mayi nigrāhayati / svayamaprasannacittasteṣāmapi cittamaprasādayatītyarthaḥ
            / iti avarṇavādini dveṣaścet, ucyate / tadā yo 'pi pareṣāmanyasattvānāmayaśaḥ prakāśayati,
            tatrāpi kopaste kiṃ na jāyate? so 'pi ca avarṇavādī sattvānnāśayati / tadasminnapi
            yuktarūpa eva kopaḥ //</p>
         
         
         <p>atrottaramāśaṅkayannāha-</p>
         
         
         <p>parāyattāprasādatvādaprasādiṣu te kṣamā /</p>
         
         
         <p>pareṣu anyeṣu sattveṣu āyatta āśrito 'prasādo 'sya / anyasattvān viṣayīkṛtya samutpanna
            iti / tasya bhāvastattvaṃ tasmāt / parāśritāprasādattvādaprasādiṣu aprasannacitteṣu
            avarṇavādiṣu tava kṣamā kṣāntirūtpadyate / ātmacittameva pṛcchati / atrāha-</p>
         
         
         <p>kleśotpādaparāyatte kṣamā nāvarṇavādini // Bca_6.63 //</p>
         
         
         <p>yadi yaḥ parāyattāprasādaḥ tatra kṣamā bhavato bhavati, tadā svasminnavarṇavādini
            kiṃ na kṣamā? kiṃrūpe? kleśotpādanaparāyatte kleśānāmutpādaparatantre / parāyattāprasādatvaṃ
            kṣamāhetuḥ tulyamubhayatrāpi ityarthaḥ //</p>
         
         
         <p>pratimādyupaghātakāriṣu śraddhāvaśādapi pratighacittaṃ notpādayitavyamityāha-</p>
         
         
         <p>
            pratimāstūpasaddharmanāśakākrośakeṣu ca /<br />
            na yujyate mama dveṣo buddhādīnāṃ na hi vyathā // Bca_6.64 //
            </p>
         
         
         <p>nāśakā vikopayitāraḥ / ākrośakā doṣabuddhayā vairūpyābhidhāyinaḥ / teṣu na yukto mama
            dveṣaḥ / kutaḥ? yasmādbuddhādīnāṃ bodhisattvāryaśrāvakapratyekabuddhānāṃ vitathābhiniveśaprasūtātmagrāhanivṛtterabhiṣvaṅgābhāvānna
            vyathā cittapīḍālakṣaṇaṃ daurmanasyaṃ nāsti / iti bhāvaḥ / ataḥ pratimāvināśakeṣu
            dveṣacittaṃ notpādayitavyam / tathā viruddhadharmakāriṣu karuṇaiva tu yujyate teṣu
            sādhūnām / anyathā tatra viśeṣābhāvāt pāpameva kevalamupajāyate / yadi punardharmato
            nivārayituṃ śakyate, tadā na doṣaḥ //</p>
         
         
         <p>(<span class="bold">Bcp 98</span>) yadapi ca dharmakāmatayā gurumātāpitrādyupaghātakāriṣu dveṣacittamutpadyate, tadapi
            vinivāryamevetyāha-</p>
         
         
         <p>
            gurusālohitādīnāṃ priyāṇāṃ cāpakāriṣu /<br />
            pūrvavatpratyayotpādaṃ dṛṣṭvā kopaṃ nivārayet // Bca_6.65 //
            </p>
         
         
         <p>guravo dharmamārgopadeṣṭāro 'kuśalapakṣanivartayitāraḥ / sālohitāḥ sodarāḥ / anye
            'pi jñātisagotrabāndhavādayaḥ / teṣāmapakāriṣu / tathā priyāṇāṃ premasthānānāṃ cāpakāriṣu
            kopaṃ nivārayediti saṃbandhaḥ / katham? pūrvavatpratyayotpādaṃ dṛṣṭvā / yaduktam-
            ye kecidaparādhāśca ityādinā / ataḥ sarve 'pyamī pūrvakarmopajanitameva phalamupabhuñjate
            / nātra kaścit pratīkāraheturasti / tadanena yathā aparasamaye devagurudvijātimātāpitṛprabhṛtīnāmarthe
            pāpaṃ kurvato 'pi na doṣa iti matam, na tathā ihābhimatamityuktaṃ bhavati //</p>
         
         
         <p>kiṃ ca / idamapi vastutattvaṃ manasi kurvatā na sattveṣu cittaṃ dūṣayitavyamityāha-</p>
         
         
         <p>
            cetanācetanakṛtā dehināṃ niyatā vyathā /<br />
            sā vyathā cetane dṛṣṭā kṣamasvaināṃ vyathāmataḥ // Bca_6.66 //
            </p>
         
         
         <p>samastakāryasya anvayavyatirekābhyāṃ janakatvenāvadhāritaṃ sāmagrīlakṣaṇaṃ kāraṇam
            / sā ca sāmagrī vastudharmatayā kācit kvacit samarthasvabhāvā / tatra cetanena kṛtā
            hastapādādiprahāreṇa / acetanena daṇḍaśastrarogādinā / tatrāpi cetanāvadvayāpāro 'styeva
            / sākṣāt pāraṃparyakṛtastu viśeṣaḥ / svayameva yadṛcchayā vā loṣṭakuḍyādyabhighātajanitā
            vā dehināṃ śarīriṇāṃ niyatā vyathā niyamena samutpadyate / nānyadito vyathākāraṇamasti
            / sā caivaṃ dvividhakāraṇasāmagrīprasūtāpi cetane savijñānake kāye dṛṣṭā pramāṇapariniścitā
            / atastadeva tadutpattisthānaṃ nānyat / acetane / vedanāyogāt / tato yad yasyotpattisthānaṃ
            tat tatraiva bhavati nānyatra, yathā paṅke paṅkajaṃ na sthale / ataḥ asmānyāyāt kṣamasva
            sahasva enāmanantarakathitobhayarūpāṃ vyathām //</p>
         
         
         <p>
            tadānīmubhayorapi sādhāraṇadūṣaṇatayā kvacidapi kopo na yukta iti kathayitumāha-<br />
            mohādeke 'parādhyanti kupyantyanye vimohitāḥ /<br />
            brūmaḥ kameṣu nirdoṣaṃ kaṃ vā brūmo 'parādhinam // Bca_6.67 //
            </p>
         
         
         <p>ātmātmīyagrāhābhiniveśaviparyāsādeke kecidaparādhyanti daṇḍādinā / samākrośādi vā
            vadantaḥ sadoṣamātmānaṃ kurvanti / anye punastadaparādhena kupyanti / vimohitā mohādeva
            svakṛtakarmaphalasaṃbandhamananusaranto 'vidyāvaraṇāt, pratitāḍanākrośādikamārabhante
            / itthaṃ brūmaḥ- kam eṣu kleśarākṣasāveśavaśīkṛteṣu nirdoṣam, kaṃ vā brūmo 'parādhinam?
            ubhayeṣāmapi sādhāraṇadoṣatvāt //</p>
         
         
         <p>(<span class="bold">Bcp 99</span>) idamapi ca ātmagatameva cintayatā pratighacittaṃ nivartayitavyamityāha-</p>
         
         
         <p>
            kasmādevaṃ kṛtaṃ pūrvaṃ yenaivaṃ bādhyase paraiḥ /<br />
            sarve karmaparāyattāḥ ko 'hamatrānyathākṛtau // Bca_6.68 //
            </p>
         
         
         <p>kasmātkāraṇāt kimityevam etatphalaṃ hetukarma kṛtam / yeneti lokoktireṣā yadityasyārthe
            / yadevam / yadi vā yena karmasāmarthyena hetunā / ākrośabandhanatāḍanādibhiḥ bādhyase
            pīḍyase parairanyaiḥ / nanu yadi nāma evam, tathāpi pratīkāro yukta ityāha- sarva
            ityādi / sarve duḥkhahetavaḥ karmapratyayopajanitapravṛttayaḥ iti ko 'hamatra anyathākṛtau
            tatphalanivartanāya? na kaścit / phaladānonmukhasya karmaṇaḥ kenacinnivartayitumaśakyatvāt
            //</p>
         
         
         <p>idaṃ punaratra yuktarūpamityāha-</p>
         
         
         <p>
            evaṃ buddhvā tu puṇyeṣu tathā yatnaṃ karomyaham /<br />
            yena sarve bhaviṣyanti maitracittāḥ parasparam // Bca_6.69 //
            </p>
         
         
         <p>ete sattvāḥ karmakleśaparāyattāḥ parasparamasamañjasakarmakāriṇo nivartayitumaśakyā
            iti / evaṃ buddhvā jñātvā punaḥ puṇyeṣu kuśaleṣu karmasu tathā yatnaṃ karomyaham,
            tena prakāreṇa vīryaṃ samārabhe, yena tathāvidhaṃ sāmarthyaṃ pratilabhya sanmārge
            pravartitāḥ santaḥ sarve maitracittā hitasukhavidhānatatparāḥ parasparamanyonyaṃ bhaviṣyanti
            //</p>
         
         
         <p>drohacittaṃ vinivartya priyavastūpaghātakāriṇi laukikodāharaṇena dveṣaṃ nivartayediti
            ślokadvayamupadarśayannāha-</p>
         
         
         <p>
            dahyamāne gṛhe yadvadagnirgatvā gṛhāntaram /<br />
            tṛṇādau yatra sajyeta tadākṛṣyāpanīyate // Bca_6.70 //
            </p>
         
         
         <p>
            evaṃ cittaṃ yadāsaṅgādahyate dveṣavahninā /<br />
            tatkṣaṇaṃ tatparityājyaṃ puṇyātmoddāhaśaṅkayā // Bca_6.71 //
            </p>
         
         
         <p>ekasmin gṛhe 'gninā dahyamāne yathā tasmād gṛhādanyad gṛhaṃ gṛhāntaraṃ gatvā / agniryatra
            tṛṇakāṣṭhādau sajjate lagati, tadantargatamanyadapi vastu mā dhākṣīditi śaṅkayā tadākṛṣyāpanīyate,
            pṛthak kṛtvā nirdhāryate, iti dṛṣṭakramaṃ prakṛte 'pi yojayannāha / evamuktodāharaṇanyāyena
            cittaṃ mano yasya vastuna āsaṅgādāsakto dahyate paritapyate dveṣavahninā pratighānalena
            tadāsaṅgasthānaṃ vastu tatkṣaṇaṃ na kālāntarapalimbena parityājyaṃ tatrābhiniveśaḥ
            parihartavyaḥ / kiṃ kāraṇam? puṇyasyātmā śarīram / puṇyaskandha iti yāvat / tasya
            uktakrameṇa uddāhaḥ parikṣayo mā bhūt / anyathā gṛhāntargatapadārthavat pradveṣavahniḥ
            tamapi dahet //</p>
         
         
         <p>api ca / lābha evāyaṃ labdhaḥ, yanmanuṣyaduḥkhairnarakaphalaṃ karma vipacyate iti
            pratipādayannāha-</p>
         
         
         <p>
            māraṇīyaḥ karaṃ chittvā muktaścetkimabhadrakam /<br />
            manuṣyaduḥkhairnarakānmuktaścetkimabhadrakam // Bca_6.72 //
            </p>
         
         
         <p>(<span class="bold">Bcp 100</span>) yo hi māraṇamarhati, sa yadi hastamātraṃ chittvā mucyate, tadā na kācit kṣatirasya
            / pratyuta labdhalābhamātmānaṃ manyate atyalpamidaṃ maraṇaduḥkhāt karacchedanaduḥkhamiti
            / tathā yo 'pi manuṣyaduḥkhaṃ tāḍanabandhanatiraskārādikṛtamanubhūya narakaduḥkhādvimukto
            bhavati, tasyāpi na kiṃcidapacīyate / na kiṃcididaṃ duḥkhaṃ narakaduḥkhāt, sukhameva
            tat / tato yadi vicakṣaṇaḥ syāt, tadā saumanasyamevātra yuktamasya //</p>
         
         
         <p>athāpi syāt- na mayā svalpamātre 'pi duḥkhe kṣamā kartuṃ śakyata iti, atrāha-</p>
         
         
         <p>
            yadyetanmātramevādya duḥkhaṃ soḍhuṃ na pāryate /<br />
            tannārakavyathāhetuḥ krodhaḥ kasmānna vāryate // Bca_6.73 //
            </p>
         
         
         <p>khaṭacapeṭaloṣṭādiprahārakṛtamīṣanmātramapi duḥkhamidānīṃ soḍhuṃ marṣituṃ na pāryate
            na śakyate / tadatra bhavantaṃ pṛcchāmaḥ- yadi evameva, tadayaṃ nārakaduḥkhasaṃvartanīyaḥ
            krodhaḥ kopaḥ kasmātkāraṇānna vāryate? ayameva hi atitarāṃ narakeṣu duḥkhadāyaka iti
            duḥkhabhīrūṇāmeva krodhaṃ nivartayituṃ yuktaṃ syāt //</p>
         
         
         <p>kiṃ ca / yadyapi soḍhuṃ na śakyate, tathāpi taddhetukakarmasaṃbhavādanicchato 'pi
            duḥkhamāpatiṣyati bhavataḥ / na ca kiṃcitphalamutpatsyate / marṣaṇāt punastasya mahārthalābho
            bhaviṣyatīti vṛttadvayena śikṣayitumāha-</p>
         
         
         <p>kopārthamevamevāhaṃ narakeṣu sahasraśaḥ /</p>
         
         
         <p>kārito 'smi na cātmārthaḥ parārtho vā kṛto mayā // Bca_6.74 //</p>
         
         
         <p>
            na cedaṃ tādṛśaṃ duḥkhaṃ mahārthaṃ ca kariṣyati /<br />
            jagadduḥkhahare duḥkhe prītirevātra yujyate // Bca_6.75 //
            </p>
         
         
         <p>kopanimittameva / evameva niṣphalameva / narakeṣu saṃjīvādiṣu / sahasraśaḥ anekavāram
            / ahaṃ kāritaḥ chedanabhedanapāṭanādikāraṇābhiḥ pīḍitaḥ / evaṃ duḥkhamanubhavatāpi
            mayā na ca naiva ātmārthaḥ dṛṣṭādṛṣṭaphalasādhanaḥ kṛto niṣpāditaḥ / parasya anyasya
            vā arthaḥ sukhavidhānalakṣaṇaḥ / iti niṣprayojanameva nārakaduḥkhasahasraśaḥ paribhavo
            jātaḥ / tadadyāpi na tathaiva mamāsahiṣṇutā yuktetyāha- idaṃ duḥkhaṃ naiva tādṛśaṃ
            yādṛśaṃ narakasamudbhavam / atha ca mahārthaṃ sarvasattvahitasukhavidhānabhūtaṃ buddhatvaṃ
            sādhayiṣyati / ato jagato duḥkhahare trijagatparyāpannasarvasattvaduḥkhapraśamanakare
            duḥkhe prītirevātra yujyate nāruciriti bhāvaḥ //</p>
         
         
         <p>paraguṇaśravaṇerṣyāmalaprakṣālanāyāha-</p>
         
         
         <p>
            yadi prītisukhaṃ prāptamanyaiḥ stutvā guṇorjitam /<br />
            manastvamapi taṃ stutvā kasmādevaṃ na hṛṣyasi // Bca_6.76 //
            </p>
         
         
         <p>guṇādhikaṃ stutvā yadi prītisukhaṃ kaiścit prāptam, tadā he manaḥ tvamapi tadguṇasaṃvarṇanena
            kimiti harṣasukhaṃ nānubhavasi? kimakāṇḍameva tadīrṣyānalajvālāyāmātmasaṃtānamindhanīkaroṣi?</p>
         
         
         <p>(<span class="bold">Bcp 101</span>) nanu sarvasukhamāsaṅgātmatayā niṣiddhameva sevitum / tataḥ ahaṃ sarvasukhavaimukhyādidamapi
            nopādade / vakṣyati hi-</p>
         
         
         <p>
            yatra yatra ratiṃ yāti manaḥ sukhavimohitam /<br />
            tasmātsahasraguṇitaṃ duḥkhaṃ bhūtvopatiṣṭhate //
            </p>
         
         
         <p>iti /
            [bodhi. 8.18]</p>
         
         
         <p>āha-</p>
         
         
         <p>
            idaṃ ca te hṛṣṭisukhaṃ niravadyaṃ sukhodayam /<br />
            na vāritaṃ ca guṇibhiḥ parāvarjanamuttamam // Bca_6.77 //
            </p>
         
         
         <p>na hi sarvaṃ hṛṣṭisukhamapākṛtam, api tu yat sāvadyamakuśalahetuḥ / idaṃ ca paraguṇāśrayaṃ
            hṛṣṭisukhaṃ niravadyaṃ tava, na ca akuśalahetuḥ / ataḥ sukhodayaṃ sukhasyodayo 'smāditi
            kṛtvā / ata eva na vāritaṃ ca guṇibhirbhagavacchāsanavidhijñaiḥ / ayamaparo 'sya guṇaḥ,
            yat parāvarjanamuttamaṃ paraguṇeṣu prītyā / guṇeṣu evamayaṃ matsarīti manyamānā anye
            'pi sattvā āvarjitā bhavanti, ato yuktamevātra prītisukhamupādātum //</p>
         
         
         <p>syādetat- na paraguṇeṣu akṣamā kācinmama / kiṃ tarhi tāvattasyaiva sukhametaditi mayā
            soḍhumaśakyamiti / atrāha-</p>
         
         
         <p>
            tasyaiva sukhamityevaṃ tavedaṃ yadi na priyam /<br />
            bhṛtidānādiviraterdṛṣṭādṛṣṭaṃ hataṃ bhavet // Bca_6.78 //
            </p>
         
         
         <p>tasyaiva stutikartuḥ sukhamiti evamanenābhiprāyeṇa bhavato yadi idaṃ paraguṇastutipratisamudbhavaṃ
            sukhaṃ na priyam, tadā atisaṃkaṭe patito 'si / katham? bhṛtidānādivirateḥ / yadapi
            ca bhavataḥ svātmasukhanimittaṃ svabhṛtyādiṣu bhṛtidānaṃ karmamūlyadānam, tathā upakārakāriṇi
            pratyupakārakaraṇam / ityāderviratervaimukhyāt, tadapi na kartavyameva syāt parasukhavidveṣiṇā
            / yatastenāpi tasya sukhameva saṃpatsyate / tato dṛṣṭamaihikaṃ phalam, adṛṣṭaṃ pāralaukikam
            / ubhayamapi hataṃ bhavet parasukhasaṃpadamarṣiṇā //</p>
         
         
         <p>kiṃ ca / mithyottaramevedaṃ bhavata iti pratipādayannāha-</p>
         
         
         <p>
            svaguṇe kīrtyamāne ca parasaukhyamapīcchasi /<br />
            kīrtyamāne paraguṇe svasaukhyamapi necchasi // Bca_6.79 //
            </p>
         
         
         <p>yadi kaścidbhavato guṇamudīrayati, tadā tasya parasyāniṣṭamapi saukhyamicchasi / atha
            paraguṇānanuvarṇayati, tadā punarīrṣyāśalyavitudyamānamānasaḥ / svasaukhyamapi necchasi
            / āstāṃ tāvat parasaukhyamityapiśabdaḥ / tasmāt parasukhasaṃpadīrṣyaiva bhavataḥ,
            na stāvakasukhāsahiṣṇutā //</p>
         
         
         <p>yaduktam-</p>
         
         
         <p>tasyaiva sukhamityevaṃ tavedaṃ yadi na priyam /
            iti /
            [bodhi. 6.78]</p>
         
         
         <p>(<span class="bold">Bcp 102</span>) tatra viśeṣeṇa dūṣaṇamāha-</p>
         
         
         <p>
            bodhicittaṃ samutpādya sarvasattvasukhecchayā /<br />
            svayaṃ labdhasukheṣvadya kasmātsattveṣu kupyasi // Bca_6.80 //
            </p>
         
         
         <p>idamatigarhitameva viśeṣeṇa samutpāditabodhicittasya, yat parasukhasaṃpadasahiṣṇutā
            nāma / yataḥ sarvasattvāḥ triadhātukāntaścarāḥ samastasukhasaṃpattisaṃtarpitā buddhatvamadhigamya
            mayā kartavyāḥ iti manasikāreṇa bodhicittamutpādyate / tadutpādya kasmāt sattveṣu
            kupyate? adya idānīm / kiṃbhūteṣu prasādasthāneṣu? svacittamabhiprasādya svayamātmanaiva
            prāptasukheṣu / iti akaraṇīyameva tat parasukhavaimukhyacittaṃ bodhisattvasyeti bhāvaḥ
            //</p>
         
         
         <p>yaḥ punarutpāditabodhicitto 'pi parasya lābhasatkārasaṃpattimabhisamīkṣya tadīrṣyākaṣāyitahṛdayaḥ
            tenaiva śokena dahyate, tasya paribhāṣaṇārthamāha-</p>
         
         
         <p>
            trailokyapūjyaṃ buddhatvaṃ sattvānāṃ kila vāñchasi /<br />
            satkāramitvaraṃ dṛṣṭvā teṣāṃ kiṃ paridahyase // Bca_6.81 //
            </p>
         
         
         <p>athavā syādetat- na khalu mayā tatsukhameva na mṛṣyate, kiṃ tarhi tadudbhāvitānyaguṇaśravaṇābhiprasannamānasaiḥ
            teṣāmupanāmitaṃ lābhasatkāramityatrāha- trailokyetyādi / trayo lokāeva kāmarūpārūpyadhātulakṣaṇāḥ
            lokaprasiddhayā vā svargādisvabhāvāḥ trailokyam, tatsamudāyo vā / tasya pūjāmarhatīti
            pūjyamabhyarcanīyam / anena sarvātiśāyitvaṃ pratipāditam / tathābhūtaṃ buddhatvaṃ
            sattvānāṃ kila vāñchasi / kiletyanena viparyayaṃ dṛṣṭvā aruciṃ prakāśayati / satkāra
            mityupalakṣaṇam / lābhamapi / śeṣaṃ subodham //</p>
         
         
         <p>lābhamabhisaṃdhāyāha-</p>
         
         
         <p>
            puṣṇāti yastvayā poṣyaṃ tubhyameva dadāti saḥ /<br />
            kuṭumbajīvinaṃ labdhvā na hṛṣyasi prakupyasi // Bca_6.82 //
            </p>
         
         
         <p>tvayā poṣaṇīyaṃ priyaputrakādikaṃ tvadīyaṃ yaḥ puṣṇāti, sa tubhyameva dadāti / tavaiva
            tenopacayaḥ kṛto bhavet / ataḥ tvatkuṭumbajīvinaṃ tvadīyaṃ kuṭumbaṃ jīvayati yaḥ,
            taṃ tathāvidhaṃ puruṣaṃ labdhvā prāpya prahṛṣyasi na? kākvā pṛcchati- prakupyasi,
            na prahṛṣyase cetyarthaḥ / tathā prakṛte 'pi yena sarvasattvā ātmīyatvena gṛhītāḥ,
            tasya tatsukhaiḥ sukhamevocitamiti //</p>
         
         
         <p>syādetat- buddhatvameva tvayā teṣāṃ pratijñātam, na tu punaranyasukhamityāśaṅkayāha-</p>
         
         
         <p>sa kiṃ necchasi sattvānāṃ yasteṣāṃ bodhimicchati /</p>
         
         
         <p>nanu etadapi na samyak / yasmāt-</p>
         
         
         <p>jagadadya nimantritaṃ mayā sugatatvena sukhena cāntarā //</p>
         
         
         <p>[bodhi. 3.33]</p>
         
         
         <p>(<span class="bold">Bcp 103</span>) iti pratijñātam / bhavatu nāma evam, tathāpi yaḥ samutpāditabodhicittaḥ teṣāṃ sattvānāṃ
            bodhiṃ buddhatvamicchati, sa kimanyalaukikalokottaramarthajātaṃ necchati? atha naivamiṣyate,
            tadā bodhicittamapi hīyate ityāha-</p>
         
         
         <p>bodhicittaṃ kutastasya yo 'nyasaṃpadi kupyati // Bca_6.83 //</p>
         
         
         <p>bodhicittaṃ kutastasya? mithyaiva bodhicittapratijñasya / kasya? yo 'nyasaṃpadi kupyati
            / itaravibhūtau lābhasatkāraprasūtāyām, iti marmacodanā bodhisattvasya kuśalakarmanivṛttihetuḥ
            //</p>
         
         
         <p>api ca / aparasya lābhasatkārasaṃpadabhāve 'pi na bhavatastadbhāvasaṃbhavaḥ / tatkimakāraṇameva
            tadvidveṣiṇā ātmaghātāya yatnaḥ kriyate iti pratipādayannāha-</p>
         
         
         <p>
            yadi tena na tallabdhaṃ sthitaṃ dānapatergṛhe /<br />
            sarvathāpi na tatte 'sti dattādattena tena kim // Bca_6.84 //
            </p>
         
         
         <p>yadi nāma tena tava akṣamāviṣayeṇa sattvena taddīyamānaṃ vastu na labdham, tathāpi
            sthitaṃ dānapatergṛhe / bhavatastu kiṃ tasmājjātam? sarvathāpi tena labdhena gṛhāvasthitena
            vā na tadvastu tavāsti / iti dattādattena te kim? na kiṃcit prayojanaṃ bhavataḥ /
            atastatra upekṣaiva yuktā viduṣaḥ //</p>
         
         
         <p>kiṃ ca / idamapi tāvat paribhāvyatāmityupadarśayannāha-</p>
         
         
         <p>
            kiṃ vārayatu puṇyāni prasannān svaguṇānatha /<br />
            labhamāno na gṛhṇātu vada kena na kupyasi // Bca_6.85 //
            </p>
         
         
         <p>yo 'sau atiprasannairdāyakadānapatiobhirlābhasatkāraiḥ pūjyate, sa kiṃ vārayatu puṇyāni
            pūrvajanmakṛtāni vipākonmukhāni, yadvaśāttasya lābhasatkārāḥ / uta prasannān dāyakadānapatīn
            vārayatu, atha svaguṇān vārayatu, yānāśritya eṣāṃ prasādo jātaḥ / mā prasādamapyeṣāṃ
            janayiṣyatheti / athavā / labhamāno 'pi tebhyo na svīkarotu / brūhi kena prakāreṇa
            atra na bhavato 'paritoṣaḥ syāt / tatra puṇyādīnāṃ vārayitumaśakyatvāt labhyamānāgrahaṇe
            'pi sarvathāpi na tatte 'stītyādinā bādhakasyoktatvāditi na kiṃcit paritoṣakāraṇamasti
            //</p>
         
         
         <p>athāpi syāt- parasyaiva lābhasatkārasaṃpattirasti, na mama / atha mama nāsti, tadā
            parasyāpi mā bhūt, ityetanmamāsaṃtuṣṭinibandhanamityāśaṅkayāha-</p>
         
         
         <p>
            na kevalaṃ tvamātmānaṃ kṛtapāpaṃ na śocasi /<br />
            kṛtapuṇyaiḥ saha spardhāmaparaiḥ kartumicchasi // Bca_6.86 //
            </p>
         
         
         <p>subodham / "yat kiṃcidduḥkhaṃ tatsarvaṃ pāpasamudbhūtam / abhilāṣavighāto 'pi duḥkham
            / yadapi paryeṣamāṇo na labhate, tadapi duḥkham" iti vacanāt // yadvakṣyati-</p>
         
         
         <p>abhilāṣavighātāśca jāyante pāpakāriṇām /
            iti /
            [bodhi . 7.41]</p>
         
         
         <p>(<span class="bold">Bcp 104</span>) yat kiṃcit sukhaṃ tat sarvaṃ puṇyaprasūtam / iti sukhābhilāṣiṇā śubhe karmaṇi udyogaḥ
            karaṇīyaḥ / yadvakṣyati-</p>
         
         
         <p>puṇyakārisukhecchā tu............ ityādi /
            [bodhi. 7.42-43]</p>
         
         
         <p>iti kathaṃ kṛtapuṇyaiḥ saha spardhā yujyate? sukṛtakriyāyāmeva tatsukhābhilāṣiṇāṃ
            spardhā yuktetyarthaḥ //</p>
         
         
         <p>api ca / idamapi praṣṭavyo 'si-</p>
         
         
         <p>jātaṃ cedapriyaṃ śatrostvattuṣṭayā kiṃ punarbhavet /</p>
         
         
         <p>tava śatrordveṣaviṣayasya tvadabhilāṣamātreṇa apriyamaniṣṭaṃ jātamutpannaṃ ced yadi,
            etāvatā bhavataḥ kiṃ punarbhavet? bhavatu tāvat tasyāniṣṭam, anyasya tu bhavatu, mā
            vā / mama kiṃcideva tāvanmātreṇa prayojanamiti parābhiprāyamāśaṅkayāha-</p>
         
         
         <p>tvadāśaṃsanamātreṇa na cāheturbhaviṣyati // Bca_6.87 //</p>
         
         
         <p>tavāśaṃsanam icchā / abhilāṣa iti yāvat / tāvanmātreṇa na cāhetuḥ, na vidyate heturasya,
            ityaheturartho bhaviṣyati //</p>
         
         
         <p>apriyasya bhavatu nāma evamityabhyupagamyocyate-</p>
         
         
         <p>atha tvadicchayā siddhaṃ tadduḥkhe kiṃ sukhaṃ tava /</p>
         
         
         <p>yadi nāma tavecchayā siddhaṃ niṣpannamapriyaṃ śatroḥ, tathāpi tasya duḥkhe samutpanne
            kiṃ sukhaṃ tava? na kiṃcit / niṣprayojanamidamabhipretamiti yāvat / nanu idameva prayojanaṃ
            yat tadduḥkhe mama saṃtuṣṭirityata āha-</p>
         
         
         <p>athāpyartho bhavedevamanarthaḥ ko nvataḥ paraḥ // Bca_6.88 //</p>
         
         
         <p>evamapi paraduḥkhaparitoṣe yadi arthaḥ prayojanaṃ bhavet, tadā ataḥ paraḥ anarthaḥ
            ko nu? nurityatiśaye / ayamevānartho mahānityarthaḥ //</p>
         
         
         <p>kathaṃ punarayamanartha ityāha-</p>
         
         
         <p>
            etaddhi baḍiśaṃ ghoraṃ kleśabāḍiśikārpitam /<br />
            yato narakapālāstvāṃ krītvā pakṣyanti kumbhiṣu // Bca_6.89 //
            </p>
         
         
         <p>yasmādetadidamevaṃvidhaṃ parānarthacittaṃ baḍiśaṃ ghoraṃ mahābhayaṃkaram / kiṃbhūtam?
            kleśabāḍiśikārpitam / kleśā eva baḍiśena carantīti bāḍiśikāḥ tairarpitamādattam /
            yataḥ kleśabāḍiśikāt / bāḍiśikādiva matsyam / narakapālā yamapuruṣāḥ tvāṃ krītvā pakṣyanti
            pakṣyante / kvacinnītveti pāṭhaḥ / kumbhiṣu narakaviśeṣeṣu / tasmādatrābhilāṣaṃ mā
            kārṣīriti bhāvaḥ //</p>
         
         
         <p>(<span class="bold">Bcp 105</span>) yadapi stutyādivighāte duḥkhamutpadyate, tadapi avivecayata evetyupadeśayannāha-</p>
         
         
         <p>
            stutiryaśo 'tha satkāro na puṇyāya na cāyuṣe /<br />
            na balārthaṃ na cārogye na ca kāyasukhāya me // Bca_6.90 //
            </p>
         
         
         <p>etāvāṃśca bhavetsvārtho dhīmataḥ svārthavedinaḥ /</p>
         
         
         <p>pañcaprakāra evārthaḥ puruṣārthatvenābhimato viduṣām / tadyathā- puṇyam, āyurvṛddhiḥ,
            balavṛddhiḥ, ārogyalābhaḥ, kāyasukhaṃ ceti / na caiteṣu kvacidupayujyante stutyādayaḥ
            / iyāneva hi svārtho bhavato bhavet prajñāvataḥ svārthavedinaḥ / anyasya punaranyathāpi
            bhavet, iti ātmani parāmṛśati / jānantu yadyapi svārtham, tathāpi svārthavedinaḥ anupāyatvāt
            pṛthagupadarśitaḥ / dhīmata ityanena tadasaṅgatayā tadapi kathitam //</p>
         
         
         <p>nanu mānasamapi sukhamasti, tena avadhāraṇamayuktamityatrāha-</p>
         
         
         <p>madyadyūtādi sevyaṃ syānmānasaṃ sukhamicchatā // Bca_6.91 //</p>
         
         
         <p>mānasaṃ sukhaṃ saumanasyam / tadicchatā madyaṃ dyūtaṃ gaṇikā pāradārikaṃ sevanīyaṃ
            syāt / yatpunaḥ saddharmaśravaṇāt saumanasyam, tat puṇyagrahaṇena saṃgṛhītamityadoṣaḥ
            / tasmāt saumanasya heturbhavato 'pi stutyādayo bālajanānandakāriṇo 'nupādeyā eva
            //</p>
         
         
         <p>itthamapi bālajanollāpakāriṇaḥ stutyādaya ityāha-</p>
         
         
         <p>yaśorthaṃ hārayantyarthamātmānaṃ mārayantyapi /</p>
         
         
         <p>kecinmohapuruṣāḥ tādṛśaguṇāt svayamatisudūre vartamānā api śakrādiguṇaiḥ stūyamānā
            bandijanairanyaiśca protphullanayanavadanā yaśorthino hastyaśvādidhanaṃ tṛṇavat tebhyaḥ
            prayacchanti / tathā taireva guṇaiḥ saṃbhāvitātmanāmapi śakravat śatruvijayasamudbhūtaṃ
            yaśo mama jagati vipulatāṃ gamiṣyati, ityabhiniveśādduḥsahasaṃgrāmārohaṇānmārayanti
            /</p>
         
         
         <p>na cātra paramārthataḥ kiṃcit prayojanam, anyatra mithyāvikalpāditi pratipādayannāha-</p>
         
         
         <p>kimakṣarāṇi bhakṣyāṇi mṛte kasya ca tatsukham // Bca_6.92 //</p>
         
         
         <p>stutyādyabhidhāyakāni akṣarāṇi varṇāḥ kiṃ bhakṣyāṇi carvitavyāni? yaśorthaṃ mṛte sati
            kasya ca tat sukhaṃ yaśaḥśravaṇasamuttham?</p>
         
         
         <p>tasmādbālakrīḍāsamānametadityupadarśayannāha-</p>
         
         
         <p>yathā pāṃśugṛhe bhinne rodityārtaravaṃ śiśuḥ /</p>
         
         
         <p>yathā kaścid bālo dhūlimayagṛheṇa paramaparitoṣeṇa parikrīḍamānaḥ kenacit tasmin bhagne
            mahadduḥkhena parigṛhītaḥ paramārtipīḍita iva madgṛhaṃ bhagnamiti karuṇasvaraṃ krandati,
            saivopamā atrāpi ityāha-</p>
         
         
         <p>tathā stutiyaśohānau svacittaṃ pratibhāti me // Bca_6.93 //</p>
         
         
         <p>tathaiva stutiyaśohānau vighāte svacittaṃ duḥkhamāviśat pratibhāsate vicārayato mama
            / atrāpi na vastusatā kenacid vipralambha iti parāmarṣṭavyam //</p>
         
         
         <p>(<span class="bold">Bcp 106</span>) punaranyathā vicāreṇa bāladharma evāyamiti caturbhiḥ ślokaiḥ parāmṛśayannāha-</p>
         
         
         <p>śabdastāvadacittatvāt sa māṃ stautītyasaṃbhavaḥ /</p>
         
         
         <p>śabdo varṇātmako bāhyārthatayā acittaḥ acetanaḥ / tasya bhāvaḥ tasmāt / sa śabdo māṃ
            stauti madīyaṃ varṇamudīrayati / asaṃbhavaḥ na saṃbhavatyetat / tat kathaṃ saumanasyaṃ
            jāyate ityāha-</p>
         
         
         <p>paraḥ kila mayi prīta ityetatprītikāraṇam // Bca_6.94 //</p>
         
         
         <p>anyaḥ puruṣaścetanātmakaḥ / kileti nirarthakametadapītyarucipratipādakam / mayi prītaḥ
            abhiprasannaḥ ityetadabhisaṃdhānaṃ prītikāraṇam /</p>
         
         
         <p>tatrāpyevamasaṃbandhātkevalaṃ śiśuceṣṭitam /
            [bodhi. 6.97]</p>
         
         
         <p>iti saṃbandhaḥ //</p>
         
         
         <p>asaṃbandhameva kalpayannāha-</p>
         
         
         <p>
            anyatra mayi vā prītyā kiṃ hi me parakīyayā /<br />
            tasyaiva tatprītisukhaṃ bhāgo nālpo 'pi me tataḥ // Bca_6.95 //
            </p>
         
         
         <p>yasmādanyasmin mayi vā prītyā parasaṃtānavartinyā kimāyātaṃ mama? na kiṃcit / kutaḥ?
            tasyaiva tato ya eva prītaḥ stutikartā, tat prītisukhaṃ nānyasya / ato bhāgo nālpo
            'pi īṣadapi mama tataḥ parasaṃtānavartinaḥ prītisukhāt //</p>
         
         
         <p>syādetat- parasukhenaiva sukhitvaṃ bodhisattvānām / tat kimiti tato bhāgo nāstīti?
            atrāha-</p>
         
         
         <p>
            tatsukhena sukhitvaṃ cetsarvatraiva mamāstu tat /<br />
            kasmādanyaprasādena sukhiteṣu na me sukham // Bca_6.96 //
            </p>
         
         
         <p>yadi parasukhena sukhitvam / tadā tasminnanyatra prasādena sukhite 'pi mamāstu tatsukhitvam
            / kimātmanyabhiprasādena prīte parasmin prītiḥ? na tvanyasmin prasādena sukhiteṣu
            mama sukham //</p>
         
         
         <p>tasmādvacanamātramevaitat, na paramārtha iti darśayitumāha-</p>
         
         
         <p>
            tasmādahaṃ stuto 'smīti prītirātmani jāyate /<br />
            tatrāpyevamasaṃbandhāt kevalaṃ śiśuceṣṭitam // Bca_6.97 //
            </p>
         
         
         <p>tadanyanimittābhāvāt ahaṃ stuta ityevaṃ vikalpanāt prītirātmabni jāyate, na punaḥ
            parasukhena sukhitvāt / tatrāpi na kevalamanyaprasādena sukhite sati / ātmanyapi evamuktakrameṇa
            asaṃbandhādapratyāsatteḥ kāraṇāt kevalaṃ bālavilasitametat //</p>
         
         
         <p>(<span class="bold">Bcp 107</span>) api ca / stutyādayo mama apacayameva dadhatītyupadarśayannāha-</p>
         
         
         <p>
            stutyādayaśca me kṣemaṃ saṃvegaṃ nāśayantyamī /<br />
            guṇavatsu ca mātsaryaṃ saṃpatkopaṃ ca kurvate // Bca_6.98 //
            </p>
         
         
         <p>amī stutyādayaḥ mama kṣemaṃ kalyāṇam / atha kṣemaṃ kuśalapakṣaparipālanam / tathā
            saṃvegaṃ saṃsāraduḥkhanirvedanam / nāśayanti ghnanti / na tāvanmātrameva, kiṃ tu guṇavatsu
            ca mātsaryam / ātmani guṇādhikamānena paraguṇapracchādanāt / tadguṇāsahanatayā vā
            saṃpadi lābhasatkārādisvabhāvāyāṃ kopaṃ ca amarṣaṃ kurvate teṣveva / ahameva guṇādhikaḥ,
            mamaiva sarvā saṃpattirucitā nānyeṣāmiti matvā //</p>
         
         
         <p>yata ete doṣāḥ stutyādiṣu saṃbhavinaḥ,</p>
         
         
         <p>
            tasmātstutyādighātāya mama ye pratyupasthitāḥ /<br />
            apāyapātarakṣārthaṃ pravṛttā nanu te mama // Bca_6.99 //
            </p>
         
         
         <p>tasmāt kāraṇāt / stutyādighātāya virodhāya ye sattvā mama pratyupasthitā udyatāḥ /
            apāyapāto narakādipatanam / tato rakṣārthaṃ trāṇārthaṃ rakṣaṇanimittaṃ pravṛttā udyuktā
            nanu te mama / ataḥ kalyāṇamitrāṇi te, nāpakāriṇa iti //</p>
         
         
         <p>lābhādivirodhini sarvathā pratighacittamayuktaṃ mama ityupadarśayitumāha-</p>
         
         
         <p>
            muktyarthinaścāyuktaṃ me lābhasatkārabandhanam /<br />
            ye mocayanti māṃ bandhādveṣasteṣu kathaṃ mama // Bca_6.100 //
            </p>
         
         
         <p>vimuktikāmasya lābhasatkārau bandhanamiva, saṅgasthānatvāt, ayuktaṃ nocitaṃ mumukṣorbandhanam
            / kalyāṇamitrakṛtyakāriṇaḥ śatrutvenābhimatā vimocayanti viyojayanti māṃ bandhāt saṃsāraduḥkhalakṣaṇāt
            lābhādisvabhāvādvā / dveṣasteṣu paramopakāriṣu prītisthāneṣu kathaṃ mama? na yukta
            ityabhiprāyaḥ //</p>
         
         
         <p>kathaṃ na yuktamityāha-</p>
         
         
         <p>
            duḥkhaṃ praveṣṭukāmasya ye kapāṭatvamāgatāḥ /<br />
            buddhādhiṣṭhānata iva dveṣasteṣu kathaṃ mama // Bca_6.101 //
            </p>
         
         
         <p>lābhasatkārābhiṣvaṅgaprasaṅgāt saṃsāraduḥkhairvimoktukāmasya ye satpuruṣaviśeṣāḥ kapāṭatvamapadvāratvamāgatāḥ
            / kutaḥ? buddhānāmadhiṣṭhānato 'nubhāvādiva / dveṣasteṣu kathaṃ mama?</p>
         
         
         <p>kuśalāpaghātakāriṇyapi dveṣaṃ nivārayannāha-</p>
         
         
         <p>
            puṇyavighnaḥ kṛto 'nenetyatra kopo na yujyate /<br />
            kṣāntyā samaṃ tapo nāsti nanvetattadupasthitam // Bca_6.102 //
            </p>
         
         
         <p>(<span class="bold">Bcp 108</span>) kuśalavighātaḥ kṛto 'nena ityevaṃ manasi nidhāya atra puṇyavighātakāriṇi dveṣo na
            yujyate / kasmāt? yataḥ kṣāntyā titikṣayā samaṃ tulyaṃ tapaḥ sukṛtaṃ nāsti sarvaśubhakarmahetutvāt
            / "na ca kṣāntisamaṃ tapaḥ" (bodhi. 6.2) iti vacanāt / nanu tadevedamayatnata eva
            upasthitamupanatam / puṇyavighnakāricchalena puṇyahetusaṃnidheḥ //</p>
         
         
         <p>tatra pradveṣe tu ātmanaiva puṇyavighātaḥ kṛto bhavedityāha-</p>
         
         
         <p>
            athāhamātmadoṣeṇa na karomi kṣamāmiha /<br />
            mayaivātra kṛto vighnaḥ puṇyahetāvupasthite // Bca_6.103 //
            </p>
         
         
         <p>atha yadi ātmana eva doṣeṇa asahiṣṇutātmakena na karomi kṣamāṃ kṣāntimiha vighnakāriṇi,
            tadā mayaiva na punaranyena atra puṇye kṛto vighnaḥ / kutaḥ? puṇyahetau puṇyavighātakāritvenābhimate
            upasthite saṃnihitībhūte / atretyasmin puṇyahetāviti vā saṃbhāvyate //</p>
         
         
         <p>yadi puṇyavighātakārī, kathamasau puṇyahetuḥ? yāvat sa eva vighna ityāha-</p>
         
         
         <p>
            yo hi yena vinā nāsti yasmiṃśca sati vidyate /<br />
            sa eva kāraṇaṃ tasya sa kathaṃ vighna ucyate // Bca_6.104 //
            </p>
         
         
         <p>yo bhāvaḥ kāryābhimataḥ yena kāraṇābhimatena vinā nāsti, tadvayatireke na bhavati,
            sa eva yadbhāvena bhavati, nānyaḥ kāraṇaṃ janakaḥ tasya kāryābhimatasya, tadanvayavyatirekānuvidhānāt
            / evaṃ prakṛte 'pi sa janaka eva kathaṃ tasya janyasya vighna ucyate vighātaheturabhidhīyate?
            tathāvidhe 'pi tathā vyavahāraṃ kurvato nāsti vipratipattiḥ //</p>
         
         
         <p>uktamevārthaṃ dṛṣṭāntopadarśanena vyaktaṃ kurvannāha-</p>
         
         
         <p>
            na hi kālopapannena dānavighnaḥ kṛto 'rthinā /<br />
            na ca pravrājake prāpte pravrajyāvighna ucyate // Bca_6.105 //
            </p>
         
         
         <p>na yasmāt kasyaciddānapaterditsākāle eva saṃprāptenārthinā yācanakena dānavighnaḥ
            kṛtaḥ ityucyate, yataḥ sa kāraṇameva dānasya / tathā kasyacit pravrajitukāmasya pravrājakasamavadhānaṃ
            pravrajyā saṃvarādigrahaṇasvabhāvā, na ca tasyā vighna ucyate, api tu kāraṇameva sa
            tasyāḥ / tamantareṇa tasyā asaṃbhavāt / evaṃ prakṛte 'pi draṣṭavyam /</p>
         
         
         <p>api ca / kṣāntiheturatidurlabha iti tatsamāgame prītireva yujyate ityupadarśayannāha-</p>
         
         
         <p>sulabhā yācakā loke durlabhāstvapakāriṇaḥ /</p>
         
         
         <p>atipracuraprāptikā yācanakā loke sarvatra sarveṣāṃ dīyamānagrahaṇāvaimukhyāt, na tu
            punarapakāriṇaḥ / ataste durlabhāḥ śatasahasreṣu, yadi kathaṃcit kaścit syādvā na
            veti / kutaḥ punaretadevamityāha-</p>
         
         
         <p>yato me 'naparādhasya na kaścidaparādhyati // Bca_6.106 //</p>
         
         
         <p>(<span class="bold">Bcp 109</span>) yasmādanaparādhasya nivṛttaparāpakārasya mama nirnimittaṃ na kaścideko 'pi aparādhyati,
            nāpakaroti / karmaṇi ṣaṣṭhī //</p>
         
         
         <p>evamatidurlabhatayā paramopakāritvācca abhinandanīya eva apakārītyāha-</p>
         
         
         <p>
            aśramopārjitastasmādgṛhe nidhirivotthitaḥ /<br />
            bodhicaryāsahāyatvāt spṛhaṇīyo ripurmama // Bca_6.107 //
            </p>
         
         
         <p>yasmāt kathaṃcit prāpyante apakāriṇaḥ, tasmād gṛhe prādurbhūto nidhiriva śramamantareṇaivādhigato
            ripurabhilaṣaṇīya eva mayā syāt, bodhicaryāyāṃ buddhatvasaṃbhāropārjane sahakāritvācca
            //</p>
         
         
         <p>evaṃvidhe paramapuruṣārthe sāhāyyaṃ bhajamānasya pratyupakārakaraṇameva kṛtajñatayā
            mama yuktamityupadarśayannāha-</p>
         
         
         <p>
            mayā cānena copāttaṃ tasmādetat kṣamāphalam /<br />
            etasmai prathamaṃ deyametatpūrvā kṣamā yataḥ // Bca_6.108 //
            </p>
         
         
         <p>yasmādasau tatra sāhāyyaṃ kurvan kāraṇameva na vighnaḥ tasmānmayā kṣamāmabhyastatā,
            anena cāpakāraṃ kurvatā, iti dvābhyāmevopārjitam / etaditi yasya sādhanāya sāhāyyaṃ
            bhajate / kṣamāphalaṃ dharmādhigamalakṣaṇam etasmai dharmasahāyāya prathamamagrato
            dātavyaṃ mayā iti praṇidhātavyam / yathā maitrībalena bodhisattvena praṇihitaṃ pañcakānuddiśya
            / tatra kāraṇamāha- yasmādetatpūrvā, eṣa eva pūrvaṃ kāraṇaṃ yasyāḥ sā tathoktā / na
            hi apakāriṇamantareṇa anyat kṣāntikāraṇamasti //</p>
         
         
         <p>yuktamevaitad yadi tenaivābhiprāyeṇa asau pravartate, kevalamapakārāśaya evāyamityāśaṅkayannāha-</p>
         
         
         <p>
            kṣamāsiddhayāśayo nāsya tena pūjyo na cedariḥ /<br />
            siddhiheturacitto 'pi saddharmaḥ pūjyate katham // Bca_6.109 //
            </p>
         
         
         <p>kṣamā asya bodhisattvasya niṣpadyatām, ityāśayo nāsya apakārodyatasya / tena kāraṇena
            kuśalaheturapi yadi śatruḥ pūjanīyo na bhavati, evaṃ tarhi kuśalaniṣpattihetuḥ nirabhiprāyo
            'pi saddharmaḥ pravacanalakṣaṇaḥ kathaṃ pūjyate? so 'pi tadāśayaśūnyatvāt pūjanīyo
            na syāt, iti bhāvaḥ //</p>
         
         
         <p>atha saddharmasya nirabhiprāyatayā apakārāśayo 'pi nāsti, asya punastadviparyayo dṛśyate,
            ityāha-</p>
         
         
         <p>
            apakārāśayo 'syeti śatruryadi na pūjyate /<br />
            anyathā me kathaṃ kṣāntirbhiṣajīva hitodyate // Bca_6.110 //
            </p>
         
         
         <p>apakāraḥ āśayaḥ asya śatroḥ, ityevamabhisaṃdhāya śatruryadi na pūjyate dānamānairna
            satkriyate / anyatheti apakāriṇi dveṣacittamanivārayataḥ kathaṃ mama kṣāntiḥ? tadapakāramasahamānasya
            (<span class="bold">Bcp 110</span>) pratyapakāraṃ vā kurvato naiva yuktetyarthaḥ / anyatrapi kathaṃ kṣāntiḥ? bhiṣajīva
            hitodyate, suvaidyavad hitasukhavidhāyake yatra premagauravameva sadā, dveṣanibandhanasya
            gandho 'pi na vidyate //</p>
         
         
         <p>dveṣacittanivaertanācca kṣāntirucyate / tasmādapakāriṇyeva pratighacittaṃ nivartayataḥ
            kṣāntiriti / etadeva darśayannāha-</p>
         
         
         <p>
            tadduṣṭāśayamevātaḥ pratītyotpadyate kṣamā /<br />
            sa evātaḥ kṣamāhetuḥ pūjyaḥ saddharmavanmayā // Bca_6.111 //
            </p>
         
         
         <p>yato bhiṣajīva hitodyate kṣāntirna yuktā, ataḥ asmāddhetoḥ tasya duṣṭāśayameva pratītya
            nimittīkṛtya samupajāyate kṣamā / na punaḥ kasyacicchubhāśayam / ataḥ asmāt sa eva
            yasyāśayaṃ pratītyotpadyate kṣamā kṣamāhetuḥ, na tu punaryo vaidyavadaduṣṭāśayaḥ /
            iti pūjyaḥ kṣamāsiddhyāśayarahito 'pi saddharmavadasau mayā / etaduktaṃ bhavati- kiṃ
            mamānena āśayavicāreṇa prayojanam? abhimatasādhyasiddhau cedupayujyate, tāvataiva
            mamopādeyaḥ syāt / viguṇāśayaphalaṃ tu tasyaiva, yasyāsau viguṇāśayaḥ / mama tu śubhodayaheturevāyam,
            iti kathamiva pūjanīyo na bhavediti / tasmāt saṃbhāropayogini hetau kiṃ svarūpanirūpaṇena?</p>
         
         
         <p>etadeva saṃbhārahetutvamasya āgamataḥ prasādhayannāha-</p>
         
         
         <p>
            sattvakṣetraṃ jinakṣetramityato muninoditam /<br />
            etānārādhya bahavaḥ saṃpatpāraṃ yato gatāḥ // Bca_6.112 //
            </p>
         
         
         <p>saṃbhāraprasūtipravṛttihetutvāt sattvāḥ kṣetram / buddhā bhagavantastathaiva kṣetram
            / iti evam / ato buddhatvakāraṇahetutvāt anekaprakāraṃ bhagavatā varṇitam / kutaḥ?
            yato yasmādetān sattvān jināṃśca ārādhya ānukūlyānuṣṭhānena bahavo buddhatvamadhigamya
            sarvalaukikalokottarasarvasaṃpattiparyantaṃ prāptāḥ //</p>
         
         
         <p>syādetat- yadi nāma sattvā api sarvasaṃpattihetavaḥ, tathāpi tathāgataiḥ saha sādhāraṇatā
            na yukteti / atrāha-</p>
         
         
         <p>
            sattvebhyaśca jinebhyaśca buddhadharmāgame same /<br />
            jineṣu gauravaṃ yadvanna sattveṣviti kaḥ kramaḥ // Bca_6.113 //
            </p>
         
         
         <p>ubhayebhyo 'pi buddhadharmāṇāṃ balavaiśāradyādīnāmāgame pratilambhe tulye aviśiṣṭe
            / ubhayamapi tat prati hetutvamaviśiṣṭamiti bhāvaḥ / ataḥ sādhāraṇe 'pi hetubhāve
            jineṣu gauravaṃ yadvat, tadvanna sattveṣu / ityevaṃ kaḥkramaḥ paripāṭiḥ prekṣāvatām?
            naiva yuktetyarthaḥ //</p>
         
         
         <p>nanu ca sattvānāṃ rāgādimalairhīnāśayatvāt kāraṇatve 'pi kathaṃ bhagavatsamānatā yujyate
            ityāśaṅkayāha-</p>
         
         
         <p>
            āśayasya ca māhātmyaṃ na svataḥ kiṃ tu kāryataḥ /<br />
            samaṃ ca tena māhātmyaṃ sattvānāṃ tena te samāḥ // Bca_6.114 //
            </p>
         
         
         <p>(<span class="bold">Bcp 111</span>) yadyapi bhagavatāmaparimitapuṇyajñānopajanitamanuttaramiha māhātmyam, tathāpi upayuktopayogitvena
            hetubhāvasya tulyatvāt samaṃ māhātmyamucyate / tena hetunā te sattvāḥ samāḥ jinaistulyā
            ucyante iti nātra viśeṣaḥ kriyate //</p>
         
         
         <p>yatra punaḥ pratiniyatātmagato viśeṣaḥ, tamupadarśayitumāha-</p>
         
         
         <p>
            maitryāśayaśca yatpūjyaḥ sattvamāhātmyameva tat /<br />
            buddhaprasādādyatpuṇyaṃ buddhamāhātmyameva tat // Bca_6.115 //
            </p>
         
         
         <p>sattveṣu maitracittavihārī punaryatpūjyate janaiḥ, tattasyaiva maitryāśayasya pratyātmagataṃ
            māhātmyaṃ nānyasya / tathā tathāgatamāhātmyamālambya svacittaṃ prasādayato yatpuṇyamutpadyate,
            tadbhagavata eva māhātmyamasādhāraṇam, anyasya tathāvidhaguṇābhāvāt //</p>
         
         
         <p>ityasādhāraṇaṃ guṇamabhidhāya prakṛtamupadarśayannāha-</p>
         
         
         <p>
            buddhadharmāgamāṃśena tasmātsattvā jinaiḥ samāḥ /<br />
            na tu buddhaiḥ samāḥ kecidanantāṃśairguṇārṇavaiḥ // Bca_6.116 //
            </p>
         
         
         <p>idamatra bījaṃ samatopādāne ityarthaḥ / paramārthatastu na buddhairbhagavadbhiḥ samāḥ
            kecit sattvāḥ santi / yadi bhaveyustathāvidhāḥ, tadā te 'pi buddhā eva syuḥ / kiṃbhūtaiḥ?
            guṇārṇavaiḥ / guṇānāmarṇavā guṇaratnākarāḥ, agādhāpāratvāt, taiḥ / punarapi teṣāmaparameva
            viśeṣaṇamāha- anantāṃśaiḥ / anantaḥ aparyantaḥ aṃśaḥ, ekadeśo 'pi yeṣāṃ guṇārṇavānām,
            te tathā, taiḥ //</p>
         
         
         <p>uktamevārthaṃ vyaktīkurvannāha-</p>
         
         
         <p>
            guṇasāraikarāśīnāṃ guṇo 'ṇurapi cetkvacit /<br />
            dṛśyate tasya pūjārthaṃ trailokyamapi na kṣamam // Bca_6.117 //
            </p>
         
         
         <p>guṇeṣu pradhānānāmekarāśayo ye bhagavantaḥ, teṣāṃ guṇaḥ aṇurapi paramāṇumātro 'pi
            / guṇakaṇikāpīti yāvat / yadi kvacit sattvaviśeṣe dṛśyate pratīyate, tasya tadguṇādhārasya
            pūjānimittaṃ trailokyamapi na kṣamam / trailokyajātāni ratnādīni na pratirūpāṇīti
            yāvat //</p>
         
         
         <p>yadyevam, kathaṃ tarhi sattvārādhanamuktamityāha-</p>
         
         
         <p>
            buddhadharmodayāṃśastu śreṣṭhaḥ satveṣu vidyate /<br />
            etadaṃśānurūpyeṇa sattvapūjā kṛtā bhavet // Bca_6.118 //
            </p>
         
         
         <p>vyākhyātametat pūrvam //</p>
         
         
         <p>ito 'pi sattvārādhanamucitamityāha-</p>
         
         
         <p>
            kiṃ ca niśchadmabandhūnāmaprameyopakāriṇām /<br />
            sattvārādhanamutsṛjya niṣkṛtiḥ kā parā bhavet // Bca_6.119 //
            </p>
         
         
         <p>(<span class="bold">Bcp 112</span>) niśchadmabandhūnāmakṛtrimasuhṛdāṃ buddhānāṃ bodhisattvānāṃ ca / aparyantopakāriṇāṃ
            niṣkṛtiḥ tatkṛtāpakārasya niṣkrayaṇaṃ pariśodhanamiti yāvat / kimaparaṃ bhavet sattvārādhanamantareṇa
            / etadeva paraṃ niṣkrayaṇamityarthaḥ //</p>
         
         
         <p>prabhucittānukūlavartina eva bhṛtyasya vāñchitaṃ sidhyatītyavagamya sattvārādhanamevopādeyamiti
            pratipādayannāha-</p>
         
         
         <p>
            bhindanti dehaṃ praviśantyavīciṃ yeṣāṃ kṛte tatra kṛte kṛtaṃ syāt /<br />
            mahāpakāriṣvapi tena sarvaṃ kalyāṇamevācaraṇīyameṣu // Bca_6.120 //
            </p>
         
         
         <p>karacaraṇaśironayanasvamāṃsāni chittvā chittvā pradattāni yeṣāṃ hitasukhavidhānāya,
            tathā avīcīmapi paraduḥkhaduḥkhino yeṣāṃ kṛte praviśanti tatsamuddharaṇāya / prakṛtatvād
            buddhā bodhisattvāḥ / tatra teṣu sattveṣu kṛte kṛtaṃ syāt / anyathā tu kṛtamapi na
            kṛtaṃ bhavet / kṛtaśabdo 'yamiha prakṛtādhikārāt sādhukaraṇe vartate / yenaivam, tena
            paramāpakāriṣvapi na cittaṃ dūṣayitavyam / kiṃ tu sarvamanekaprakāraṃ kāyavāṅmanobhirvā
            kalyāṇameva hitasukhameva vidhātavyameteṣu //</p>
         
         
         <p>uktameva prasādhayannāha-</p>
         
         
         <p>
            svayaṃ mama svāmina eva tāvad yadarthamātmanyapi nirvyapeikṣāḥ /<br />
            ahaṃ kathaṃ svāmiṣu teṣu teṣu karomi mānaṃ na tu dāsabhāvam // Bca_6.121 //
            </p>
         
         
         <p>mama svāmina eva buddhādayaḥ svayameva ātmanaiva / tāvaditi parāmarśe / yadarthaṃ
            yeṣāṃ nimittam / ātmanyapi svakāyajīvite 'pi / uktakrameṇa nirapekṣā nirabhiṣvaṅgāḥ
            tṛṇavat parityajanti, tadahaṃ punaḥ teṣāṃ bhṛtyaḥ teṣu sattveṣu prabhuputreṣvatyantapriyeṣu
            kathaṃ karomi mānam, kimiti jānanneva tān pratikūlayāmi? na tu dāsabhāvam, na punardāsībhūyārādhayāmi?</p>
         
         
         <p>ito 'pi ca sattvāpakāraṃ parityajya tadārādhanameva kartavyamityāha-</p>
         
         
         <p>
            yeṣāṃ sukhe yānti mudaṃ munīndrāḥ yeṣāṃ vyathāyāṃ praviśanti manyum /<br />
            tattoṣaṇātsarvamunīndratuṣṭistatrāpakāre 'pakṛtaṃ munīnām // Bca_6.122 //
            </p>
         
         
         <p>yeṣāṃ sattvānāṃ priyaputrāṇāmiva pitaro munīndrā buddhā bhagavantaḥ sukhe kāyamanojanmani
            mudaṃ harṣaṃ yānti, yeṣāṃ ca duḥkhe manyuṃ praviśanti aparitoṣamāsādayanti / etacca
            (<span class="bold">Bcp 113</span>) anabhimatatvād bhagavatāmitthamabhidhīyate, na tu vāṇī (sī?) candanakalyāṇā(lpava?)t(?)
            tacchrāvakāṇāmapi pratighānunayāsaṃbhavaḥ(?) / anyat subodham //</p>
         
         
         <p>kathaṃ punastatrāpakāre munīnāmapakṛtaṃ syādityatrāha-</p>
         
         
         <p>
            ādīptakāyasya yathā samantānna sarvakāmairapi saumanasyam /<br />
            sattvavyathāyāmapi tadvadeva na prītyupāyo 'sti dayāmayānām // Bca_6.123 //
            </p>
         
         
         <p>samantāt sarvāvayavānabhivyāpya vahninā prajvalitaśarīrasya yathā pañcakāmaguṇairna
            saumanasyam, kāyikamapi sukhaṃ nāsti, tasya prajvalitatvādeva duḥkhenākrāntatvāt,
            tadvat tathaiva sattvānāṃ vyathāyāṃ duḥkhavedanāyāṃ na prīteḥ saumanasyasya upāyo
            heturasti kṛpātmakānāṃ bhagavatām //</p>
         
         
         <p>tasmādaparijñānena kleśagrahāveśavaśena vā sattvāpakārakarmaṇā yadakuśalamupacitam,
            tadapi idānīmupasaṃhāradvāreṇa vāntīkurvannāha-</p>
         
         
         <p>
            tasmānmayā yajjanaduḥkhadena duḥkhaṃ kṛtaṃ sarvamahākṛpāṇām /<br />
            tadadya pāpaṃ pratideśayāmi yatkheditāstanmunayaḥ kṣamantām // Bca_6.124 //
            </p>
         
         
         <p>yasmādevaṃ sattvāpakāre munīnāmapakṛtaṃ syāt, tasmāt pāpam adya idānīṃ pratideśayāmi,
            saṃvegabahulasteṣāmeva mahākṛpāṇāmagrataḥ prakāśayāmi / punarevaṃ saṃprajānanna kariṣyāmi,
            iti āyatyāṃ saṃvaramāpadye / yadi pratirūpamācaritaṃ tatra me kṣāntiṃ kurvantu anukampāmupādāya
            //</p>
         
         
         <p>kṣamayitvā sāṃpratamārādhanāyetyādinā tadekaparāyaṇatāmātmano darśayati-</p>
         
         
         <p>
            ārādhanāyādya tathāgatānāṃ sarvātmanā dāsyamupaimi loke /<br />
            kurvantu me mūrdhni padaṃ janaughā vighnantu vā tuṣyatu lokanāthaḥ // Bca_6.125 //
            </p>
         
         
         <p>tathāgatānāmabhipretasaṃpādanāya loke lokaviṣaye sarvātmanā kāyena vācā manasā vā
            dāsībhāvaṃ svīkaromi / te 'pi me prasādaṃ kurvanto mastake pādaṃ nidadhatu / teṣāṃ
            pādaṃ pramuditacittaḥ śirasā dhārayāmi / anena mayi purvāparādhamapāsya jagatāṃ patirbhagavān
            saṃtuṣṭamānaso bhavatu //</p>
         
         
         <p>(<span class="bold">Bcp 114</span>) bhagavatsu ca gauravakāribhiḥ sattveṣvanādaro na kartavya iti prasādhayannāha-</p>
         
         
         <p>
            ātmīkṛtaṃ sarvamidaṃ jagattaiḥ kṛpātmabhirnaiva hi saṃśayo 'sti /<br />
            dṛśyanta ete nanu sattvarūpāsta eva nāthāḥ kimanādaro 'tra // Bca_6.126 //
            </p>
         
         
         <p>sarvatragadharmadhātuprativedhāt sarvasattvasamatāpādanaparātmaparivartanādinā vā
            ātmīkṛtaṃ svīkṛtaṃ sarvamidaṃ jagat, na kiyadeva / tairbuddhairbhagavadbhiḥ karuṇāmayacittasaṃtānaiḥ
            / suniścitamevaitat / anyathā buddhatvāyogāt / tasmāt sattvarūpeṇa buddhā bhagavanta
            evaite sattvā dṛśyante / tena kimanādaro 'tra mūḍhacetasām? naiva yukta iti bhāvaḥ
            //</p>
         
         
         <p>anekārthatvādapi sattvārādhanasya tatraiva yatitavyamityāha-</p>
         
         
         <p>
            tathāgatārādhanametadeva svārthasya saṃsādhanametadeva /<br />
            lokasya duḥkhāpahametadeva tasmānmamāstu vratametadeva // Bca_6.127 //
            </p>
         
         
         <p>svārthasya buddhatvasaṃbhāralakṣaṇasyaiva / lokasya duḥkhāpahaṃ taddhetutvāt / etadeveti
            / sarvatra sattvārādhanamiti yojyam //</p>
         
         
         <p>āgāmibhayadarśanādapi ca parāpakāravaimukhyameva abhyasanīyamityudāharaṇenopadarśayannāha-</p>
         
         
         <p>
            yathaiko rājapuruṣaḥ pramathnāti mahājanam /<br />
            vikartuṃ naiva śaknoti dīrghadarśī mahājanaḥ // Bca_6.128 //
            </p>
         
         
         <p>yasya rājño deśanivāsinaṃ tasyāsau rājapuruṣaḥ / mahājanaṃ nagaranigamagrāmakarvaṭādivāstavyam
            / pramathnāti vimardayati / sa ca āgāmirājadaṇḍabhayadarśitayā mahājano vacanamātreṇāpi
            yāvadvikāramupagantumasamarthaḥ / tena tāḍito 'pi saṃkucitavṛttirevāsti //</p>
         
         
         <p>kasmāt?</p>
         
         
         <p>yasmānnaiva sa ekākī tasya rājabalaṃ balam /</p>
         
         
         <p>naiva sa rājapuruṣo 'sahāya eva draṣṭavyaḥ / kathaṃ punarayamasahāyo na bhavatītyāha-
            tasyeti / rājño balameva tasya balam, tatpakṣagrahaṇāt /</p>
         
         
         <p>tathā na durbalaṃ kaṃcidaparāddhaṃ vimānayet // Bca_6.129 //</p>
         
         
         <p>tasmāt kṛśaśaktimapi kṛtāparādhaṃ nāpakuryāt / so 'pi na yasmādekākī //</p>
         
         
         <p>
            yasmānnarakapālāśca kṛpāvantaśca tadvalam /<br />
            tasmādārādhayetsattvān bhṛtyaścaṇḍanṛpaṃ yathā // Bca_6.130 //
            </p>
         
         
         <p>(<span class="bold">Bcp 115</span>) tasmādārādhayet sattvān / kutaḥ? yasmānnarakapālāśca tadapakāramiva pratyapakāriṇo
            'nvācarantaḥ (?) kṛpāvantaśca jinādayaḥ tatpakṣapātino balam / kathamivārādhayet?
            adhṛṣyaṃ rājānaṃ sarvānuvṛttikaraṇānujīvino yathā, tathā //</p>
         
         
         <p>kiṃ ca / lokaprasiddhita idamevamihoktam, na tu punaḥ sattvāprasaktiphalasya rājāparādhaphalena
            samānatā samastītyāha-</p>
         
         
         <p>
            kupitaḥ kiṃ nṛpaḥ kuryādyena syānnarakavyathā /<br />
            yatsattvadaurmanasyena kṛtena hyanubhūyate // Bca_6.131 //
            </p>
         
         
         <p>kimiti kākvā pṛcchati / kiṃ tadduḥkhajātamutpādayituṃ nṛpatiḥ samartho bhavet? naiveti
            bhāvaḥ / kiṃbhūtam? yena duḥkhajātena nārakī vedanā anubhūyate //</p>
         
         
         <p>
            tuṣṭaḥ kiṃ nṛpatirdadyādyadbuddhatvasamaṃ bhavet /<br />
            yatsattvasaumanasyena kṛtena hyanubhūyate // Bca_6.132 //
            </p>
         
         
         <p>
            āstāṃ bhaviṣyadbuddhatvaṃ sattvārādhanasaṃbhavam /<br />
            ihaiva saubhāgyayaśaḥsausthityaṃ kiṃ na paśyasi // Bca_6.133 //
            </p>
         
         
         <p>
            prāsādikatvamārogyaṃ prāmodyaṃ cirajīvitam /<br />
            cakravartisukhaṃ sphītaṃ kṣamī prāpnoti saṃsaran // Bca_6.134 //
            </p>
         
         
         <p>iti prajñākaramativiracitāyāṃ bodhicaryāvatārapañjikāyāṃ kṣāntipāramitā nāma ṣaṣṭhaḥ
            paricchedaḥ //</p>
         
         <span class="note"><span class="bold">Bcp 116</span></span>
         
         <p>7. vīryapāramitā nāma saptamaḥ paricchedaḥ /</p>
         
         
         <p>tadevaṃ vipakṣapratiṣedhena tridhā kṣāntiṃ pratipādya vīryaṃ pratipādayitumāha-</p>
         
         
         <p>
            evaṃ kṣamo bhajedvīryaṃ vīrye bodhiryataḥ sthitā /<br />
            na hi vīryaṃ vinā puṇyaṃ yathā vāyuṃ vināgatiḥ // Bca_7.1 //
            </p>
         
         
         <p>evamuktakrameṇa kṣamāyuktaḥ kṣamaḥ svayamabhyastakṣāntiḥ / bhajedvīryaṃ vīryamārabheta
            / anyathā duḥkhāsahiṣṇutayā vīryasya prasrabdhirna syāt / kasmāt punarvīryamupādīyata
            ityāha / vīryaṃ ityādi- yasmādvīrye buddhatvamavasthitam / taddhetukatayā tadāyattatvādbuddhatvasya
            / etadapi kutaḥ? yasmānna vīryamantareṇa puṇyaṃ puṇyasaṃbhāro 'sti / upalakṣaṇametat
            / jñānamapi draṣṭavyam, vīryasyobhayahetutvāt / tadanena vīryāt puṇyajñānasaṃbhārau,
            tābhyāṃ ca buddhatvamityuktaṃ bhavati //</p>
         
         
         <p>vīryasvarūpāparijñānāt pṛcchati-</p>
         
         
         <p>
            kiṃ vīryaṃ kuśalotsāhastadvipakṣaḥ ka ucyate /<br />
            ālasyaṃ kutsitāsaktirviṣādātmāvamanyanā // Bca_7.2 //
            </p>
         
         
         <p>kimetadvīryaṃ nāma? atrāha- kuśalotsāhaḥ / yo 'yaṃ kuśalakarmaṇi dānādau śrutādau
            ca samudyamaḥ, tadvīryamabhidhīyate / akuśale tu kausīdyameva / vipakṣeṇopahataṃ vīryamanaṅgamevābhimatasiddhaye
            iti tadvipakṣamapanayanāya darśayitumāha- tadvipakṣa ityādi / tasya vīryasya viruddho
            vināśāya pakṣo vipakṣaḥ ka ucyate? uttaramāha- ālasyamityādi / ālasyaṃ kausīdyaṃ kāyamanasorakarmaṇyatā
            / kutsite jugupsanīye hāsyalāsyādau āsaṅgaḥ / viṣādo viṣaṇṇatā / duṣkare karmaṇi cittasya
            vinivṛttiḥ / anadhyavasānamityarthaḥ / tena ātmano 'vamanyanā avajñā / ayaṃ tadvipakṣaḥ
            //</p>
         
         
         <p>tadālasyaniṣedhāya tatkāraṇaṃ tāvadupadarśayitumāha-</p>
         
         
         <p>
            avyāpārasukhāsvādanidrāpāśrayatṛṣṇayā /<br />
            saṃsāraduḥkhānudvegādālasyamupajāyate // Bca_7.3 //
            </p>
         
         
         <p>saṃsāraduḥkhānudvegādasaṃvegāt, yo 'yamavyāpāro nirvyāpāratā, tatra tena vā sukhāsvādaḥ
            sukhābhirāmaḥ / sa ca nidrā ca middhākramaṇam / tābhyāṃ middhākramaṇamapāśrayatṛṣṇā
            avaṣṭambhanābhilāṣaḥ, tayā / ālasyamupajāyate iti yojanīyam / yadi vā / saṃsāraduḥkhānudvegādavyāpāraḥ,
            kvacidapi kuśalakarmaṇi na pravṛttiḥ, tasmāt sukhāsvādaḥ, tato nidrā, tasyāśca apāśrayatṛṣṇā,
            tayā //</p>
         
         
         <p>(<span class="bold">Bcp 117</span>) ataḥ saṃsāraduḥkhānudveganivartanārthamiyamatra saṃvegabhāvanā āmukhīkartavyetyāha-</p>
         
         
         <p>
            kleśavāgurikāghrātaḥ praviṣṭo janmavāgurām /<br />
            kimadyāpi na jānāsi mṛtyorvadanamāgataḥ // Bca_7.4 //
            </p>
         
         
         <p>vāgurikā matsyādivadhikā jālikā ucyante kaivartādayaḥ (dibhiḥ?) / kleśā eva vāgurikāḥ
            , tairāghrāta āyattīkṛtaḥ / kathamiti cet, praviṣṭo janmavāgurām, nikāyasabhāgatotpattireva
            vāgurikā jālam, tat praviṣṭaḥ, tadantargata ityarthaḥ / idamiha tadātmasātkaraṇe kāraṇam
            / adyāpi etāṃ daśāṃ prāpto 'pi mṛtyormukhaṃ praviṣṭaḥ san kimiti na vetsi? jātaścenmaraṇamavaśyaṃbhāvītyarthaḥ
            //</p>
         
         
         <p>idamaparaṃ saṃvegakāraṇamāha-</p>
         
         
         <p>
            svayūthyānmāryamāṇāṃstvaṃ krameṇaiva na paśyasi /<br />
            tathāpi nidrāṃ yāsyeva caṇḍālamahiṣo yathā // Bca_7.5 //
            </p>
         
         
         <p>yūthaṃ vargaḥ, tatra bhavā yūthyāḥ, yaiḥ saha bālyādyavasthāyāṃ krīḍitahasitādinā
            vicaritam / tān svavargyān / caṇḍālānāmavaśyaṃmāraṇīyamahiṣavat / na paśyasi mamāpi
            iyamavasthitiḥ syāditi //</p>
         
         
         <p>avaśyamiha kiyatkālaṃ parilambya mṛtyurāgamiṣyati / tena tāvatkālaṃ sukhānubhavanameva
            mama yuktamityatrāha- yadi nāmaivam, tathāpi nāvaśyaṃbhāvini maraṇe viśvāso yuktaḥ
            /</p>
         
         
         <p>
            yamenodvīkṣyamāṇasya baddhamārgasya sarvataḥ /<br />
            kathaṃ te rocate bhoktuṃ kathaṃ nidrā kathaṃ ratiḥ // Bca_7.6 //
            </p>
         
         
         <p>iti vadhyapuruṣasyeva sarvato vadhyaghātakairadhiṣṭhitasya vadhyabhūmiṃ nīyamānasya
            niḥsaraṇamapaśyataḥ sukhāsikāvalambanamanucitameva bhavataḥ / tasmātsaṃvegato bhāvanayā
            anayā hetunivartanādālasyamapāsya kuśalapakṣotsāhavardhanamanuṣṭheyam //</p>
         
         
         <p>athāpi syāt- yadi nāma avaśyaṃbhāvitā mṛtyoḥ, tathāpi tatsaṃnidhānamavagamya ālasyamapahāsyāmi
            ityāśaṅkayāha-</p>
         
         
         <p>
            yāvatsaṃbhṛtasaṃbhāraṃ maraṇaṃ śīghrameṣyati /<br />
            saṃtyajyāpi tadālasyamakāle kiṃ kariṣyasi // Bca_7.7 //
            </p>
         
         
         <p>saṃbhṛtaḥ sajjīkṛtaḥ saṃbhāraḥ sāmagrī vadhāya vyādhijarālakṣaṇo yena / yāvaditi lokoktam
            / śīghraṃ tvaritamanabhisaṃdhānāt / tadā mṛtyumukhāntargataḥ asamaye ālasyaṃ tyaktvāpi
            kiṃ kariṣyasi? na tadā kiṃcit prayojanamiti bhāvaḥ //</p>
         
         
         <p>akālatāmevāsya samarthayituṃ vṛttatrayeṇāha-</p>
         
         
         <p>
            idaṃ na prāptamārabdhamidamardhakṛtaṃ sthitam /<br />
            akasmānmṛtyurāyāto hā hato 'smīti cintayan // Bca_7.8 //
            </p>
         
         
         <p>(<span class="bold">Bcp 118</span>) śokavegasamucchūnasāśruraktekṣaṇānanān /
            bandhūnnirāśān saṃpaśyan yamadūtamukhāni ca // Bca_7.9 //</p>
         
         
         <p>
            svapāpasmṛtisaṃtaptaḥ śṛṇvannādāṃśca nārakān /<br />
            trāsoccāraviliptāṅgo vihvalaḥ kiṃ kariṣyasi // Bca_7.10 //
            </p>
         
         
         <p>idaṃ yadanāgate kartavyatayā manasikṛtaṃ tanna prāptam / idamārabdhaṃ yatkāryamādita
            eva kartumiṣṭam / idamardhakṛtaṃ sthitam, yat kiyanniṣpannaṃ kiyadaniṣpannam / iti
            kāryaparyantamagatasyaiva akasmānmṛtyurāgato mama / aho bata atikaṣṭam, hato 'smīti
            vicintayan vihvalaḥ kiṃ kariṣyasītyanāgatena saṃbandhaḥ / śokaḥ priyaviprayogakṛtaścittaparitāpaḥ
            / tasya vego 'nivāryapravṛttiḥ / tena samucchūnāni samunnatāni sāśrūṇi sabāṣpāṇi raktāni
            tāmravarṇāni locanāni yeṣu ānaneṣu tāni tathā / tathābhūtāni ānanāni mukhāni yeṣāṃ
            bandhūnāṃ te tathā / tān saṃpaśyan vilokayan / tatrākarmakādhikārāt parasmaipadaṃ
            dṛśaḥ / kiṃbhūtān? nirāśān / kva? pratyujjīvanaṃ prati tyaktāśān, tatsānāthyavikalān
            vā / maraṇasamayopasthitakṛtāntānucaramukhāni ca saroṣaparuṣabhṛkuṭīni saṃpaśyan vihvalaḥ
            kiṃ kariṣyasi? svayaṃkṛtapāpakarmasmaraṇena maraṇasamaye kimityevaṃ mayā kṛtamiti
            paścāttāpena tāpitaḥ / naitāvanmātrameva, kiṃ tu śṛṇvannādāṃśca nārakān tīvrakāraṇānubhavanadukhanirmuktān
            vikrośitaśabdān narakasamudbhūtān arthāntarakopāṇāmeva (?) / tacchrutvā mamāpyevamevāvasthā
            iti saṃtrāsena yaḥ purīṣotsargo viṭpravṛttiḥ, tenopaliptagātraḥ / vihvalaḥ anāyattakāyavākcittapracāraḥ
            / kiṃ kariṣyasi sarvakriyāsu nivṛttavyāpāraḥ //</p>
         
         
         <p>iti matvā svasthāvasthāyāmeva yatitavyam iti śikṣayitumāha-</p>
         
         
         <p>
            jīvamatsya ivāsmīti yuktaṃ bhayamihaiva te /<br />
            kiṃ punaḥ kṛtapāpasya tīvrānnarakaduḥkhataḥ // Bca_7.11 //
            </p>
         
         
         <p>jīvanta eva matsyāḥ krameṇa bhakṣaṇārthaṃ prāyaḥ prāgdiṅanivāsibhireva janai rakṣyante
            / jīvanopalakṣitā matsyā jīvamatsyā iti teṣāmeva samayaḥ / śākapārthivāditvānmadhyamapadalopī
            samāsaḥ / tadvadahamapi adya śvo vā niyatameva mariṣyāmi iti manasi kṛtvā yuktaṃ bhayamihaiva
            te / ihaiva saṃprajānadavasthāyāmeva tavāsaṃprāptamaraṇasya maraṇataḥ, kiṃ punaḥ kṛtapāpasya
            bhavato bhayaṃ yuktaṃ na bhavati, ityapi āhāryam / atiduḥsahānnarakaduḥkhataḥ //</p>
         
         
         <p>nirvyāpārasukhāsvādābhiratamadhikṛtyāha-</p>
         
         
         <p>
            spṛṣṭa uṣṇodakenāpi sukumāra pratapyase /<br />
            kṛtvā ca nārakaṃ karma kimevaṃ svasthamāsyate // Bca_7.12 //
            </p>
         
         
         <p>taptavāriṇāpi saṃspṛṣṭaḥ / sukumāreti saṃbodhanam / atimṛduśarīratayā soḍhumaśakto
            'si / yadyevam, tadā kṛtvā cetyādi subodham //</p>
         
         
         <p>(<span class="bold">Bcp 119</span>) aparamapi taṃ pratyāha-</p>
         
         
         <p>
            nirudyama phalākāṅkṣin sukumāra bahuvyatha /<br />
            mṛtyugrasto 'marākāra hā duḥkhita vihanyase // Bca_7.13 //
            </p>
         
         
         <p>sukhahetūtpādanāya vyāpāraśūnyo 'si / atha ca tasya phalaṃ sukhamabhilaṣasi / duḥkhāsahiṣṇurasi,
            atha ca bahuvyatho 'si sarvaduḥkhākaratvāt / mṛtyunā ca vaśīkṛto 'si, atha ca amaraṇadharmāṇamātmānaṃ
            manyase / evaṃ ca viparyastaṃ caritamasya vipaśyan karuṇāyamānaḥ sakhedamenamāha-
            hā duḥkhita vihanyase / saṃmohabahulatayā kaṣṭāṃ daśāṃ praviṣṭo 'si / ātmagatameva
            vā vimṛśati / evamanyatrāpi yathāsaṃbhavaṃ draṣṭavyam / nirudyamādīni cāmantritapadāni
            //</p>
         
         
         <p>nidrāparatantraṃ pratyāha-</p>
         
         
         <p>
            mānuṣyaṃ nāvamāsādya tara duḥkhamahānadīm /<br />
            mūḍha kālo na nidrāyā iyaṃ naurdurlabhā punaḥ // Bca_7.14 //
            </p>
         
         
         <p>aṣṭākṣaṇavinirmuktaṃ manuṣyabhāvapratilambhaṃ nāvamiva abhyudayādipāragamanāya prāpya
            tara plavasva duḥkhamayīṃ mahānadīm / sarvaduḥkhāni pṛṣṭhīkuruṣva / vīryāvalambaneneti
            yāvat / he mohaparavaśa, nāyaṃ kālo nidrāyāḥ, yāvadiyaṃ nauḥ saṃnihitā / yadi nedānīmeva
            yatnaḥ kriyate, tadā punariyaṃ durgatigatasya naurdurlabhā bhaviṣyati / yaduktam-</p>
         
         
         <p>
            punarapyeṣa samagamaḥ kutaḥ /<br />
            iti //
            </p>
         
         
         <p>[bodhi. 1.4]</p>
         
         
         <p>evamālasyaṃ nivārya kutsitāsaktiṃ nivārayannāha-</p>
         
         
         <p>
            muktvā dharmaratiṃ śreṣṭhāmanantaratisaṃtatim /<br />
            ratirauddhatyahāsyādau duḥkhahetau kathaṃ tava // Bca_7.15 //
            </p>
         
         
         <p>śubhakarmaṇāṃ ratiṃ śreṣṭhāmuttamām / kiṃbhūtām? anantaratisaṃtatim / sugatiparaṃparāsaṃjananādanantā
            aparyavasānā ratisaṃtatiḥ sukhapravāho yasyāḥ sā tathā / ata eva uttame tyuktam /
            tāmapahāya ratirabhirāmaḥ, auddhatyamunnatatā / kāyacittayoḥ krīḍanaśīlateti yāvat
            / hāso vāgauddhatyam / sarabhasasya vāgvikāra iti yāvat / ādiśabdādgītādiparigrahaḥ
            / tatra kathaṃ ratistava? na yuktetyabhiprāyaḥ / kiṃbhūte? duḥkhahetau / narakādidurgatyupanayanādduḥkhasya
            heturbhavati //</p>
         
         
         <p>evaṃ kutsitāsaktimapi nirākṛtya viṣādātmāvamanyanāṃ vīryavipakṣaṃ nirākartum, aparamapi
            ca tadvipakṣanirasanāya pratipādayannāha-</p>
         
         
         <p>
            aviṣādabalavyūhatātparyātmavidheyatā /<br />
            parātmasamatā caiva parātmaparivartanam // Bca_7.16 //
            </p>
         
         
         <p>viṣādaviparīto 'viṣādaḥ / balānāṃ vyūhaḥ samūho vakṣyamāṇalakṣaṇaḥ / tātparyaṃ nipuṇatā
            / ātmavidheyatā ātmavaśavartitā / etāḥ sarvāḥ kṛtadvandvasamāsāḥ / yadi vā / (<span class="bold">Bcp 120</span>) ebhiḥ sahitā ātmavidheyatā / parātmasamatāparātmaparivartane dhyānaparicchede [bodhi.8]
            vakṣyamāṇe / idamapi samastaṃ kausīdyaprahāṇāya vīryasamṛddhaye prabhavatītyuddeśaḥ
            //</p>
         
         
         <p>uddiṣṭamevārthaṃ krameṇa nirdiśannāha-</p>
         
         
         <p>naivāvasādaḥ kartavyaḥ kuto me bodhirityataḥ /</p>
         
         
         <p>kuto me bodhiriti, kathamahaṃ varākaḥ samyaksaṃbodhibhājanam? buddhatvaṃ hi tīkṣṇendriyasya
            ārabdhavīryasya aparimitapuṇyajñānasaṃbhāraiḥ atiduṣkarakarmānuṣṭhānaiḥ anekaiśca
            kalpāsaṃkhyeyaiḥ kasyacit puruṣaviśeṣasya sādhyaṃ bhavati / ahaṃ tu na tādṛśa iti
            kathaṃ madvidhānāṃ tathāvidhaṃ buddhatvaṃ saṃbhāvyeta, ityevamākāramanasikārādavasādo
            viṣādo na kartavyaḥ, mahārthabhraṃśasya hetutvāt / yathoktam- avasādo 'pyanartha iti
            [śi. sa. 34] // kasmāt?</p>
         
         
         <p>yasmāttathāgataḥ satyaṃ satyavādīdamuktavān // Bca_7.17 //</p>
         
         
         <p>yasmāt tathāgataḥ idaṃ vakṣyamāṇaṃ satyamavitathamuktavān kathitavān / kathaṃ jñāyate
            ityāha- satyavādīti / jñānakriyāsaṃbhavādaviparītavādī / ataḥ satyābhidhānahetupadametat
            //</p>
         
         
         <p>kiṃ tatsatyamuktavān?</p>
         
         
         <p>
            te 'pyāsan daṃśamaśakā makṣikāḥ kṛmayastathā /<br />
            yairutsāhavaśāt prāptā durāpā bodhiruttamā // Bca_7.18 //
            </p>
         
         
         <p>ityāha / te 'pi buddhā bhagavantaḥ purvaṃ śākyamuniratnaśikhidīpaṃkaraprabhṛtayaḥ
            saṃsārasāgarāvartāntargatāḥ pṛthagjanāvasthāyāṃ paribhramanta evaṃbhūtā evāsan babhūvuḥ,
            yairutsāhabalāt vīryotkarṣasāmarthyāt saṃbhārān saṃbhṛtya prāptā adhigatā durāpā durlabhapratilambhā
            bodhiruttamā anuttarā / ārabdhavīryasya na kiṃcidduṣkaramiti bhāvaḥ / idaṃ tat satyam
            //</p>
         
         
         <p>ato mama punaratitarāṃ na durlabhā bodhirityāha-</p>
         
         
         <p>
            kimutāhaṃ naro jātyā śakto jñātuṃ hitāhitam /<br />
            sarvajñanītyanutsargādbodhiṃ kiṃ nāpnuyāmaham // Bca_7.19 //
            </p>
         
         
         <p>kiṃ punarahaṃ manuṣyabhūto janmanā / śakto jñātuṃ hitāhitamiti / idaṃ hitamidamahitam,
            śubhamaśubhaṃ ca karmetyupadiṣṭam, jñātumavaboddhuṃ samartho 'smi, iti vicintya sarvajñasya
            sarvavastutattvavedinaḥ nītirnayaḥ upādeyatattvapratipādanam / tasya anutsargādaparityāgāt
            / tasya ādānopādānasevanādityarthaḥ / buddhatvaṃ nāpnuyāmaham / kākvā paṭhanād āpnuyāmeveti
            / etadbhagavatā ratnameghe darśitam / yathoktam-</p>
         
         
         <p>iha bodhisattvo naivaṃ cittamutpādayati- duṣprāpyā bodhirmanuṣyabhūtena satā / idaṃ
            ca me vīryaṃ parīttaṃ ca hīnaṃ ca / kusīdo 'ham / bodhiśca ādīptaśiraścailopamena
            bahūn kalpān bahūni kalpaśatāni bahūni kalpasahasrāṇi samudācaratā samudānetavyā /
            tannāhamutsahe (<span class="bold">Bcp 121</span>) īdṛśaṃ bhāramudvoḍhum / kiṃ tarhi bodhisattvenaivaṃ cittamutpādayitavyam- ye 'pi
            te 'bhisaṃbuddhāstathāgatā arhantaḥ samyaksaṃbuddhāḥ, ye 'pi vā abhisaṃbhotsyante,
            te 'pi īdṛśenaiva nayena, īdṛśyā pratipadā, īdṛśenaiva vīryeṇābhisaṃbuddhāḥ, yāvanna
            ca te tathāgatabhūtā evābhisaṃbuddhāḥ / ahamapi tathā tathā ghaṭiṣye, tathā tathā
            vyāyaṃsye sarvasattvasādhāraṇena vīryeṇa sarvasattvārambaṇena vīryeṇa yathāhamapyanuttarāṃ
            samyaksaṃbodhimabhisaṃbhotsye iti //</p>
         
         
         <p>yuktamevaitat, kevalamatiduṣkarakarmaśravaṇādanadhyavasāyo vinivartayitumaśakya iti
            vikalpayannāha-</p>
         
         
         <p>athāpi hastapādādi dātavyamiti me bhayam /</p>
         
         
         <p>karacaraṇaśiraḥ prabhṛtidānamantareṇa buddhatvaṃ na prāpyate, iti atiduṣkarakarmasu
            pravṛttibhayādutsāho nivartata eva / iti cenmanyase svacittamevamāha-</p>
         
         
         <p>gurulāghavamūḍhatvaṃ tanme syādavicārataḥ // Bca_7.20 //</p>
         
         
         <p>tadetad gurulāghavamūḍhatvameva me / alpe bahutaraṃ bahutare cālpataramiti mohavaśena
            avicārato 'vivekānmama syāt, na tu paramārthavicārataḥ //</p>
         
         
         <p>paramārthavicāreṇa gurulāghavaviparyāsa evāyamityupadarśayannāha-</p>
         
         
         <p>
            chettavyaścāsmi bhettavyo dāhyaḥ pāṭyo 'pyanekaśaḥ /<br />
            kalpakoṭīrasaṃkhyeyā na ca bodhirbhaviṣyati // Bca_7.21 //
            </p>
         
         
         <p>saṃsāracārake nivasaṃstathāvidhakarmavaśācchettavyaścāsmi karacaraṇādyaṅgapratyaṅgacchedanānnarakādiṣu
            / tathā bhettavyo 'smi śaktikuntādibhiḥ / dāhyo narakadahanādinā / pāṭyo jvalitakrakacādinā
            / anekaśaḥ anekavārān / narakādiṣu kāraṇāmanubhavan aparyantapathi saṃsāre / kalpānāṃ
            koṭīrasaṃkhyeyāḥ saṃkhyātumaśakyāḥ iti / akāmasyāpi duḥkhamaparyantamanekaprakāramāpatiṣyati,
            na ca buddhatvasaṃbhārāya tat saṃpatsyate //</p>
         
         
         <p>idaṃ saṃsārāparyantatayā duḥkhaṃ bahutaraṃ niṣphalaṃ ca / buddhatvaprasādhakaṃ punaralpataraṃ
            saphalaṃ cetyupadarśayannāha-</p>
         
         
         <p>
            idaṃ tu me parimitaṃ duḥkhaṃ saṃbodhisādhanam /<br />
            naṣṭaśalyavyathāpohe tadutpādanaduḥkhavat // Bca_7.22 //
            </p>
         
         
         <p>yad buddhatvaprasādhakaṃ tadidaṃ duḥkhaṃ parimitaṃ mama pratiniyatakālabhāvitayā,
            duḥkha [praśamana]hetuśca / tattathābhūtaṃ śalyaṃ tena vyathā, tasyā apoho nivṛttiḥ
            / tannimittaṃ tadvayudāsāya / yāvajjīvaṃ tatkṛtaduḥkhaprahāṇāyetyarthaḥ / tasya naṣṭaśalyasyotpāṭanaṃ
            śarīrāduddharaṇam / apakarṣaṇamiti yāvat / tena yadduḥkhaṃ pratiniyatakālamalpataram
            / dīrghakālikaduḥkhopaśamanimittam / tadvat soḍhumucitamidamapi duḥkham //</p>
         
         
         <p>(<span class="bold">Bcp 122</span>) ato 'pi samucitamidamityāha-</p>
         
         
         <p>
            sarve 'pi vaidyāḥ kurvanti kriyāduḥkhairarogatām /<br />
            tasmādvahūni duḥkhāni hantuṃ soḍhavyamalpakam // Bca_7.23 //
            </p>
         
         
         <p>sarve 'pi na kecideva / laṅghanapācanādikṛtairyatheṣṭāhāravihārapratiṣedhajanitaiśca
            kriyāduḥkhaiḥ rogapīḍitānāmārogyaṃ vidadhāti / anyathā tatkartumaśakyam / yata evam,
            tasmādatiśayena alpamalpakaṃ duḥkhaṃ soḍhavyam / kimartham? bahūni duḥkhāni hantum
            / sarvasattvānāmātmanaśca dīrghakālikasarvaduḥkhapraśamanāyetyarthaḥ / evaṃ tāvat
            svīkartuṃ yuktaṃ dhīmataḥ //</p>
         
         
         <p>na cedaṃ yuktamapi duṣkaraṃ karma ādikarmikasya prathamanujñātaṃ bhagavateti darśayannāha-</p>
         
         
         <p>kriyāmimāmapyucitāṃ varavaidyo na dattavān /</p>
         
         
         <p>kriyāmimāṃ samanantarapratipāditāṃ duḥkhotpādanīm / ucitāmapi sevanīyāmapi / varavaidyo
            bhagavān sarvathā sarvāvyadhicikitsakaḥ / prathamaṃ na dattavān, na kartavyatayā pratipāditavānādikarmikasya
            / kathaṃ tarhi rāgādivyādhīnapanayati? āha-</p>
         
         
         <p>madhureṇopacāreṇa cikitsati mahāturān // Bca_7.24 //</p>
         
         
         <p>sukumāratareṇopacāreṇa upakrameṇa / yathākṣamaṃ cikitsāpraṇayanenetyarthaḥ / cikitsati
            rogamuktān karoti / mahāturān dīrgharogiṇo rāgādimahāvyādhigrastān //</p>
         
         
         <p>kaḥ punarayaṃ madhuropacāra ityāha-</p>
         
         
         <p>
            ādau śākādidāne 'pi niyojayati nāyakaḥ /<br />
            tatkaroti kramātpaścādyatsvamāṃsānyapi tyajet // Bca_7.25 //
            </p>
         
         
         <p>mātsaryamalāpanayanārthaṃ sukhasukhena saṃbhārasaṃvardhanārthaṃ ca śakyaparityāge
            śākasaktupiṇḍikādidānena prathamataraṃ pravartayati nāyako bhagavān / punastathopāyaviśeṣeṇa
            niyojanaṃ karoti / taditi lokoktau vā / yadyathā dātā mṛdudānābhyāsakrameṇa adhimātrādhimātradānābhyāsaprakarṣamāsādayan
            paścāduttarakālamakṛcchreṇaiva svamāṃsarudhirādikamapi prasanna eva prayacchet //</p>
         
         
         <p>kathaṃ punaretadevamityāśaṅkayāha-</p>
         
         
         <p>
            yadā śākeṣviva prajñā svamāṃse 'pyupajāyate /<br />
            māṃsāsthi tyajatastasya tadā kiṃ nāma duṣkaram // Bca_7.26 //
            </p>
         
         
         <p>yasmin kāle dānābhyāsāt paramaprakarṣagamanāt sarvathāpagatamātsaryatayā śākeṣviva
            svamāṃse 'pi nirāsaṅgā buddhirupajāyate, tadā svamāṃsādidāne 'pi nāśakyānuṣṭhānabuddhiriti
            tasmin kāle kiṃ nāma duṣkaram? naiva kiṃcidityarthaḥ //</p>
         
         
         <p>athāpi syāt- atidīrghakālaṃ parārthe saṃsaratā tadduḥkhaṃ kathamiva parihartuṃ śakyamityatrāha-</p>
         
         
         <p>(<span class="bold">Bcp 123</span>) na duḥkhī tyaktapāpatvātpaṇḍitatvānna durmanāḥ /
            mithyākalpanayā citte pāpātkāye yato vyathā // Bca_7.27 //</p>
         
         
         <p>dvividhameva hi duḥkhaṃ bādhakamupajāyate kāyikaṃ mānasikaṃ ceti / tadetad dvayamapi
            bodhisattvasya na saṃbhavati / kāyavacanamanobhiḥ sarvāvadyavirateḥ kāyikaṃ duḥkhamasya
            na jāyate / yuktyāgamābhyāmubhayanairātmyasya ca niścayanānmānasamapi kutaḥ? yato
            mithyākalpanayā asadvikalpena ātmātmīyagrahapravṛttena bhāvādyabhiniveśakṛtena vā
            citte duḥkham, pāpāt prāṇātipātādeḥ kāye / evaṃ tāvadduḥkhahetuparihārādduḥkhamasya
            na jāyate iti pratipāditam //</p>
         
         
         <p>idānīṃ sukhameva kevalamasyāstīti pratipādayannāha-</p>
         
         
         <p>
            puṇyena kāyaḥ sukhitaḥ pāṇḍityena manaḥ sukhi /<br />
            tiṣṭhan parārthaṃ saṃsāre kṛpāluḥ kena khidyate // Bca_7.28 //
            </p>
         
         
         <p>sukhaṃ jātamasya kāyasyeti sukhitaḥ / sukhaṃ vidyate 'sya manasa iti sukhi / evamubhayasukhasamanvāgatatvāt
            kṛpāvān parārthaṃ saṃsāre saṃsaran kena duḥkhena khidyate, khedaṃ manyate? yadi vā
            / kena khidyate? khedahetorabhāvānna kenaciditi bhāvaḥ / tat kimidamakāraṇabhīrutayā
            vaimukhyamupādīyate?</p>
         
         
         <p>syādetat- dīrghakālamāsevitabhāvitabahulīkṛtena mahatā puṇyasaṃbhāreṇa samyaksaṃbodhiradhigamyate
            / tadvaraṃ mumukṣūṇāṃ śīghrakālatayā śrāvakayānamevāśrayaṇīyaṃ syādityāśaṅkayāha-</p>
         
         
         <p>
            kṣapayan pūrvapāpāni pratīcchan puṇyasāgarān /<br />
            bodhicittabalādeva śrāvakebhyo 'pi śīghragaḥ // Bca_7.29 //
            </p>
         
         
         <p>pūrvakṛtāni yāni pāpāni tāni bodhicittabalādeva kṣayīṇi kurvan / yathoktaṃ prāk-</p>
         
         
         <p>yugāntakālānalavanmahānti pāpāni yannirdahati kṣaṇena /
            iti /
            [bodhi. 1.14]</p>
         
         
         <p>tathā bodhicittabalādeva pratīcchan ādadānaḥ puṇyasāgarān /</p>
         
         
         <p>yaduktam-</p>
         
         
         <p>avicchinnāḥ puṇyadhārāḥ pravartante nabhaḥsamāḥ /
            iti /
            [bodhi .1.19]</p>
         
         
         <p>evaṃvidhopāyabalajavena mahāyānamārūḍho bodhisattvaḥ śrāvakebhyo 'pi śīghragaḥ tvaritagāmī
            //</p>
         
         
         <p>
            evaṃ sukhātsukhaṃ gacchan ko viṣīdetsacetanaḥ /<br />
            bodhicittarathaṃ prāpya sarvakhedaśramāpaham // Bca_7.30 //
            </p>
         
         
         <p>pratipāditamevārthaṃ piṇḍīkṛtya darśayati / evamuktakrameṇa sarvāvadyavirateḥ purākṛtapāpakṣayācca
            svapne 'pi durgatigamanābhāvāt tīvrābhiprāyeṇa anekasukhena aharniśamākāśadhātuvyāpinaḥ
            (<span class="bold">Bcp 124</span>) puṇyasāgarasyābhivardhanācca sugatiparaṃparāsanmārgāvataraṇabodhicittaṃ rathamiva
            āsādya / āruhyeti yāvat / sarvakhedaiḥ parikleśaiḥ śrama āyāsaḥ, tamapahantīti pratipāditanayena,
            sarvakhedaśramaṃ vā apahantīti tam / sukhādekasmādaparamuttarottaramadhikādhikaṃ sukhaṃ
            devamanuṣyasaṃpattilakṣaṇaṃ gacchan anuprāpnuvan ko nāma prekṣāvān viṣādamāpadyeta?</p>
         
         
         <p>tadevamanekavidhaviṣādanimittapratiṣedhena aviṣādaṃ pratipādya balavyūhaṃ pratipādayitumāha-</p>
         
         
         <p>
            chandasthāmaratimuktibalaṃ sattvārthasiddhaye /<br />
            chandaṃ duḥkhabhayātkuryādanuśaṃsāṃśca bhāvayan // Bca_7.31 //
            </p>
         
         
         <p>idamapyuddeśavākyameva / chanda iha kuśalābhilāṣaḥ / sthāma ārabdhadṛḍhatā / ratiḥ
            satkarmāsaktiḥ muktirasāmarthye tāvatkālamutsargaḥ / etaccaturaṅgabalam, anekāvayavasamudāyātmakatvāt,
            hastyādibalavat / sattvārthasiddhaye vīryahetutvāt, asya vīryasya ca sarvābhimatasādhanatvāditi
            bhāvaḥ / tatra chandabalasya bahukaratvāt, chandamityādinā asyotpattinimittamāha-
            duḥkhabhayāditi / aśubhakarmaṇo duḥkhaṃ jāyata iti trāsācchandaṃ kuryāt / anuśaṃsāṃśca
            bhāvayan / anuśaṃsāḥ phaladvāreṇa guṇaviśeṣāḥ / te ca arthāt kuśalakarmaṇa eva / tān
            bhāvayan / śubhakarmaṇo 'nekaprakāreṇa madhuraphalotpattiṃ punaḥ punaḥ saṃcintayannityarthaḥ
            //</p>
         
         
         <p>sāṃprataṃ balasya vyāpāramupadarśayitumāha-</p>
         
         
         <p>
            evaṃ vipakṣamunmūlya yatetotsāhavṛddhaye /<br />
            chandamānaratityāgatātparyavaśitābalaiḥ // Bca_7.32 //
            </p>
         
         
         <p>evamuktaprabandhenetyādi / vipakṣamālasyādi / unmūlya pratipakṣabhāvanā vidhinā apasārya
            / vīryapravardhanāya yatnaṃ kuryāt / kenopāyenetyādi(ha?)- mānaścittasyonnatiḥ / ayaṃ
            sthāmabalasyopabṛṃhaṇam, sthāmabalameva vā / teṣāṃ balaiḥ sāmarthyaiḥ / sāmarthyaparyāyo
            'tra balaśabdaḥ //</p>
         
         
         <p>tatra tāvacchandotpādanāya prathamamāha-</p>
         
         
         <p>
            aprameyā mayā doṣā hantavyāḥ svaparātmanoḥ /<br />
            ekaikasyāpi doṣasya yatra kalpārṇavaiḥ kṣayaḥ // Bca_7.33 //
            </p>
         
         
         <p>
            tatra doṣakṣayārambhe leśo 'pi mama nekṣyate /<br />
            aprameyavyathābhājye noraḥ sphuṭati me katham // Bca_7.34 //
            </p>
         
         
         <p>
            guṇā mayārjanīyāśca bahavaḥ svaparātmanoḥ /<br />
            tatraikaikaguṇābhyāso bhavetkalpārṇavairna vā // Bca_7.35 //
            </p>
         
         
         <p>guṇaleśe 'pi nābhyāso mama jātaḥ kadācana /</p>
         
         
         <p>sarvasattvānāmupakaraṇatayā ātmanaśca samastakleśaprahāṇāya niḥśeṣaguṇotpādanāya ca
            mayā bodhicittamutpāditam / tacca na śithilavyāpārasādhyamityavagamyāpi yadi anārabdhavīryatayā
            (<span class="bold">Bcp 125</span>) mandasamārambha eva tiṣṭhāmi, tadā durgativinipātamantareṇa nānyā gatirasti mameti
            vicintya saṃvegamāmukhīkurvan chandamutpādayediti samudāyārthaḥ //</p>
         
         
         <p>avayavārthastu ucyate- aprameyāḥ pramātumaśakyāḥ / doṣāḥ kāyavākcittasamāśritāḥ /
            hantavyāḥ prahantavyāḥ / svaparātmanoḥ svātmanaḥ parātmanaśca / ekaikasyāpīti / āstāṃ
            tāvadvahūnām / yatra yeṣu / mandavīryeṇa kalpārṇavaiḥ anekaiḥ kalpaśatasahasraiḥ kṣayaḥ
            prahāṇaṃ kriyate / tatra teṣu doṣakṣayārambhe doṣaprahāṇotsāhe / leśo 'pi svalpamātramapi
            mama nekṣyate na dṛśyate / ataḥ aprameyavyathābhājye aparimitaduḥkhabhājanasya mama
            noraḥ sphuṭati hṛdayaṃ vidīryate / kathaṃ kena prakāreṇa / guṇā mayetyādi subodham
            / iti vicintya saṃvegamupadarśayati-</p>
         
         
         <p>vṛthā nītaṃ mayā janma kathaṃcillabdhamadbhutam // Bca_7.36 //</p>
         
         
         <p>vṛthā viphalameva mayā janma akṣaṇavinirmuktaṃ nītaṃ preritam / vṛthīkṛtamiti yāvat
            / kathaṃcillabdhaṃ mahārṇavayugacchidrakūrmagrīvārpaṇavat sucireṇa prāptam / ata eva
            āścaryasthānatvādadbhutam //</p>
         
         
         <p>ito 'pi viphalamityāha-</p>
         
         
         <p>
            na prāptaṃ bhagavatpūjāmahotsavasukhaṃ mayā /<br />
            na kṛtā śāsane kārā daridrāśā na pūritā // Bca_7.37 //
            </p>
         
         
         <p>
            bhītebhyo nābhayaṃ dattamārtā na sukhinaḥ kṛtāḥ /<br />
            duḥkhāya kevalaṃ māturgato 'smi garbhaśalyatām // Bca_7.38 //
            </p>
         
         
         <p>tathāgatānāṃ satkriyābhirmahotsavamatiśayavadabhinandanam / tena sukhaṃ saumanasyaṃ
            na prāptaṃ nādhigataṃ mayā / nāpi śāsane pratimāstūpasaddharmādisatkāraiḥ vihārārāmaśayanādivastupradānaiśca
            kārā pūjā kṛtā / nāpi daridrāṇāṃ dhanahīnānāmāśā abhilāṣaḥ sarvopakaraṇasaṃpattisaṃpādanena
            pūritā / nāpi bhītebhyaḥ sapatnādibhayasamākulitebhyo mā bhaiṣīrityabhayaṃ dattam
            / nāpi kāyamanoduḥkhairārtāḥ pīḍitāḥ tadapanīya sukhinaḥ kṛtāḥ / iti sarvaiḥ satpuruṣadharmairvirahitatvādāha
            / duḥkhāyetyādi subodham //</p>
         
         
         <p>kathaṃ punaretāṃ dharmadaśāṃ prāpto bhavānityāha-</p>
         
         
         <p>
            dharmacchandaviyogena paurvikeṇa mamādhunā /<br />
            vipattirīdṛśī jātā ko dharme chandamutsṛjet // Bca_7.39 //
            </p>
         
         
         <p>dharmābhilāṣasyābhāvena prāktanajanmopacitena mama adhunā asmin janmani vipattirīdṛśī
            jātā / sarvasāmarthyavaikalyasvabhāvā samanantarakathitā samutpannā / evaṃ jñātvā
            ko dharme chandamutsṛjet parityajet? ko nāma nopādadīta vicakṣaṇa iti bhāvaḥ //</p>
         
         
         <p>kiṃ punaḥ kuśalārthināṃ chandotpādane yatna ityāśaṅkaya yaccoktaṃ chandaṃ duḥkhabhayāt
            kuryāt ityādi, tadvayaktīkartuṃ cāha-</p>
         
         
         <p>(<span class="bold">Bcp 126</span>) kuśalānāṃ ca sarveṣāṃ chandaṃ mūlaṃ munirjagau /
            tasyāpi mūlaṃ satataṃ vipākaphalabhāvanā // Bca_7.40 //</p>
         
         
         <p>na kevalaṃ vipattiparihārārtham, śukladharmopacayārthamapi cchandotpādane yatitavyamiti
            cakārārthaḥ / sarveṣāmiti na keṣāṃcideva / chandaṃ mūlaṃ kāraṇaṃ bhagavānuktavān,
            na tu svayamutprekṣya ucyate ityarthaḥ / tasyāpi cchandasyāpi mūlaṃ satataṃ sarvakālaṃ
            vipākaphalabhāvanā / śubhāśubhakarmaṇo vipākaphalaṃ paraloke iṣṭāniṣṭaprāptilakṣaṇam,
            tasya bhāvanā punaḥpunarāmukhīkaraṇam //</p>
         
         
         <p>tatra aśubhakarmaṇo vipākaphalamupadarśayannāha-</p>
         
         
         <p>
            duḥkhāni daurmanasyāni bhayāni vividhāni ca /<br />
            abhilāṣavighātāśca jāyante pāpakāriṇām // Bca_7.41 //
            </p>
         
         
         <p>yāvanti kāyikamānasikāni narakādigatau duḥkhāni vividhāni nānāprakārāṇi jāyante bhavanti
            sarvāṇi pāpakāriṇāmeva / bhayāni badhabandhanatāḍanādibhyaḥ / paryeṣamāṇasya lābhavighātena
            abhilāṣavighātāśca //</p>
         
         
         <p>sukṛtakarmaṇo vipākaphalamāha-</p>
         
         
         <p>
            manorathaḥ śubhakṛtāṃ yatra yatraiva gacchati /<br />
            tatra tatraiva tatpuṇyaiḥ phalārgheṇābhipūjyate // Bca_7.42 //
            </p>
         
         
         <p>iṣṭāśaṃsanavikalpo manorathaḥ, yasya loke manorājyamiti prasiddhiḥ śubhakṛtāṃ puṇyakāriṇām
            / yatra yatraiveti vīpsāyāṃ na kvacideva / gacchati prasarati / phalārgheṇeti / abhivāñchitaphalopanāmanameva
            argha ivārghaḥ pūjā //</p>
         
         
         <p>tena punaraśubhasya phalamāha-</p>
         
         
         <p>
            pāpakārisukhecchā tu yatra yatraiva gacchati /<br />
            tatra tatraiva tatpāpairduḥkhaśastrairvihanyate // Bca_7.43 //
            </p>
         
         
         <p>sukhecchā sukhābhilāṣaḥ / tatpāpairiti kartari tṛtīyā / duḥkhaśastrairiti karaṇaiḥ
            / duḥkhānyeva śastrāṇīva tadicchāvicchedahetutvāt //</p>
         
         
         <p>pṛthagjanāsādhāraṇaśubhakarmavipākaphalamasādhāraṇamāha-</p>
         
         
         <p>
            vipulasugandhiśītalasaroruhagarbhagatā<br />
            madhurajinasvarāśanakṛtopacitadyutayaḥ /<br />
            munikarabodhitāmbujavinirgatasadvapuṣaḥ<br />
            sugatasutā bhavanti sugatasya puraḥ kuśalaiḥ // Bca_7.44 //
            </p>
         
         
         <p>pratilabdhamuditādibhūmayo hi bodhisattvā anicchanto mātṛkukṣau notpadyante, kiṃ tarhi
            sukhāvatyāṃ viśvadalakamalakośeṣu jāyante / teṣāṃ sukhavibhūtimanena kathayati- vipulāni
            (<span class="bold">Bcp 127</span>) vistīrṇāni sugandhīni manojñagandhāni śītalāni śītasukhasparśāni tāni ca saroruhāṇi
            paṅkajāni ceti, teṣāṃ garbhāṇi / saroruhagarbhāṇāṃ vā viśeṣaṇānyetāni / teṣu gatāḥ
            saṃsthitāḥ prajñopāyamahākaruṇāniryātapuṇyajñānakalalasaṃvalitasaṃbodhicittāḥ sugatasutā
            bhavanti kuśalairiti saṃbandhaḥ / kathaṃ punaḥ padmagarbheṣu puṣṭiṃ labhanta ityāha-
            madhuretyādi / madhuraiḥ sarvasvarāṅgopetatayā paramasaumanasyakāribhiḥ saṃbaddhadharmaghoṣāśanairāhāraiḥ
            kṛtā upacitā dyutayo vapūṃṣi yeṣāṃ te tathā / kathaṃ ca tato niryāntītyata āha- munikaretyādi
            / munikaraiḥ paripākakālamavagamya tathāgataraśmibhirbodhitāni vikāsitāni ca tānyambujāni
            ceti / tato vinirgatāni niryātāni santi lakṣaṇavyañjanālaṃkṛtatayā śobhanāni vapūṃṣi
            yeṣāṃ te tathā / tathābhūtāḥ santaḥ sugatasutā bodhisattvā bhavanti jāyante / sugatasya
            puraḥ sukhāvatyāmamitābhasya bhagavato 'grataḥ / kuśalairekāntaśuklaiḥ karmabhiḥ /
            tadanena mātṛkukṣau samutpadyamānānāmetadviśeṣaṇaviparyayeṇa duḥkhaṃ veditavyamityupadarśitaṃ
            bhavati / tathā hi tatra saṃkaṭe durgandhini jaṭharānalasaṃtapte ca utpannasya mātāpitraśucisaṃbhūtasya
            mātuḥ pītāśitairvāntakalpaiḥ saṃvardhamānasya garbhamalapaṅkanimagnasya paripākakāle
            kathaṃcit kaṇṭhagataprāṇasya yantraniṣpīḍitasyeva tato nirgamanamiti prāyeṇa manuṣyabhūtasya
            vyatimiśrakarmavipākaphalamuktam //</p>
         
         
         <p>ekāntakṛṣṇasya tu vipākaphalamāha-</p>
         
         
         <p>
            yamapuruṣāpanītasakalacchavirārtaravo<br />
            hutavahatāpavidrutakatāmraniṣiktatanuḥ /<br />
            jvaladasiśaktighātaśataśātitamāṃsadalaḥ<br />
            patati sutaptalohadharaṇīṣvaśubhairbahuśaḥ // Bca_7.45 //
            </p>
         
         
         <p>yamapuruṣaiḥ kāladūtairapanītā viśleṣitā jvalitamudgarādiprahāraiḥ sakalā samastā
            chaviścarma prabhāvo vā yasya sa tathā / atiśayenārtaḥ san patati sutaptalohadharaṇīṣu
            / punarapi kiṃbhūtaḥ? tīvrānalatāpena dravībhūtaṃ yattāmraṃ tena niṣiktā snāpitā tanuḥ
            kāyo yasya / ato 'pyapanītasakalacchaviḥ / jvalantaḥ asayaḥ śaktayaśca śastraviśeṣāḥ,
            teṣāṃ ghātaśatairanekaiḥ prahāraiḥ śātitāni viccheditāni māṃsadalāni śakalāni yasya
            sa tathābhūtaḥ san patati / suṣṭhu taptāsu lohamayabhūmiṣu / aśubhairakuśalaiḥ karmabhiḥ
            / bahuśa iti bahūn vārān / dīrghakālena tatphalasya parikṣayāt //</p>
         
         
         <p>tadevaṃ śubhāśubhakarmaṇorvipākaphalaṃ pratipādya cchandabalamupasaṃharannāha-</p>
         
         
         <p>tasmātkāryaḥ śubhacchando bhāvayitvaivamādarāt /</p>
         
         
         <p>yata evaṃ śubhāśubhakarmaṇormadhurakaṭukaphalavipākaḥ, tasmādevaṃ paribhāvya śubhacchanda
            eva ādareṇāśubhakarma vihāya kāryaḥ / sāṃprataṃ sthāmabalaṃ pratipādayitumāha-</p>
         
         
         <p>vajradhvajasthavidhinā mānaṃ tvārabhya bhāvayet // Bca_7.46 //</p>
         
         
         <p>(<span class="bold">Bcp 128</span>) vajradhvajasūtrapratipāditavidhānena mānaṃ punaḥ sādhyaṃ karmārabhya bhāvayet /
            athavā / ārabhya bhāvayediti gāḍhasamārambheṇa bhāvayet, cetasi sthiraṃ kuryāt, na
            śithilopakrameṇetyarthaḥ //</p>
         
         
         <p>ārambhameva śikṣayitumāha-</p>
         
         
         <p>pūrvaṃ nirūpya sāmagrīmārabhennārabheta vā /</p>
         
         
         <p>pūrvaṃ prathamata eva abhimatakāryaniṣpādanāya sāmagrīṃ kāraṇasākalyaṃ nirūpya, tasyā
            balābalaṃ vicārya, ārabheta sati bale, nārabheta vā asati bale / kimevaṃvicāreṇa prayojanamiti
            cedāha-</p>
         
         
         <p>anārambho varaṃ nāma na tvārabhya nivartanam // Bca_7.47 //</p>
         
         
         <p>anārambho varaṃ nāma prathamata eva, na tvārabhya nivartanamaśaktatve sati //</p>
         
         
         <p>nanu kimatra dūṣaṇaṃ yenaiva neṣyate ityāha-</p>
         
         
         <p>
            janmāntare 'pi so 'bhyāsaḥ pāpādduḥkhaṃ ca vardhate /<br />
            anyacca kāryakālaṃ ca hīnaṃ tacca na sādhitam // Bca_7.48 //
            </p>
         
         
         <p>tathā kriyamāṇaḥ anyasminnapi janmani so 'bhyāsa ityārabhya nivartanaṃ nāma / pratijñātamakurvataśca
            pāpaṃ tato duḥkhaṃ vardhate / anyacca hīnaṃ naṣṭaṃ yatparityajya tadārabdham, kāryakālaṃ
            ca hīnam / ārabdhaparityaktakāryasya kālo 'sya kāryasyeti / tasmin kāle yadanyat kāryaṃ
            kartavyaṃ tadityarthaḥ / tacca yadārabhya parityaktam, tadapi na sādhitaṃ na niṣpāditam
            / iti pañcaprakāramatra dūṣaṇam / tena neṣyata ityabhiprāyaḥ //</p>
         
         
         <p>atha kimayaṃ mānaḥ sarvatra na kartavyaḥ? netyāha-</p>
         
         
         <p>triṣu māno vidhātavyaḥ karmopakleśaśaktiṣu /</p>
         
         
         <p>keṣu triṣu? tadāha- karmasu upakleśeṣu śaktau ca / tatra upakleśāḥ kṣudravastukasaṃjñitāḥ
            krodhopanāhamrakṣapradāśādayaḥ sapta / pañcāśat kleśā eva vā rāgādaya upakleśā ucyante
            / tatra karmamānaṃ vyākhyātumāha-</p>
         
         
         <p>mayaivaikena kartavyamityeṣā karmamānitā // Bca_7.49 //</p>
         
         
         <p>yatkiṃcidanavadyaṃ karma āpatitaṃ bhavati sattvānām, tat sarvaṃ mayaivaikena kartavyam
            / nānyasyāvakāśo dātavya ityarthaḥ //</p>
         
         
         <p>etadeva darśayannāha-</p>
         
         
         <p>
            kleśasvatantro loko 'yaṃ na kṣamaḥ svārthasādhane /<br />
            tasmānmayaiṣāṃ kartavyaṃ nāśakto 'haṃ yathā janaḥ // Bca_7.50 //
            </p>
         
         
         <p>kleśaiḥ parāyattīkṛtaḥ sarvo 'yaṃ janakāyaḥ kvacidapi svārthasādhane samartho na bhavati,
            iti eṣāṃ sarvasukhotpādanāya mayā bodhicittamutpāditam / yata evam, tasmānnāśakto
            'hamīdṛśaṃ bhāramudboḍhuṃ yathā ayaṃ janaḥ / ato mayaivaiṣāṃ sarvaṃ kartavyam //</p>
         
         
         <p>(<span class="bold">Bcp 129</span>) dīne 'pi karmaṇi vaimukhyaṃ notpādayitavyamityāha-</p>
         
         
         <p>nīcaṃ karma karotyanyaḥ kathaṃ mayyapi tiṣṭhati /</p>
         
         
         <p>nīcamatigarhitaṃ loke bhārodvahanādikam / mayyapi sarvasattvānāṃ dāsabhūte 'pi tiṣṭati
            vidyamāne 'pi / matkaraṇīyaṃ kathamanyaḥ karoti? mayaiva kartumucitamiti bhāvaḥ /
            athāpratirūpam, mamaiva tat karmeti cittasyonnatiṃ nivārayitumāha-</p>
         
         
         <p>mānāccenna karomyetanmāno naśyatu me varam // Bca_7.51 //</p>
         
         
         <p>ko 'muṣyaputraḥ, idaṃ ca karma atinihīnam, tadayuktaṃ mama kartumiti mānādyadi na
            karomi, tadā māno naśyatu me varam / kimanena mahārthabhraṃśakāriṇā mama, na tu nīcakarmapravṛttiḥ
            //</p>
         
         
         <p>iti karmasu mānamabhidhāya upakleśeṣu mānamupadarśayitumāha-</p>
         
         
         <p>
            mṛtaṃ duṇḍubhamāsādya kāko 'pi garuḍāyate /<br />
            āpadābādhate 'lpāpi mano me yadi durbalam // Bca_7.52 //
            </p>
         
         
         <p>yadi upakleśeṣu nihatamānatayā durbalavṛtti mama cittaṃ syāt, tadā āpadāpattiḥ ābādhate
            ākrāmati yathā sāpattikaṃ syādityarthaḥ / alpāpi mṛdupracāropakleśajanitāpi / kathamivetyāha-
            mṛtamapagataprāṇaṃ duṇḍubhaṃ prāpya yathā kāko 'pi garuḍavadācarati //</p>
         
         
         <p>kutaḥ punarevamityāha-</p>
         
         
         <p>
            viṣādakṛtaniśceṣṭe āpadaḥ sukarā nanu /<br />
            vyutthitaśceṣṭamānastu mahatāmapi durjayaḥ // Bca_7.53 //
            </p>
         
         
         <p>cittonnativirahite viṣaṇṇatayā mandakāyacittapravṛttau ālasyopahate muṣitasmṛtau āpadaḥ
            sukarāḥ sulabhāḥ / utpadyanta eva svalpāpadāpi gamyatvāt / vyutthitaḥ samunnatacittatayā
            punarutsāhasaṃpannaḥ ceṣṭamānaḥ smṛtisaṃprajanyābhyāmupakleśānāmanavakāśaṃ dadānaḥ
            mahatāmapi durjayaḥ ajayyaḥ syāt //</p>
         
         
         <p>
            tasmāddṛḍhena cittena karomyāpadamāpadaḥ /<br />
            trailokyavijigīṣutvaṃ hāsyamāpajjitasya me // Bca_7.54 //
            </p>
         
         
         <p>sthāmabalāvalambanaṃ nigamayan darśayati- yata evaṃ tasmāt dṛḍhena cittena mānasaṃnāhaḥ
            / āpada eva āpadamanarthaṃ karomi sarvathā tadanupraveśaṃ nivārayannunmūlitasaṃtānaṃ
            karomi / anyathā trijagadvijayārambho mama hāsyamupahasanīyam, āpadā āpadāyattatayā
            varākikayā jitasya gamiṣyati //</p>
         
         
         <p>kīdṛśametadityāha-</p>
         
         
         <p>
            mayā hi sarvaṃ jetavyamahaṃ jeyo na kenacit /<br />
            mayaiṣa māno voḍhavyo jinasiṃhasuto hyaham // Bca_7.55 //
            </p>
         
         
         <p>(<span class="bold">Bcp 130</span>) kutaḥ? yasmājjinā eva bhagavantaḥ siṃhāḥ sarvamāramṛgairanabhigamyatvāt / teṣāṃ
            sutaḥ ahamapi kathamanyaiḥ parājito nāma nāmadheyaṃ lapsye iti manasi nidhāya mayaiṣa
            māno boḍhavyaḥ / yathā hi siṃhakiśoraḥ pratilabdhavaiśāradyaḥ sarvānyamṛgairanabhibhūta
            eva vane vicarati, tathā mayā dṛḍhena bhavitavyamityarthaḥ //</p>
         
         
         <p>syādetat- yadi yavam, tadā ye 'pi sapatnādivijayāya mānamudvahanti, te 'pi māninaḥ
            praśasyāḥ kathaṃ na bhaveyuḥ? ityatrāha-</p>
         
         
         <p>
            ye sattvā mānavijitā varakāste na māninaḥ /<br />
            mānī śatruvaśaṃ naiti mānaśatruvaśāśca te // Bca_7.56 //
            </p>
         
         
         <p>mānavijitāḥ mānena abhibhūtāḥ varākāstapasvinaḥ te mānino bhavantyeva / kutaḥ? mānī
            śatruvaśaṃ naiti na gacchati / nāsau vairijanānuvṛttiṃ karotītyarthaḥ / ye bhavatābhimatā
            māninaḥ, te mānaśatruvaśāḥ tadāyattapravṛttayaḥ //</p>
         
         
         <p>etadeva ślokadvayena samarthayitumāha-</p>
         
         
         <p>
            mānena durgatiṃ nītā mānuṣye 'pi hatotsavāḥ /<br />
            parapiṇḍāśino dāsā mūrkhā durdarśanāḥ kṛśā // Bca_7.57 //
            </p>
         
         
         <p>
            sarvataḥ paribhūtāśca mānastabdhāstapasvinaḥ /<br />
            te 'pi cenmānināṃ madhye dīnāstu vada kīdṛśāḥ // Bca_7.58 //
            </p>
         
         
         <p>saptavidhamāneṣu anyatamena mānena durgatiṃ nītā narakādiṣu pātitāḥ / atha kathaṃcinmanuṣyapratilambho
            bhavati teṣām, tadā tatrāpi tannindāphalena hatotsavā nirānandā bhavanti / hīnadīnamanasa
            ityarthaḥ / parapiṇḍāśinaḥ āhāravaikalyāt paradattabhikṣāhārabhujaḥ / dāsāḥ paratantravṛttayo
            bhṛtyāḥ / mūrkhāḥ sarvavikekaśūnyāḥ / durdarśanāḥ virūpātmabhāvā aprītijanakāśca /
            kṛśāḥ durbalaśarīrāḥ sāmarthyarahitāśca / sarvataḥ sarvebhyo 'kṛtāparādhā api kāyavacaḥparibhavalābhino
            bhavanti / ke punarevam? mānastabdhāstapasvinaḥ mānena stabdhāḥ anamrāḥ / tapasvino
            varākāḥ / te 'pi cet, evaṃbhūtā api yadi mānināṃ madhye gaṇyante, tarhi dīnāḥ kṛpaṇāḥ
            kṛpāpātramityarthaḥ / punaranye dīnāḥ kīdṛśā bhavantīti vada brūhi [iti] codakamāmantrayate
            //</p>
         
         
         <p>yadi evaṃvidhā mānino nocyante, kīdṛśāstarhi te bhavantītyāha-</p>
         
         
         <p>
            te mānino vijayinaśca ta eva śūrā<br />
            ye mānaśatruvijayāya vahanti mānam /<br />
            ye taṃ sphurantamapi mānaripuṃ nihatya<br />
            kāmaṃ jane jayaphalaṃ pratipādayanti // Bca_7.59 //
            </p>
         
         
         <p>(<span class="bold">Bcp 131</span>) ta eva mānina ucyante ye bodhisattvāḥ taṃ sphurantamapi prabhavantamapi mānavairiṇaṃ
            nihatya vidhūya / kāmaṃ yatheṣṭam / uddāmeti yāvat / jane loke sadevakādike jayaphalaṃ
            prakāśayanti buddhatvāvasthāyām / etādṛśaṃ tanmānaśatruvijayaphalaṃ yādṛśamasmāsu
            dṛśyate ityabhiprāyaḥ / ta eva vijayinaśca labdhavijayāḥ / ta eva śūrāstejasvina iti
            padadvayaṃ yathāsaṃbhavaṃ yojyam //</p>
         
         
         <p>upakleśeṣu mānaṃ pratipādya śaktau mānamāha-</p>
         
         
         <p>saṃkleśapakṣamadhyastho bhavedduptaḥ sahasraśaḥ /</p>
         
         
         <p>saṃkleśānāṃ pakṣo vargaḥ, tasya madhye tiṣṭhan sahasraguṇena dṛptataro bhavet, atiśayavacchauryabalamavalambeta
            / kiṃbhūtaḥ sannityāha-</p>
         
         
         <p>duryodhanaḥ kleśagaṇaiḥ siṃho mṛgagaṇairiva // Bca_7.60 //</p>
         
         
         <p>duḥkhena yodhyata iti duryodhanaḥ / kathaṃcidapi na parājīyate ityarthaḥ / kathamiva?
            yathā hi siṃho mṛgarājaḥ mṛgakulamadhye mahātejobalasamanvāgato viharan vane sarvamṛgānabhibhavati,
            na ca tairabhibhūyata iti, evaṃ bodhisattvo duryodhano bhavet //</p>
         
         
         <p>idamaparamapi nimittamudgahītavyamityāha-</p>
         
         
         <p>
            mahatsvapi hi kṛcchreṣu na rasaṃ cakṣurīkṣate /<br />
            evaṃ kṛcchramapi prāpya na kleśavaśago bhavet // Bca_7.61 //
            </p>
         
         
         <p>atiprakarṣavatsu api kṛcchreṣu duḥkheṣu satsu rasaṃ madhurādikaṃ jihvendriyagrāhyaṃ
            na cakṣurīkṣate na pratipadyate / na viṣayīkarotītyarthaḥ / tasyāviṣayatvāt / nāviṣaye
            pravartata iti bhāvaḥ / evamuktarasacakṣurnyāyena kaṣṭamapi prāpya na kleśavaśaṃ gacchet
            //</p>
         
         
         <p>ityuktena prabandhena sthāmabalaṃ vidhāya ratibalamāvedayitumāha-</p>
         
         
         <p>
            yadevāpadyate karma tatkarmavyasanī bhavet /<br />
            tatkarmaśauṇḍo 'tṛptātmā krīḍāphalasukhepsuvat // Bca_7.62 //
            </p>
         
         
         <p>karma saṃbhāranibandhanaṃ dhyānādhyayanādilakṣaṇaṃ yadevāpadyate, kramakaraṇayogenāpatitaṃ
            bhavet, tasminneva karmaṇi vyasanī bhavet tatkriyārasanimagnacittaḥ / tatkarmaśauṇḍaḥ
            tatpravṛttilampaṭaḥ / atṛptātmā punaḥpunarabhilāṣayuktaḥ / ka iva? krīḍāphalasukhepsuvat
            dyūtādikrīḍāyā yatphalaṃ sukhaṃ tadāptumicchuriva //</p>
         
         
         <p>ito 'pi vicārayatā karmaṇi ratirutpādayitavyetyupadarśayannāha-</p>
         
         
         <p>
            sukhārtha kriyate karma tathāpi syānna vā sukham /<br />
            karmaiva tu sukhaṃ yasya niṣkarmā sa sukhī katham // Bca_7.63 //
            </p>
         
         
         <p>sarvaireva karmaphalasukhalipsayā karma kriyate / anyathā tatra pravṛttirna syāt /
            tathāpi evaṃ cetasā pravṛttāvapi kasyacit karmaṇo 'bhivāñchitaphalaṃ syāt, kasyacit
            punarna syāt / niṣphalārambhasyāpi saṃbhavāt / tathāpi karmārambhāt punaḥ phalasaṃbhāvanayā
            naiva nivartate (<span class="bold">Bcp 132</span>) janaḥ / yasya punaḥ karmaiva sukham, na taduttaramaparasukhābhilāṣaḥ, sa niṣkarmā
            karmavirahitaḥ kathaṃ sukhī syāt? na kathaṃcidityarthaḥ //</p>
         
         
         <p>idamapi bhāvayatā karmaṇyabhiniveṣṭavyamityāha-</p>
         
         
         <p>
            kāmairna tṛptiḥ saṃsāre kṣuradhārāmadhūpamaiḥ /<br />
            puṇyāmṛtaiḥ kathaṃ tṛptirvipākamadhuraiḥ śivaiḥ // Bca_7.64 //
            </p>
         
         
         <p>rūpādiviṣayaiḥ / saṃsāra iti saṃsarati punaḥ punaḥ / abhūtairatṛptiḥ anāpyāyanam /
            kiṃbhūtaiḥ? kṣuradhārāmadhūpamaiḥ kṣuradhārāyāṃ yanmadhu madhurasaṃ yadāsvādya tṛṣṇāvaśājjihvocchedanottarakālaṃ
            duḥkhamupajāyate, tenopamā upamānaṃ yādṛśaṃ yeṣāṃ te / āpātamātramādhurye 'pi pariṇatiduḥkhena
            kaṭukarasattvātteṣāmityabhiprāyaḥ / puṇyānyeva amṛtānīva, taiḥ kathaṃ tṛptirastu?
            kiṃviśiṣṭaiḥ? vipākamadhurairabhyudayaphalasukhahetutayā pariṇāmena madhurarasatvāt
            / paramasukhajanakaiḥ śivaiḥ kalyāṇakāribhirniḥśreyasāvāhakatayā / ajarāmaraphaladānaparatvāt
            sarvaduḥkhanirvartakairityarthaḥ / ata eva puṇyāmṛtairityatra hetupadametat //</p>
         
         
         <p>tasmādityupasaṃhāreṇa punaḥ karmābhirāmaṃ draḍhayannāha-</p>
         
         
         <p>
            tasmātkarmāvasāne 'pi nimajjettatra karmaṇi /<br />
            yathā madhyāhnasaṃtapta ādau prāptasarāḥ karī // Bca_7.65 //
            </p>
         
         
         <p>tasya ārabdhasya karmaṇaḥ avasāne 'pi nimajjet, tadabhiniveśarasanimagna eva vimuñcet
            / kathamiva? yathā grīṣmasamaye madhyaṃdinavartini sūrye sarvato jalamalabhamānaśca
            ātāpatāpito hastī paramābhiniveśasaṃyuktaḥ atiśayavadāhlādakāriśītalajalaparipūritaṃ
            hadamāsādya prathamato nimajjati tathā iti samudāyārthaḥ / prāptaṃ saro yena sa tathā
            / paścātkarmadhārayaḥ / ādāvityasya nimajjatītyanena saṃbandhaḥ //</p>
         
         
         <p>idānīṃ ratibalaṃ vyākhyāya muktibalaṃ vyākhyātumāha-</p>
         
         
         <p>
            balanāśānubandhe tu punaḥ kartuṃ parityajet /<br />
            susamāptaṃ ca tanmuñceduttarottaratṛṣṇayā // Bca_7.66 //
            </p>
         
         
         <p>ārabdhakarmaniṣpādane sāmarthyakṣayamātmano 'vagamya sāmarthyapratilambhe sati punaḥ
            kariṣyāmi ityabhiprāyeṇa tāvatkālaṃ parityajet muñcet / na tāvatāsya vikṣepaḥ syāt
            / anyathā tathāpi tadaparityāge 'narthasamāveśa eva syāt / yadāpi suniṣpannaṃ tadārabdhaṃ
            karma bhavet, tadāpi moktavyam / anyathā svarasavāhitayāpi tasmin pravṛtte punarvyāpārādvikṣepa
            eva syāt / tasmādaparāparaviśeṣākāṅkṣayā tanmuñcet parityajet / etena yaduktaṃ prākpūrvaṃ
            samīkṣya sāmagrīm [7.47] ityādi, tasyotsargasyāyamapavāda uktaḥ //</p>
         
         
         <p>tadevamavāntaraviśeṣopadarśanena balavyūhaṃ sarvathābhidhāya prathamoddeśapratipāditamapi
            punaśchandādigaṇe [7.16] kathitaṃ tātparyaṃ vyācakṣāṇa āha-</p>
         
         
         <p>(<span class="bold">Bcp 133</span>) kleśaprahārān saṃrakṣet kleśāṃśca prahareddṛḍham /
            khaṅgayuddhamivāpannaḥ śikṣitenāriṇā saha // Bca_7.67 //</p>
         
         
         <p>kleśānāṃ prahārān upaghātān saṃrakṣet nivārayet / yathā teṣāṃ praharo na prabhavatītyarthaḥ
            / kleśān punaḥ praharet nihanyāt / dṛḍhaṃ gāḍhaprahāreṇa / yathā punaravakāśaṃ na
            labheran / atra nidarśanamāha- yathā śikṣitena śastravidyākauśalasamanvāgatena śatruṇā
            saha nipuṇataraḥ khaṅgena saṃgrāmayan tamabhibhavati, na ca tenābhibhūta iti //</p>
         
         
         <p>tathā tatretyādinā punastātparyaṃ śikṣayitumāha-</p>
         
         
         <p>
            tatra khaṅgaṃ yathā bhraṣṭaṃ gṛhṇīyātsabhayastvaran /<br />
            smṛtikhaṅgaṃ tathā bhraṣṭaṃ gṛhṇīyānnarakān smaran // Bca_7.68 //
            </p>
         
         
         <p>tatra tasmin khaṅgayuddhe yathā khaṅgaṃ hastāt kathaṃcit vicalitaṃ punaḥ saṃvṛtya
            gṛhṇīyāt samayaḥ, mā māmayaṃ chalamanupraviśya śatrurvadhīt / tvaranniti śīghrameva
            / na kālapratilambeneti yāvat / tathā tadvadeva smṛtipramoṣe / smṛtireva khaṅga iva
            kleśaśatruvijayāya / taṃ bhraṣṭamapagataṃ gṛhṇīyāt āmukhīkuryāt / narakān rauravādīn
            smaran / skhalite sati tadduḥkhabhāgitāṃ manasikurvan //</p>
         
         
         <p>nanu sūkṣmakleśasamudācāre 'pi kā kṣatiḥ yena tatra upekṣā na kriyate ityatrāha-</p>
         
         
         <p>
            viṣaṃ rudhiramāsādya prasarpati yathā tanau /<br />
            tathaiva cchidramāsādya doṣaścitte prasarpati // Bca_7.69 //
            </p>
         
         
         <p>aṇumātrasyāpi doṣasya avakāśo na dātavyaḥ / anyathā tanmātrasyāpyanupraveśe citte
            tatprasarāvarodhasya kartumaśakyatvāt / yathā hi svalpavraṇe 'pi rudhirasaṃparkavato
            viṣasya śarīre / tasmādaṇumātrakleśaprahāranivāraṇe 'pi tātparyaṃ kuryāt //</p>
         
         
         <p>punaranyathā tātparyaṃ dṛḍhīkurvannāha-</p>
         
         
         <p>
            tailapātradharo yadvadasihastairadhiṣṭhitaḥ /<br />
            skhalite maraṇatrāsāttatparaḥ syāttathā vratī // Bca_7.70 //
            </p>
         
         
         <p>yathā kaścit puruṣaścaṇḍanṛpājñayā tailaparipūrṇapātramādāya picchalasaṃkrameṇa asihastai
            rājapuruṣaiḥ bindumātratailabhraṃśe 'pi adyaiva tvāṃ prāṇairviyojayiṣyāma iti bruvāṇairadhiṣṭhito
            gacchan yadi mamātra kathaṃcit skhalitaṃ syāt, tadā nūnamamī māṃ vyāpādayeyuriti maraṇabhayāttatparo
            bhavati, tathā vratī gṛhītasaṃvaraḥ prakṛtaskhalite narakādiduḥkhatrāsāt tadanavakāśāya
            tatparaḥ syāt yatnavān bhavet //</p>
         
         
         <p>uktamupasaṃhṛtya darśayannāha-</p>
         
         
         <p>
            tasmādutsaṅgage sarpe yathottiṣṭhati satvaram /<br />
            nidrālasyāgame tadvat pratikurvīta satvaram // Bca_7.71 //
            </p>
         
         
         <p>(<span class="bold">Bcp 134</span>) yata evam, tasmādutsaṅgage kroḍagate sarpe āśīviṣe yathā tvaritamevottiṣṭhati- mā
            māmayamahirdakṣīt, tathaiva nidrālasyāgame middhastyānaprādurbhāve pratikurvīta tatpratipakṣānityatādibhāvanaya
            pratīkāraṃ kuryāt //</p>
         
         
         <p>asya caivaṃ yatnavato 'pi kathaṃcit kiṃcit skhalitaṃ śūraskhalitanyāyena syāt / tadā
            pratīkāraṃ kṛtvā punaryatnavān bhavet / ityupadarśayannāha-</p>
         
         
         <p>
            ekaikasmiṃśchale suṣṭhu paritapya vicintayet /<br />
            kathaṃ karomi yenedaṃ punarme na bhavediti // Bca_7.72 //
            </p>
         
         
         <p>smṛtipramoṣe sati ekaikasmin pratyekaṃ chale skhalite kathaṃcit kleśānāmanupraveśe
            sati paritapya adhyāśayena manastāpaṃ kṛtsna vicintayet- aho bata jānanneva skhalito
            'smi, tatkena prakāreṇātra pratividhānaṃ karomi yena punaridaṃ chalaṃ na syāt? ityevaṃ
            dṛḍhasamārambhaṃ samādāya viharet / na tu punaḥ śithilaḥ syāditi bhāvaḥ //</p>
         
         
         <p>ata eva vivekakāmānāṃ pratiṣiddhamapyanujānannāha-</p>
         
         
         <p>saṃsargaṃ karma vā prāptamicchedetena hetunā /</p>
         
         
         <p>ācāryopādhyāyatadanyasabrahmacāriprabhṛtibhiḥ bahuśrutaiḥ tripiṭakavedibhiḥ kaukṛtyavinodanakuśalaiḥ
            saha saṃsargaṃ samavadhānamicchedāśaṃset / tanniśrita eva tiṣṭhedityabhiprāyaḥ / karma
            vā prāptaṃ tadavavādānuśāsanīlakṣaṇam, āpattisamuddharaṇam, tairdaṇḍakarmapraṇayanaṃ
            vā samutpannamicchet / etena hetunā teṣāmavatārasaṃrakṣaṇābhiprāyeṇa / etadevāha-</p>
         
         
         <p>kathaṃ nāmāsvavasthāsu smṛtyabhyāso bhavediti // Bca_7.73 //</p>
         
         
         <p>kena vidhinā nāma āsu avasthāsu kleśāvatāradaśāsu smṛtyabhyāso bhavet, ayatnata evālambanāt
            saṃpramoṣo na syāt, ityanena abhiprāyeṇa / ayaṃ samudāyārthaḥ- kalyāṇamitrasaṃnidhānāt
            tadavavādānuśāsanītaḥ tadācārasaṃdarśanācca sadā smṛtisaṃprajanyavihāriṇaḥ kleśā nāvatāraṃ
            labhante / tato 'sya avirodhata eva utsāho vardhata iti yuktam /</p>
         
         
         <p>sadā kalyāṇamitraṃ ca jīvitārthe 'pi na tyajet /
            iti / [bodhi. 5.102]</p>
         
         
         <p>tathā-</p>
         
         
         <p>
            upādhyāyānuśāsanyā bhītyāpyādarakāriṇām /<br />
            dhanyānāṃ gurusaṃvāsāt sukaraṃ jāyate smṛtiḥ //
            </p>
         
         
         <p>iti // [bodhi. 5.30]</p>
         
         
         <p>adhunā tātparyamupadarśya ātmavidheyatāmupadarśayitumāha-</p>
         
         
         <p>
            laghuṃ kuryāttathātmānamapramādakathāṃ smaran /<br />
            karmāgamādyathā pūrvaṃ sajjaḥ sarvatra vartate // Bca_7.74 //
            </p>
         
         
         <p>(<span class="bold">Bcp 135</span>) sarvakarmaṇyamātmānaṃ kāyavākcittalakṣaṇaṃ tathā kuryāt, utsāhābhyāsādāyattiṃ nayedityarthaḥ
            / yathā karmāgamāt karmārambhāt pūrvaṃ prāgeva sajjaḥ āyattīkṛtaḥ sudāntāśvavat tanmārganirīkṣaṇāsīna
            iva karmaṇi pravartate //</p>
         
         
         <p>uktamevārthamudāharaṇena vyaktīkurvannāha-</p>
         
         
         <p>
            yathaiva tūlakaṃ vāyorgamanāgamane vaśam /<br />
            tathotsāhavaśaṃ yāyādṛddhiścaivaṃ samṛdhyati // Bca_7.75 //
            </p>
         
         
         <p>tūlakaṃ karpāsādisamudbhūtaṃ yathā vāyorgamane ca āgamane ca vaśamāyattam, tathā tadvadeva
            utsāhavaśaṃ yāyāt vīryavaśavartī bhavet / evamabhyāsaparāyaṇasya ṛddhiśca ākāśagamanādilakṣaṇā
            samṛdhyati saṃpadyate //</p>
         
         
         <p>parātmasamatāparātmaparivartane punaḥ ubhayatrāpi upayukte iti dhyānaparicchede eva
            vyākhyeye //</p>
         
         
         <p>iti prajñākaramativiracitāyāṃ bodhicaryāvatārapañjikāyāṃ vīryapāramitā nāma saptamaḥ
            paricchedaḥ //</p>
         
         <span class="note"><span class="bold">Bcp 136</span></span>
         
         <p>8. dhyānapāramitā nāma aṣṭamaḥ paricchedaḥ /</p>
         
         
         <p>tadevaṃ kṣānteranantaraṃ vīryamabhidhāya yaduktam-</p>
         
         
         <p>
            saṃśrayeta vanaṃ tataḥ /<br />
            samādhānāya yujyeta bhāvayeccāśubhādikam //
            </p>
         
         
         <p>[śikṣā. sa. kārikā-20]</p>
         
         
         <p>iti, tad vardhayitvaivamityādinā pratipādayitumupakramate-</p>
         
         
         <p>vardhayitvaivamutsāhaṃ samādhau sthāpayenmanaḥ /</p>
         
         
         <p>evamuktapratipakṣasya āsevanādinā vipakṣamunmūlya vīryaṃ vardhayitvā anābhogavāhitayā
            sthirīkṛtya samādhau samādhāne cittaikāgratāyāṃ sthāpayenmanaḥ, tatra niveśayet /
            āropayediti yāvat / kimarthamityāha-</p>
         
         
         <p>vikṣiptacittastu naraḥ kleśadaṃṣṭrāntare sthitaḥ // Bca_8.1 //</p>
         
         
         <p>turiti hetau / yasmāt samādhānamantareṇa vikṣiptacittaḥ asamāhitacittasamudācāraḥ
            vīryavānapi naraḥ puruṣaḥ kleśānāṃ rākṣasānāmiva daṃṣṭrāntare madhye sthitaḥ, kavalīkṛta
            eva tairāste / tasmāt //</p>
         
         
         <p>tatra tāvat samādhivipakṣaṃ nirākartuṃ pīṭhikābandhaṃ racayannāha-</p>
         
         
         <p>
            kāyacittavivekena vikṣepasya na saṃbhavaḥ /<br />
            tasmāllokaṃ parityajya vitarkān parivarjayet // Bca_8.2 //
            </p>
         
         
         <p>kāyaviveko janasaṃparkavivarjanatā / cittavivekaḥ kāmādivitarkavivarjanatā / iti /
            kāyacittayorviveke nirāsaṅgatayā vikṣepasya tayorunnatatāyāḥ / ālambanāpratiṣṭhānasyeti
            yāvat / na saṃbhavaḥ na prādurbhāvaḥ / yata evam, tasmāllokaṃ svajanabāndhavādilakṣaṇaṃ
            parityajya vihāya pūrvaṃ vitarkāścittavikṣepahetūn parivarjayet parityajet //</p>
         
         
         <p>tatra lokāparityāgahetuṃ tāvannirākartumupadarśayannāha-</p>
         
         
         <p>
            snehānna tyajyate loko lābhādiṣu ca tṛṣṇayā /<br />
            tasmādetatparityāge vidvānevaṃ vibhāvayet // Bca_8.3 //
            </p>
         
         
         <p>ātmātmīyagrahapravartito 'bhiṣvaṅgaḥ snehaḥ / tasmānna tyajyate lokaḥ / lābhādiṣu
            ca tṛṣṇayā / ādiśabdāt satkārayaśaḥślokādayaḥ parigṛhyante / teṣu tṛṣṇayā pralobhena
            / cakārānna tyajyate loke iti samuccīyate / yata etatkāraṇamaparityāgasya, tasmādetasya
            snehasya lobhādīnāṃ vā / yadi vā lokasya parityāganimittaṃ vidvān vicakṣaṇaḥ / evamiti
            vakṣyamāṇaṃ vibhāvayet //</p>
         
         
         <p>(<span class="bold">Bcp 137</span>) tadevāha-</p>
         
         
         <p>
            śamathena vipaśyanāsuyuktaḥ kurute kleśavināśamityavetya /<br />
            śamathaḥ prathamaṃ gaveṣaṇīyaḥ sa ca loke nirapekṣayābhiratyā // Bca_8.4 //
            </p>
         
         
         <p>śamathaḥ cittaikāgratālakṣaṇaḥ samādhiḥ / tena suyukta iti apoddhṛtya ihāpi yojanīyam
            / yadi vā hetvarthe tṛtīyā / śamathena hetunā vipaśyanāsuyuktaḥ / sahārthe vā / śamathena
            sārdhaṃ vipaśyanāsuyukta iti / vipaśyanā yathābhūtatattvaparijñānasvabhāvā prajñā
            / tayā suyuktaḥ / yuganaddhavāhimārgayogena kurute kleśānāṃ vināśaṃ prahāṇamityevamavetya
            jñātvā kleśavimumukṣuṇā śamathaḥ prathamamādau gaveṣaṇīyaḥ / utpādya ityarthaḥ / tadanantaraṃ
            vipaśyanā /</p>
         
         
         <p>
            samāhito yathābhūtaṃ prajānātītyavadanmuniḥ /<br />
            śamācca na caleccittaṃ bāhyaceṣṭānivartanāt //
            </p>
         
         
         <p>iti / [śikṣā. sa. kārikā-9]</p>
         
         
         <p>sa ca śamathaḥ loke lokaviṣaye nirapekṣayā abhiratyā / abhiratiṃ pariharata eva utpadyate
            nānyathā //</p>
         
         
         <p>tāmeva abhiratinirapekṣatāmuttaraprabandhena darśayitumāha-</p>
         
         
         <p>
            kasyānityeṣvanityasya sneho bhavitumarhati /<br />
            yena janmasahasrāṇi draṣṭavyo na punaḥ priyaḥ // Bca_8.5 //
            </p>
         
         
         <p>kasya sacetanasya svayameva anityasya anityeṣu putradārādiṣu sneho bhavitumarhati
            yujyate / kena hetunā? yena kāraṇena janmanāṃ sahasrāṇi anekāni janmāni aparyantasaṃsāre
            saṃsaratā kadācidapi draṣṭavyo na punaḥ priyaḥ / prīṇātīti priya ucyate //</p>
         
         
         <p>tadapi ca asminnāsti ityāha-</p>
         
         
         <p>
            apaśyannaratiṃ yāti samāghau na ca tiṣṭhati /<br />
            na ca tṛpyati dṛṣṭvāpi pūrvavadbādhyate tṛṣā // Bca_8.6 //
            </p>
         
         
         <p>yadā tāvanna paśyati tam, tadā ayamaratimadhṛtiṃ yāti / tenaiva asaumanasyena samākulitacittatvāt
            samādhau na ca tiṣṭhati, naiva sthito bhavati / tamavalambitumaśakta ityarthaḥ / atha
            yadāpi priyadarśanamasya jāyate, tadāpi na ca tṛpyati / dṛṣṭvāpi punaradhikataraṃ
            bādhyate tṛṣā / taddarśanābhilāṣeṇa pūrvavat adarśanakāla iva pīḍyate //</p>
         
         
         <p>api ca / sarvānarthanidānaṃ priyasaṃgatikaraṇamityupadarśayannāha-</p>
         
         
         <p>
            na paśyati yathābhūtaṃ saṃvegādavahīyate /<br />
            dahyate tena śokena priyasaṃgamakāṅkṣayā // Bca_8.7 //
            </p>
         
         
         <p>(<span class="bold">Bcp 138</span>) yathābhūtaviparītaṃ doṣaguṇānna paśyati na jānāti / priyasaṃgamakāṅkṣayā tenaiva
            mohena saṃvegādavahīyate bhraṣṭo bhavati / tathā tenaiva abhiṣvaṅgeṇa dahyate tena
            śokena muhūrtamapi vicchede / tathā tena śokena dahyate paritapyate tenaiva manastāpena
            / priyasaṃgamakāṅkṣayā priyasya saṃgamaḥ saṃprayogaḥ, tasminnākāṅkṣā tṛṣṇā, tayā hetubhūtayā,
            punaruttarottaramadhikādhikaprārthanayā //</p>
         
         
         <p>ito 'pyanarthahetureva tatsaṃgatirityāha-</p>
         
         
         <p>taccintayā mudhā yāti hrasvamāyurmuhurmuhuḥ /</p>
         
         
         <p>tasya priyasya tatsaṃgamasya vā cintayā tadguṇānāṃ sadā paribhāvanayā / kathaṃ nāma
            mamāsya priyasaṃgamasya vicchittirmā bhūditi tallīnacittatayā vā / niṣphalameva āyuḥsaṃskārāḥ
            pratikṣaṇaṃ kṣīyante / na ca kvacidapi kuśalakarmaṇi samupayujyante iti bhāvaḥ / na
            ca yadarthamāyuḥ kśayamupanīyate tanmitraṃ sthiramityata āha-</p>
         
         
         <p>aśāsvatena dharmeṇa dharmo bhraśyati śāśvataḥ // Bca_8.8 //</p>
         
         
         <p>avaśyaṃ bhaṅguratayā anavasthānādasthāvareṇa mitreṇa hetunā dharmo bhraśyati parihīyate
            śāśvato dīrghakālāvasthāyī saṃbhārāntargamāt phalamahattvācca //</p>
         
         
         <p>syādetat- avaśyaṃ hi kiṃcittatsaṃgamāddhitasukhanibandhanaṃ prāpyate / tatkimiti sarvathā
            tanniṣidhyata ityatrāha-</p>
         
         
         <p>
            bālaiḥ sabhāgacarito niyataṃ yāti durgatim /<br />
            neṣyate viṣabhāgaśca kiṃ prāptaṃ bālasaṃgamāt // Bca_8.9 //
            </p>
         
         
         <p>nāpi tatsaṃgamādanarthamantareṇa kiṃcidaparamiha labhyate / tathā hi bālaiḥ pṛthagjanaiḥ
            saha sabhāgacaritaḥ samānaśīlaḥ niyatamavaśyaṃ yāti durgatim, tatkarmasadṛśasamācaraṇat,
            āryadharmabahirbhāvācca / atha āryadharmānuvartanāt tato 'sadṛśakarmakārī syāt, tadā
            neṣyate dviṣyate visabhāgaśceti asamānacaritaḥ / bālairiti saṃbandhaḥ / atra kartari
            tṛtīyā / iti ubhayalokabādhanāt kiṃ prāptamadhigataṃ hitasukhanimittaṃ bālasaṃgamāt?
            naiva kiṃcidityarthaḥ //</p>
         
         
         <p>na ca anukūlacaritairapi ātmasātkartuṃ śakyā ityāha-</p>
         
         
         <p>
            kṣaṇādbhavanti suhṛdo bhavanti ripavaḥ kṣaṇāt /<br />
            toṣasthāne prakṛpyanti durārādhāḥ pṛthagjanāḥ // Bca_8.10 //
            </p>
         
         
         <p>kṣaṇamātreṇa suhṛdo mitrāṇi bhavanti kiṃcit svaprayojanamuddiśya, kṣaṇādeva ca viṣamābhiprāyatvāt
            kiṃcinnimittamālambya ta eva ripavaḥ śatravo bhavanti / na ca nimittamapyeṣāṃ niyatam,
            yat kadācittoṣasthāne prītiviṣaye viparyāsavaśāt prakupyanti / iti durārādhā duḥkhenārādhayituṃ
            śakyāḥ pṛthagjanāḥ anāryāḥ //</p>
         
         
         <p>(<span class="bold">Bcp 139</span>) aparamapi bāladharmaṃ tadvivarjanārthamupadarśayannāha-</p>
         
         
         <p>
            hitamuktāḥ prakupyanti vārayanti ca māṃ hitāt /<br />
            atha na śrūyate teṣāṃ kupitā yānti durgatim // Bca_8.11 //
            </p>
         
         
         <p>idaṃ karaṇīyam, idamakaraṇīyam, ityuktāḥ abhihitāḥ prakupyanti vidviṣanti, na punastaduktaṃ
            hitamiti gṛhṇanti / pratyuta vārayanti ca māṃ hitāt, kiṃ tava anena kevalaprayāsaphalānuṣṭhāneneti
            tatra pravṛttaṃ māṃ niṣedhayanti tataḥ / atha na śrūyate teṣāṃ bālānām / vacanamiti
            śeṣaḥ / yadi tadvacanamavagamya hite pravṛttiḥ kriyate, tadā kupitā asmadvacanānnāyaṃ
            nivartate iti tasmin hitakarmakāriṇi kopaṃ kṛtvā tatkarmapreritā durgatiṃ prayānti
            //</p>
         
         
         <p>imaṃ ca bāladharmamaparaṃ tadvivekāya bhāvayedityupadarśayannāha-</p>
         
         
         <p>
            īrṣyotkṛṣṭātsamāddūndvo hīnānmānaḥ stutermadaḥ /<br />
            avarṇātpratighaśceti kadā bālāddhitaṃ bhavet // Bca_8.12 //
            </p>
         
         
         <p>ātmano vidyākuladhanādibhirutkṛṣṭāduttamādīrṣyā parasaṃpattyasahanatā jāyate / arthātteṣveva
            / ātmanā samāt tulyād dvandvo vivādaḥ / ātmano hīnādadhamānmānaḥ, ahamitaḥ śreṣṭha
            ityabhimananāt / stutermadaḥ sadasatāṃ tadguṇānāmākhyānādahaṃ mahīyānityāropādavalepaḥ
            / avarṇādātmano doṣakīrtanaśravaṇād dveṣaśca / arthādavarṇavādini / ityevaṃ kadā kasmin
            kāle bāladdhitaṃ bhavet? na kadācidityarthaḥ //</p>
         
         
         <p>ito 'pi bālān parihṛtya viharediti pratipādayitumāha-</p>
         
         
         <p>
            ātmotkarṣaḥ parāvarṇaḥ saṃsāraratisaṃkathā /<br />
            ityādyavaśyamaśubhaṃ kiṃcidbālasya bālataḥ // Bca_8.13 //
            </p>
         
         
         <p>ekasya bālasya aparasmādbālāt ityevamādi kiṃcidaśubhamakuśalamavaśyaṃ niyamena jāyate
            / kiṃ tat? ātmana utkarṣaḥ prakarṣaḥ śrutajñānādipraśaṃsayā / pareṣāmavarṇo doṣaprakāśanaṃ
            śrutādipracchādanam / yā saṃsāre ratirabhirāmaḥ tasyāḥ saṃkathā saṃvarṇanam, kāmaguṇānāṃ
            saṃpramodanāt / ityādi evaṃprakāram //</p>
         
         
         <p>evaṃ tasyāpi tatsaṅgāttenānarthasamāgamaḥ /</p>
         
         
         <p>aparasyāpi tatsaṅgāt dvitīyasya saṅgāt kiṃcidaśubhamavaśyaṃ syāt / yena evam, tena
            kāraṇena anarthasya akalyāṇasya samāgamaḥ saṃprāptireva ayaṃ bālasamāgama / ata āryadharmānuśikṣaṇārtham-</p>
         
         
         <p>ekākī vihariṣyāmi sukhamakliṣṭamānasaḥ // Bca_8.14 //</p>
         
         
         <p>bālajanasaṃgamaviyuktaḥ advitīyaḥ vihariṣyāmi / tadvivekāt sukham / kriyāviśeṣaṇametat
            / katham? akliṣṭamānasa iti tatsaṃparkavivarjanāt tatkṛtasaṃkleśābhāvāt / pūrvasmin
            hetupadametat / yadi vā / sukhaṃ kāyikam / akliṣṭamānasa iti mānasam //</p>
         
         
         <p>(<span class="bold">Bcp 140</span>) tasmādvālajanasaṃparkajaduḥkhaparijihīrṣuṇā tatsaṃgatirna kāryeti kathayitumāha-</p>
         
         
         <p>
            bālāddūraṃ palāyeta prāptamārādhayetpriyaiḥ /<br />
            na saṃstavānubandhena kiṃ tūdāsīnasādhuvat // Bca_8.15 //
            </p>
         
         
         <p>bālāt sarvato dūramārāt palāyeta apasaret, yathā taiḥ saha kācidapi saṃgatirna syāt
            / atha kathaṃciddaivayogādbhavet, tadā prāptaṃ militamārādhayet ārāgayet / priyaiḥ
            prītikarairupacāraiḥ / ārādhayannapi na saṃstavānubandhena na paricayāsattikaraṇābhiprāyeṇa
            / yadi vā, na saṃstavānunayena, kiṃ tarhi pratighānunayavarjanādudāsīnasādhuvat sadācāramadhyasthajanavat
            //</p>
         
         
         <p>idamaparaṃ sādhujanasamācāraṃ śikṣayitumāha-</p>
         
         
         <p>
            dharmārthamātramādāya bhṛṅgavat kusumānmadhu /<br />
            apūrva iva sarvatra vihariṣyāmyasaṃstutaḥ // Bca_8.16 //
            </p>
         
         
         <p>dharmāyedaṃ dharmārtham, tadeva kevalaṃ tanmātram / tadādāya gṛhītvā / sārādānaṃ kṛtvetyarthaḥ
            / bhṛṅgavat cañcarīkavat / madhu makarandam / yadi vā / dharma eva arthaḥ prayojanamasya
            cīvarapiṇḍapātāderiti vigrahaḥ / bālasaṃparkavimukhaḥ apūrva iva navacandropamaḥ sarvatra
            deśe sthāne vā vihariṣyāmi / asaṃstutaḥ aparicitaḥ / tannivāsijanaiḥ pratyāsattirahita
            ityarthaḥ //</p>
         
         
         <p>tadevaṃ priyasaṃgatikāraṇaṃ snehamapākṛtya sāṃprataṃ lābhāditṛṣṇā lokāparityāgakāraṇaṃ
            parihartavyetyupadarśayannāha-</p>
         
         
         <p>
            lābhī ca satkṛtaścāhamicchanti bahavaśca mām /<br />
            iti martyasya saṃprāptānmaraṇājjāyate bhayam // Bca_8.17 //
            </p>
         
         
         <p>lābho vidyate 'syeti cīvarapiṇḍapātādilābhayogāllābhī ca aham / satkṛtaśca pūjito
            janaiḥ / icchanti abhilaṣanti bahavaśca aneke mām / bahujanasaṃmato 'hamityarthaḥ
            / ityevaṃ cintayataḥ evaṃ martyasya manuṣyasya maraṇājjāyate bhayam / kiṃbhūtāt? saṃprāptāt
            acintitopasthitāt //</p>
         
         
         <p>
            yatra yatra ratiṃ yāti manaḥ sukhavimohitam /<br />
            tattatsahasraguṇitaṃ duḥkhaṃ bhūtvopatiṣṭhati // Bca_8.18 //
            </p>
         
         
         <p>
            tasmātprājño na tāmicchedicchāto jāyate bhayam /<br />
            svayameva ca yātyetadvairyaṃ kṛtvā pratīkṣatām // Bca_8.19 //
            </p>
         
         
         <p>
            bahavo lābhino 'bhūvan bahavaśca yaśasvinaḥ /<br />
            saha lābhayaśobhiste na jñātāḥ kka gatā iti // Bca_8.20 //
            </p>
         
         <span class="note"><span class="bold">Bcp 141</span></span>
         
         <p>
            māmevānye jugupsanti kiṃ prahṛṣyāmyahaṃ stutaḥ /<br />
            māmevānye praśaṃsanti kiṃ viṣīdāmi ninditaḥ // Bca_8.21 //
            </p>
         
         
         <p>
            nānādhimuktikāḥ sattvā jinairapi na toṣitāḥ /<br />
            kiṃ punarmādṛśairajñaistasmātkiṃ lokacintayā // Bca_8.22 //
            </p>
         
         
         <p>* * * * * * iti sarvadā avaśyaṃbhāvimaraṇamanasikārāt kiṃ lokasya bālajanasya cintayā
            caritaparibhāvanayā? na kiṃcit prayojanam, anupādeyatvāditi bhāvaḥ //</p>
         
         
         <p>itthamapi bālajanasaṃgatirduḥkhaheturevetyāha-</p>
         
         
         <p>
            nindantyalābhinaṃ sattvamavadhyāyanti lābhinam /<br />
            prakṛtyā duḥkhasaṃvāsaiḥ kathaṃ tairjāyate ratiḥ // Bca_8.23 //
            </p>
         
         
         <p>nindanti kutsayanti alābhinaṃ lābhavirahitaṃ sattvam / akṛtapuṇyo 'yaṃ varākaḥ, yena
            ayaṃ piṇḍapātādimātrakamapi naiva aparikleśena prāpnotīti / lābhinaṃ punaravadhyāyanti
            prasannairdāyakadānapatibhiścīvarādipradānaiḥ pūjitam / kuhanādibhirapi dāyakadānapatīn
            prasādyacīvarādilābhamāsādayati / anyathā kimanyasya tathāvidhā guṇā na santi, yena
            ayameva varaṃ labhate nāparaḥ, iti asmiṃścittamaprasādayanti, vacanaṃ caivamudgiranti
            / iti ubhayathāpi tebhyo na cetasi śāntirasti / tadevaṃ prakṛtyā svabhāvena duḥkhahetutvāt
            duḥkhaṃ saṃvāso yeṣāṃ bālānāṃ te tathā / taistathāvidhaiḥ saha saṃvasataḥ kathaṃ jāyate
            ratiḥ? naivetyarthaḥ //</p>
         
         
         <p>[na ca bālo dṛḍhasuhṛdbhavati / yasmānna bāla ityāha-</p>
         
         
         <p>
            na bālaḥ kasyacinmitramiti coktaṃ tathāgataiḥ /<br />
            na svārthena vinā prītiryasmādvālasya jāyate // Bca_8.24 //
            </p>
         
         
         <p>
            svārthadvāreṇa yā prītirātmārtha prītireva sā /<br />
            dravyanāśe yathodvegaḥ sukhahānikṛto hi saḥ // Bca_8.25 //
            </p>
         
         
         <p>mitramiti suhṛt / uktaṃ tathāgatenetyāgameṣu uktam / kasmāt? yasmāt svaprayojanena
            vinā bālasya na karhicidapi prītirjāyate / tasmāt tadabhāve viparyayaḥ / tadapi bālasaṃvāse
            satyapi na nirdiṣṭam (?) tatra maitrīkṛtenāpi pṛthagjanasya prītiraśakyā //</p>
         
         
         <p>evaṃ sati tatsaṃvāsodbhūtadoṣaparihārārthaṃ sukhena] saumanasyena ca vihārāya vivekakāmena
            mayā araṇyaniṣevaṇāya yatitavyamiti tadanuśaṃsāṃ darśayannāha-</p>
         
         
         <p>nāvadhyāyanti taravo na cārādhyāḥ prayatnataḥ
            kadā taiḥ sukhasaṃvāsaiḥ saha vāso bhavenmama // Bca_8.26 //</p>
         
         <span class="note"><span class="bold">Bcp 142</span></span>
         
         <p>taravo vṛkṣāḥ nāvadhyāyanti, na ca ārādhyāḥ ārādhayitavyāḥ prayatnata iti / tadanukūlasamācaraṇena
            araṇyādiṣu vasatā viṣamābhiprāyarahitatvāt / iti kadā taistarubhiḥ saha vāso bhavenmama?
            kibhūtaiḥ sukhasaṃvāsairityāśaṃsati / sukhahetutvāt sukhamiti pūrvavat //</p>
         
         
         <p>punarekākitāvihāre 'bhiratimāha-</p>
         
         
         <p>
            śūnyadevakule sthitvā vṛkṣamūle guhāsu vā /<br />
            kadānapekṣo yāsyāmi pṛṣṭhato 'navalokayan // Bca_8.27 //
            </p>
         
         
         <p>śūnyadevakule janasaṃkīrṇatārahite sthitvā nivasya rātrimekāmuṣitvā dve vā, yathābhilāṣaṃ
            vṛkṣamūle vṛkṣasyādhastāt / parvatādiṣu guhyapradeśā guhāḥ, tatra vā / anapekṣaḥ kadā
            yāsyāmi? āsaṅgasthānasya kasyacidabhāvāt / ata eva pṛṣṭhato 'navalokayan paścādanirvṛterabhāvāt
            //</p>
         
         
         <p>punaranyathā prāha-</p>
         
         
         <p>
            ayameṣu pradeśeṣu vistīrṇeṣu svabhāvataḥ /<br />
            svacchandacāryanilayo vihariṣyāmyahaṃ kadā // Bca_8.28 //
            </p>
         
         
         <p>kenacidvirodhakāriṇā purvamasvīkṛteṣu / vistīrṇeṣu vipuleṣu saumanasyakāriṣu / svabhāvataḥ
            svayameva tathāvidheṣu, na kṛtrimatayā / vihariṣyāmyahaṃ kadā ityāśāste / evaṃ viharato
            yatsukhaṃ tadupadarśayannāha- svacchanda cārī na paratantravṛttiḥ / anilayaḥ na vidyate
            nilayaḥ ālayaḥ nirāsaṅgatayā yasyeti anilayaḥ, kvacidapi svīkārābhāvāt / tathābhūtaḥ
            pratibaddho na kasyacit / śeṣaḥ subodhaḥ //</p>
         
         
         <p>punarevamalpecchatayā āśaṃsanīyamityādarśayannāha-</p>
         
         
         <p>
            mṛtpātramātravibhavaścaurāsaṃbhogacīvaraḥ /<br />
            nirbhayo vihariṣyāmi kadā kāyamagopayan // Bca_8.29 //
            </p>
         
         
         <p>mṛtpātraṃ muṇmayaṃ bhikṣābhājanam, tadeva kevalaṃ tanmātraṃ vibhavo dhanaṃ yasyeti
            / tathā caurāṇāmasaṃbhogyaṃ pāṃsukūlāmbarakṛtatvādaparibhogyam / anupayuktamiti yāvat
            / tādṛśaṃ cīvaraṃ vāso yasya sa tathā / etaddvayamapi parairahāryam / ata eva nirbhayaḥ
            kāyajīvitanirapekṣatayā ca / tadeva darśayati- kāyamagopayanniti / bāhyādhyātmikasya
            parigrahāgrahasyābhāvāt asaṃrakṣayan //</p>
         
         
         <p>iyamanityatā ca āsaṅgaparityāgasya kāraṇaṃ sarvadā sevitavyeti vṛttatritayenopadarśayannāha-</p>
         
         
         <p>
            kāyabhūmiṃ nijāṃ gatvā kaṅkālairaparaiḥ saha /<br />
            svakāyaṃ tulayiṣyāmi kadā śatanadharmiṇam // Bca_8.30 //
            </p>
         
         
         <p>
            ayameva hi kāyo me evaṃ pūtirbhaviṣyati /<br />
            śṛgālā api yadgandhānnopasarpeyurantikam // Bca_8.31 //
            </p>
         
         <span class="note"><span class="bold">Bcp 143</span></span>
         
         <p>
            asyaikasyāpi kāyasya sahajā asthikhaṇḍakāḥ /<br />
            pṛthak pṛthaggamiṣyanti kimutānyaḥ priyo janaḥ // Bca_8.32 //
            </p>
         
         
         <p>kāyabhūmiṃ nijāmiti śmaśānabhūmim, ciramapi sthitvā tatparyavasānatvāccharīrasya /
            kaṅkālairaparairiti pūrvamṛtānāmasthibhiḥ pañjaraiḥ / śatanaṃ pūtibhāvaḥ, taddharmiṇaṃ
            tatsvabhāvam / tāmeva tulanāṃ kathayati- ayameva hītyādinā / evamiti aparakaṅkālagalitaśarīrasādṛśyamucyate
            / pūtiḥ kutsito bhaviṣyati / kīdṛśa ityāha- śṛgālā ityādi / atidurgandhatayā tadāhāraparāyaṇānāṃ
            gomāyūnāmapi duḥsaha iti / itthamapi priyasya saṃgatiranityetyāha- asyaikasyāpītyādi
            / asya upāttasyaikasya ekatvena kalpitasyāpi kāyasya / sahajāḥ kāyena sahajātāḥ asthikhaṇḍakāḥ
            pṛthak pṛthagbhaviṣyanti / visaṃyuktā bhaviṣyantītyarthaḥ / kimutānyaḥ priyo janaḥ
            pṛthag na bhaviṣyati, yaḥ sarvadā visaṃyukta evāste //</p>
         
         
         <p>syādetat- sukhaduḥkhasahāyāḥ sadā mamaite putradārādayaḥ / tadeṣu yukta evānunayaḥ
            kartumityāha-</p>
         
         
         <p>
            eka utpadyate janturmriyate caika eva hi /<br />
            nānyasya tadvayathābhāgaḥ kiṃ priyairvighnakārakaiḥ // Bca_8.33 //
            </p>
         
         
         <p>janmamaraṇayorna kaścit kasyacidduḥkhasaṃbhāgī syāt / antarāle ca svakarmopahitameva
            sukhaduḥkhamupabhuñjate sarve / ato 'bhimānamātramevaitat / yato nānyasya tadātmano
            vyatiriktasya tadvayathābhāgaḥ / tasyānunayakāriṇo vyathā, tasyā bhāgaḥ pratyaṃśo
            jāyate, tasya sā, tenaiva tasyāḥ saṃvedyamānatvāt / ato na kiṃcit prayojanaṃ priyaiḥ
            kuśalapakṣavighātakāribhiḥ //</p>
         
         
         <p>paramārthato na kasyacit kenacit saṃgatirastītyupadarśayannāha-</p>
         
         
         <p>
            adhvānaṃ pratipannasya yathāvāsaparigrahaḥ /<br />
            tathā bhavādhvagasyāpi janmāvāsaparigrahaḥ // Bca_8.34 //
            </p>
         
         
         <p>mārgaprasthitasya kāṃciddiśaṃ gantumudyatasya yathā aparairadhvagaiḥ saha ekasminnāvāse
            kvacinmaṇḍapādau vā āvāsaparigraho bhavati, tathā saṃsāre 'pi karmāyattagateḥ saṃsarato
            jñātisagotrasālohitādibhirekasmin janmani āvāsaparigraho jāyate / punarapi tatparityajya
            kvacidekākitayā yāti / na ca tatra kecitsahāyāstamanugacchanti / ato na kenacit kasyacidvāstavī
            saṃgatiḥ saṃbhavati / tasmānnānarthasahasropanetrīṃ svayamupakalpya kenacit saṃgatiṃ
            kuryāt //</p>
         
         
         <p>tadevamabhidhāya saṃgatidoṣam, ekākitāyāḥ punarime guṇā iti vṛttatritayenopadarśayannāha-</p>
         
         
         <p>
            caturbhiḥ puruṣairyāvatsa na nirdhāryate tataḥ /<br />
            āśocyamāno lokena tāvadeva vanaṃ vrajet // Bca_8.35 //
            </p>
         
         <span class="note"><span class="bold">Bcp 144</span></span>
         
         <p>
            asaṃstavāvirodhābhyāmeka eva śarīrakaḥ /<br />
            pūrvameva mṛto loke mriyamāṇo na śocati // Bca_8.36 //
            </p>
         
         
         <p>
            na cāntikacarāḥ kecicchocantaḥ kurvate vyathām /<br />
            buddhādyanusmṛtiṃ cāsya vikṣipanti na kecana // Bca_8.37 //
            </p>
         
         
         <p>avaśyamanicchannapi idānīṃ jīvadavasthāyāṃ maraṇamupagato balāttyājayitavyo [gṛhāvāsaḥ
            / tasmādevaṃ svayaṃ jīvanneva tyaktumarhati / tata iti gṛhāt /] āśocyamānaḥ hā vatsetyādivilāpavacanaiḥ
            paridevyamānaḥ lokena bandhuprabhṛtinā tāvadeva tataḥ pūrvameva vanaṃ vrajet / kaḥ
            punaratra guṇaviśeṣa ityāha- asaṃstavetyādi / anunayapratighābhāvāt mriyamāṇo na śocati,
            śokopajanitaduḥkhabhāgī na bhavati / kutaḥ? pūrvameva mṛto loke / yadaiva gṛhānniṣkrāntaḥ,
            tadaiva svajanabāndhavādau lokaviṣaye / ayamaparo guṇastasyetyāha- na cāntikacarā
            ityādi / antikacarāḥ samīpavartino jñātisagotrādayastadviyogāturāḥ śocantaḥ śokamupajanayantaḥ
            na ca naiva kurvate vyathām, ātmanaḥ kāyamanasoḥ pīḍām / yadi vā / teṣāṃ śokaṃ paśyato
            mriyamāṇasya manastāpam / na kevalamayameva guṇaḥ, api tu buddhādyanusmṛtiṃ ādiśabdāddharmādyanusmṛtim,tattvālambanamanaskāraṃ
            vā / asyeti janasaṃparkavivekacāriṇo maraṇasamaye //</p>
         
         
         <p>tasmādityādinā upasaṃharati-</p>
         
         
         <p>
            tasmādekākitā ramyā nirāyāsā śivodayā /<br />
            sarvavikṣepaśamanī sevitavyā mayā sadā // Bca_8.38 //
            </p>
         
         
         <p>ekākitā anāsaṅgavihāritā / ramyā sukhahetutvāt / nirāyāsā duḥkhavipakṣatvāt / śivodayā
            niḥśreyasāvāhakatvāt / sarvavikṣepaśamanī sarvavikṣepasya kāyavāṅmānasikasya durācārasya
            śamanī nivartanī samādhānahetutvāt / sevitavyā mayā sadeti / atraiva abhiniveśena
            āsaṅgaḥ kārya ityarthaḥ //</p>
         
         
         <p>tadevaṃ janasaṃparkavivarjanāt kāyavivekaṃ pratipādya cittavivekaṃ pratipādayitumāha-</p>
         
         
         <p>
            sarvānyacintānirmuktaḥ svacittaikāgramānasaḥ /<br />
            samādhānāya cittasya prayatiṣye damāya ca // Bca_8.39 //
            </p>
         
         
         <p>sarvā yā anyacintā asadvitarkasvabhāvāḥ, tābhirnirmuktaḥ, tadvirahitaḥ / svacittaikāgramānasaḥ
            svacittameva ekamagraṃ pradhānaṃ yasmin mānase manasikāre tat tathoktam, tādṛśaṃ mānasaṃ
            yasya sa tathā / svacittaṃ vā ekāgramekāyattaṃ tatpracāravyavalokanatatparaṃ niyatālambanapratibaddhaṃ
            vā mānasaṃ yasyeti samāsaḥ / tathābhūtaḥ samādhānāya cittasya śamathāya prayatiṣye,
            tatparāyaṇo bhaviṣyāmi / tadekāgratāyāṃ niyojayiṣyāmītyarthaḥ / damāya ceti punaḥpunastatraivālambane
            niyojanāya, bahirvikṣepanivāraṇāya vā //</p>
         
         <span class="note"><span class="bold">Bcp 145</span></span>
         
         <p>tatra cittasamādhānasya vipakṣatvāt kāmavitarkaṃ nivārayitumāha-</p>
         
         
         <p>
            kāmā hyanarthajanakā iha loke paratra ca /<br />
            iha bandhavadhocchedairnarakādau paratra ca // Bca_8.40 //
            </p>
         
         
         <p>aprahīṇabhavasaṃyojanaiḥ kamanīyatayā adhyavasitatvāt kāmā rūpādayo viṣayā ucyante
            / hiśabdo yasmādarthe / tasmādudvijya kāmebhyaḥ [8.85] iti vakṣyamāṇena saṃbandhaḥ
            / te ca sevyamānā anarthajanakā a........ yadarthaṃ dūtadūtīnāṃ kṛtāñjaliranekadhā
            /
            na ca pāpamakīrtirvā yadarthaṃ gaṇitā purā // Bca_8.41 //</p>
         
         
         <p>
            prakṣiptaśca bhaye 'pyātmā draviṇaṃ ca vyayīkṛtam /<br />
            yānyeva ca pariṣvajya babhūvottamanirvṛtiḥ // Bca_8.42 //
            </p>
         
         
         <p>
            tānyevāsthīni nānyāni svādhīnānyamamāni ca /<br />
            prakāmaṃ saṃpariṣvajya kiṃ na gacchasi nirvṛtim // Bca_8.43 //
            </p>
         
         
         <p>
            unnāmyamānaṃ yatnādyannīyamānamadho hriyā /<br />
            purā dṛṣṭamadṛṣṭaṃ vā mukhaṃ jālikayāvṛtam // Bca_8.44 //
            </p>
         
         
         <p>
            tanmukhaṃ tvatparikleśamasahadbhirivādhunā /<br />
            gṛdhrairvyaktīkṛtaṃ paśya kimidānīṃ palāyase // Bca_8.45 //
            </p>
         
         
         <p>
            paracakṣurnipātebhyo 'pyāsīdyatparirakṣitam /<br />
            tadadya bhakṣitaṃ yāvat kimīrṣyālo na rakṣasi // Bca_8.46 //
            </p>
         
         
         <p>
            māṃsocchrayamimaṃ dṛṣṭvā gṛdhrairanyaiśca bhakṣitam /<br />
            āhāraḥ pūjyate 'nyeṣāṃ strakcandanavibhūṣaṇaiḥ // Bca_8.47 //
            </p>
         
         
         <p>........rūpaḥ / pūjyate tvayā stragādibhiḥ / tairgṛdhrairanyaiśca gomāyuprabhṛtibhirmāṃsocchrayaṃ
            māṃsapuñjamimaṃ bhakṣitaṃ bībhatsaṃ dṛṣṭvā kimīrṣyālo na rakṣasīti yojayitavyam /
            kimidānīṃ palāyase iti vā vyavahitena saṃbandhaḥ //</p>
         
         
         <p>nanu idamapi praṣṭavyo bhavānityāha-</p>
         
         
         <p>niścalādapi te trāsaḥ kaṅkālādevamīkṣitāt /</p>
         
         
         <p>niścalādapi kāṣṭhaloṣṭhasamānāt tava trāso jāyate iti kākkā pṛcchati / kaṅkālāt asthipañjarāt
            / evamapi bībhatsarūpāt īkṣitāt dṛṣṭāt yadi vā evaṃ trāsaḥ / yaddūrādapi dūrataraṃ
            palāyase iti yojanīyam / yadevaṃ calataḥ kathaṃ na trāsa ityāha-</p>
         
         
         <p>vetāleneva kenāpi cālyamānādbhayaṃ na kim // Bca_8.48 //</p>
         
         
         <p>bhūtagraheṇa cālyamānāt jīvataścalataḥ kiṃ na bhayaṃ bhavati? tasmādatiśayena bhayaṃ
            yuktamityarthaḥ //</p>
         
         <span class="note"><span class="bold">Bcp 146</span></span>
         
         <p>evaṃ tāvajjugupsanīyatāṃ pratipādya punaranyathā pratipādayitumāha-</p>
         
         
         <p>
            ekasmādaśanādeṣāṃ lālāmedhyaṃ ca jāyate /<br />
            tatrāmedhyamaniṣṭaṃ te lālāpānaṃ kathaṃ priyam // Bca_8.49 //
            </p>
         
         
         <p>yo hi nāma mohāvṛtaviveko rāgaviṣamūrcchitacaitanyaḥ, tasya atikamanīyatayā kāminīvadanamadhupānabuddhayā
            tanmukhavigalallālāpānābhilāṣiṇaḥ / paryanuyogamāha- ekameva kāraṇaṃ dvayorapyāhārapānasvabhāvāt
            / tatra tayormadhye amedhyaṃ purīṣamapriyaṃ bhavataḥ / lālāyāḥ śleṣmaṇaḥ pānaṃ kathaṃ
            priyam? kena prakāreṇa tatrābhiratirnānyatra? dvayorapi yukteti bhāvaḥ //</p>
         
         
         <p>athāpi syāt- yadyapi dvayorapi kāraṇamabhinnam, tathāpi tasminnatidurgandhatayā vaimukhyam,
            itarasmiṃstu tadabhāvātprītiriti / tadetadapi na samyagabhidhānamityupapādayannāha-</p>
         
         
         <p>
            tūlagarbhairmṛdusparśai ramante nopadhānakaiḥ /<br />
            durgandhaṃ na sravantīti kāmino 'medhyamohitāḥ // Bca_8.50 //
            </p>
         
         
         <p>kārpāsāditūlaparipūritairmasūrakādibhirūpadhānaiḥ sukumārasparśaiḥ kāmino na ramante,
            na dhṛtimadhivāsayanti / kutaḥ? daurgandhyamaśuciniṣyandaṃ na muñcantīti kṛtvā aśuciparipūrite
            strīkalevare eva ramante / etadapi kutaḥ? kāminaḥ kāmasukhābhilāṣiṇaḥ amedhyamohitā
            yataḥ / hetupadametat / amedhyaviṣaye amedhyena vā mohitāḥ / aśucau śuciviparyāsāt
            tatraiva atiśayavatīmabhiratimanubhavanti //</p>
         
         
         <p>syādetat- yadi nāma aśucitvamamedhye strīkalevare ca sādhāraṇam, tathāpi tadekatra
            vivṛtamanyatra pracchāditam / atastadanyaparihāreṇa asminnabhiṣvaṅgaḥ ityatrāha-</p>
         
         
         <p>
            yatra cchanne 'pyayaṃ rāgastadacchannaṃ kimapriyam /<br />
            na cetprayojanaṃ tena kasmācchannaṃ vimṛdyate // Bca_8.51 //
            </p>
         
         
         <p>yasminnamedhyasvabhāve pracchāditarūpe / adṛṣṭe 'pīti yāvat / etādṛśo 'bhiṣvaṅgaḥ,
            tadacchannaṃ dṛśyatāṃ gatamatiśayena prītikaramupajāyate ityucitam / tat kimiti tathābhūtamapriyaṃ
            bhavataḥ? atha tathābhūte sarvathā vaimukhyameva te nācchannena kiṃcit prayojanaṃ
            tavāsti / yadyevam, tarhi kasmāddhetoḥ channaṃ viśeṣeṇa mṛdyate, tadanyaparihāreṇa
            tasyaiva ghaṭanāya yatnaḥ kriyate?</p>
         
         
         <p>api ca / idamapi praṣṭavyastvam- kiṃ bhavānaśucivirāgo na veti / atra prathamaṃ vikalpamadhikṛtyāha-</p>
         
         
         <p>yadi te nāśucau rāgaḥ kasmādāliṅgase 'param /</p>
         
         <span class="note"><span class="bold">Bcp 147</span></span>
         
         <p>yadi bhavataḥ aśucau na rāgaḥ, na sarvathā āsaṅgo 'sti, tarhi kasmādāliṅgase apara
            manyam? kiṃ tadityāha-</p>
         
         
         <p>māṃsakardamasaṃliptaṃ snāyubaddhāsthipañjaram // Bca_8.52 //</p>
         
         
         <p>māṃsameva kardama iva lepanasādharmyāt, tena liptamupadigdham / kimevaṃbhūtamiti cet,
            snāyubaddhāsthipañjaram, snāyvābaddhaṃ saṅgīkṛtam, āyattīkṛtam asthipañjaram asthisaṃkalam
            / anyathā khaṇḍaśo viśakalitaṃ syāt, iti virāgaviṣayatāmasya darśayati // atha śucau
            rāga iti dvitīyo vikalpaḥ svīkriyate, tatrāha- svamevetyādi / athavā / anyathāvatāryateyaduktaṃ
            pareṇa- channe carmādinā rāgo bhavati nācchanne / tatrāha- yadītyādi / yadi tena hetunā
            carmādinā pihitatvāditi kṛtvā aśucau rāgo bhavati bhavataḥ, tadā kasmādāliṅgase paramanyadīyaṃ
            pañjaram / anyat pūrvavat //</p>
         
         
         <p>kiṃ tarhi samucitamatretyāha-</p>
         
         
         <p>
            svameva bahvamedhyaṃ te tenaiva dhṛtimācara /<br />
            amedhyabhasrāmaparāṃ gūthaghasmara vismara // Bca_8.53 //
            </p>
         
         
         <p>svameva ātmanaiva bahutaramaśucilālāsiṅghāṇamastaluṅgamūtrapurīṣādi tavāsti, tenaivāśucinā
            saṃtoṣaṃ kuruṣva / tato 'pyameghyabhastrāṃ purīṣaprasevikām aparāmanyāṃ strīśarīrasvabhāvām
            / gūthaghasmara purīṣabhakṣaṇaśīla vismara, tatra manasikāraṃ mā kārṣīḥ //</p>
         
         
         <p>māṃsapriyo 'hamityādinā punaranyathā parihāramāha-</p>
         
         
         <p>
            māṃsapriyo 'hamasyeti draṣṭuṃ spraṣṭuṃ ca vāñchasi /<br />
            acetanaṃ svabhāvena māṃsaṃ tvaṃ kathamicchasi // Bca_8.54 //
            </p>
         
         
         <p>māṃsaṃ priyaṃ yasya / eṣo 'haṃ māṃsapriyaḥ / asya asthipañjarasya / yadi vā / māṃsasya
            priyo māṃsapriyo 'hamasyeti pūrvavat / māṃsapriyo 'hamasya priya iti yāvat / sāpekṣatve
            'pi samāso gamakatvāt / ityevaṃ tatpralobhāt pratyupakāradhiyā vā draṣṭuṃ spraṣṭuṃ
            ca vāñchasi, darśanaṃ sparśanaṃ ca abhilaṣasi / atrāha- acetanaṃ caitanyaśūnyaṃ mṛtpiṇḍaprāyam
            / svabhāvena prakṛtyā / na tu punaryathāpare varṇayanti- caitanyayogādacetanamapi
            cetanamabhidhīyate / tādṛśaṃ māṃsaṃ tvamacetanasvabhāvaṃ kāmukaḥ san kathamicchasi?
            taddṛṣṭau ca mṛtpiṇḍe 'pi syāt / tathā ca sati bhavānapi na cetanaḥ syāt //</p>
         
         
         <p>asti tatra citsvabhāvaṃ cittam, tena tadicchāmīti cedāha-</p>
         
         
         <p>
            yadicchasi na taccittaṃ draṣṭuṃ spraṣṭuṃ ca śakyate /<br />
            yacca śakyaṃ na tadvetti kiṃ tadāliṅgase mudhā // Bca_8.55 //
            </p>
         
         
         <p>yaccittaṃ citsvabhāvamicchasi, tadarūpitvāt draṣṭuṃ na śakyate / yacca māṃsādisvabhāvaṃ
            kalevaraṃ draṣṭuṃ spraṣṭuṃ ca śakyate, na tadvetti, na jānāti, acetanatvāt / ataḥ
            kimiti (<span class="bold">Bcp 148</span>) tadacetanamāliṅgase āśliṣyasi? mudheti niṣphalam / naiva āliṅgitumucitamiti bhāvaḥ
            / anyathā loṣṭhādyāliṅganaprasaṅgaḥ //</p>
         
         
         <p>kiṃ ca / idamapyatigarhitamityādarśayannāha-</p>
         
         
         <p>
            nāmedhyamayamanyasya kāyaṃ vetsītyanadbhutam /<br />
            svāmedhyamayameva tvaṃ taṃ nāvaiṣīti vismayaḥ // Bca_8.56 //
            </p>
         
         
         <p>anyasya kāyaṃ yadamedhyamayaṃ na vetsi, tanna kiṃcidāścaryam / yuktameva tadavedanam,
            parasaṃtānasyātmanā vyavahitatvāt / idaṃ punaratiśayenāścaryasthānam, yat svasyātmano
            'medhyamayaṃ tvaṃ taṃ kāyaṃ nāvaiṣi nāvagacchasi //</p>
         
         
         <p>idānīṃ śāstrakārastaṃ saṃvejayannāha-</p>
         
         
         <p>
            vighanārkāṃśuvikacaṃ muktvā taruṇapaṅkajam /<br />
            amedhyaśauṇḍacittasya kā ratirgūthapañjare // Bca_8.57 //
            </p>
         
         
         <p>vighanārkāśubhirvikacaṃ vikasitam / tādṛśaṃ taruṇapaṅkajam / abhinavasaroruhaṃ hitvā
            amedhyābhiniviṣṭacittasya kā ratirgūthapañjare / na yukteti bhāvaḥ //</p>
         
         
         <p>punaranyathā prāha-</p>
         
         
         <p>
            mṛdādyamedhyaliptatvādyadi na spraṣṭumicchasi /<br />
            yatastannirgataṃ kāyāttaṃ spraṣṭuṃ kathamicchasi // Bca_8.58 //
            </p>
         
         
         <p>ādiśabdādvastrādi / aśucimrakṣitatvāt / yadi spraṣṭuṃ na vāñchasi / yataḥ kāyāttadamedhyaṃ
            nirgataṃ niryātam, taṃ kāyaṃ kathamicchasi spraṣṭum?</p>
         
         
         <p>athāpi syāt- nāyamupālambho mama yuktarūpaḥ, yato na me kaścidabhiniveśo 'medhye ityatrāha-</p>
         
         
         <p>
            yadi te nāśucau rāgaḥ kasmādāliṅgase param /<br />
            amedhyakṣetrasaṃbhūtaṃ tadbījaṃ tena vardhitam // Bca_8.59 //
            </p>
         
         
         <p>amedhyakṣetraṃ māturjaṭharam, anekāśucisthānatvāt, tatra saṃbhūtaṃ samutpannaṃ tadbījam,
            tadeva amedhyaṃ mātāpitṛśukraśoṇitasvabhāvaṃ bījaṃ yasya tattathoktam / tena vardhitamiti
            tena amedhyena mātṛpītāśitasya vāntakalpasya rasena vardhitaṃ garbhasthitamupabṛṃhitam
            / bahirnirgatamapi svayamaśitapītaparipākāśucirasena / kasmādāliṅgase paramiti saṃbandhaḥ
            / paraṃ strīkalevaram / ityupālambho 'styeva bhavataḥ //</p>
         
         
         <p>atha aśucirāgo 'hamiti pakṣasvīkāraḥ, tathāpi upālambhastadavastha evetyāha-</p>
         
         
         <p>
            amedhyabhavamalpatvānna vāñchasyaśuciṃ kṛmim /<br />
            bahvamedhyamayaṃ kāyamamedhyajamapīcchasi // Bca_8.60 //
            </p>
         
         
         <p>purīṣādyaśucisaṃbhūtaṃ kṛmiṃ prāṇakajātaṃ na vāñchasi / kāyaṃ punarmātṛgrāmasya bahutarāśucisvabhāvamaśucisaṃbhūtamapi
            pūrvakrameṇa icchasi //</p>
         
         <span class="note"><span class="bold">Bcp 149</span></span>
         
         <p>athāpi syāt- kimatrottaraṃ vaktavyam? yato 'hamapi yādṛśaḥ, tādṛśaṃ tasyāḥ śarīram,
            tena aśucernāśucisaṃparko doṣaḥ, yādṛśo yakṣastādṛśo balirapītyāha-</p>
         
         
         <p>
            na kevalamamedhyatvamātmīyaṃ na jugupsasi /<br />
            amedhyabhāṇḍānaparān gūthaghasmara vāñchasi // Bca_8.61 //
            </p>
         
         
         <p>ayamiha mahāmohasya prabhāvaḥ, yadātmagatameva tāvadaśucisvabhāvaṃ na vigarhasi /
            pratyuta aparānaśucikumbhānabhilaṣasi, iti dhik parāmarśavikalatā / gūthaghasmareti
            tiraskāravacanena tasyaiva saṃbodhanam //</p>
         
         
         <p>idānīṃ sākṣātkṛtya aśucisvabhāvatāṃ pratipādayannāha-</p>
         
         
         <p>
            karpūrādiṣu hṛdyeṣu śālyannavyañjaneṣu vā /<br />
            mukhakṣiptavisṛṣṭeṣu bhūmirapyaśucirmatā // Bca_8.62 //
            </p>
         
         
         <p>evaṃ śucipavitravastunyapi yadekadeśaniṣyandasaṃparkādapavitrasvabhāvatāṃ vrajanti
            / āsatāṃ tāvattāni vastūni, tatsaṃsargādbhūmirapi śucisvabhāvā aśucitvaṃ yāti //</p>
         
         
         <p>
            yadi pratyakṣamapyetadamedhyaṃ nādhimucyase /<br />
            śmaśāne patitān ghorān kāyān paśyāparānapi // Bca_8.63 //
            </p>
         
         
         <p>evaṃ tāvadadhyakṣasiddho 'yaṃ vyavahāraḥ, tathāpi yadi nādhimucyase, na saṃpratyeṣi
            / dṛṣṭvāpi na śraddadhāsi ityarthaḥ / tadā śmaśāne pūtinivāse kāyān paśya / kiṃbhūtān?
            ghorāniti / vikhāditakavinīlakavipūyakādisvabhāvatayā bībhatsān bhayaṃkarān vā aparāniti
            ato 'dhikān //</p>
         
         
         <p>kiṃ ca / prakṛtyā vikṛta evāyaṃ kāyo nābhiratisthānaṃ yujyate ityupadarśayannāha-</p>
         
         
         <p>
            carmaṇyutpāṭite yasmādbhayamutpadyate mahat /<br />
            kathaṃ jñātvāpi tatraiva punarutpadyate ratiḥ // Bca_8.64 //
            </p>
         
         
         <p>utpāṭite viyojite / yasmāditi kāyāt / trāso jāyate mahān- kimetaditi / evaṃ tatsvabhāvaṃ
            viditvāpi kathaṃ tasminneva sthāne bhayasthānatvena ekadā pratipanne punaranyadā jāyate
            ratirabhiṣvaṅgaḥ //</p>
         
         
         <p>syādetat- yadi nāma aśucisvabhāvatā kāyasya adhyakṣasiddhā, tathāpi candanādisurabhivastūpalipto
            'sau kamanīyo bhavati ityatrāha-</p>
         
         
         <p>
            kāye nyasto 'pyasau gandhaścandanādeva nānyataḥ /<br />
            anyadīyena gandhena kasmādanyatra rajyase // Bca_8.65 //
            </p>
         
         
         <p>śarīre niveśito 'pyasau gandhaḥ candanādiprasūtaḥ, yadvaśātkāye kamanīyabuddhirupajāyate
            / candanādeva kevalāt / nānyataḥ iti kāyāt / ataḥ kasmāt parakīyena gandhena candanasamudbhūtena
            anyatra yasyāsau gandho na bhavati, atra abhiratiḥ kriyate?</p>
         
         <span class="note"><span class="bold">Bcp 150</span></span>
         
         <p>api ca / candanādisaṃskāro 'pi kevalātmopaghātāya vartate, na hitāyeti pratipādayannāha-</p>
         
         
         <p>
            yadi svabhāvadaurgandhyādrāgo nātra śivaṃ nanu /<br />
            kimanartharucirlokastaṃ gandhenānulimpati // Bca_8.66 //
            </p>
         
         
         <p>svabhāvadaurgandhyāt sahajātpūtigandhavahatvāt / atreti kāye / yadi rāgo notpadyate,
            tadā śivaṃ nanu kalyāṇameva syāt / evaṃ guṇasaṃbhave 'pi kiṃ kāraṇamanarthapriyo lokaḥ
            taṃ kāyaṃ gandhenānulimpati? sarvathā na yuktametadityarthaḥ //</p>
         
         
         <p>na cāsya saṃskārasahasratve 'pi svabhāvānyathātvamastītyāha-</p>
         
         
         <p>kāyasyātra kimāyātaṃ sugandhi yadi candanam /</p>
         
         
         <p>kāyasya svabhāvadurgandhasya kimāyātam, kiṃ bhūtam? na kiṃcit / sugandhi yadi candanam
            / śobhano gandho 'syeti bahuvrīhisamāsāntādin / tathāpi tasya na svabhāvapracyutirastīti
            bhāvaḥ / atha tadvaśāt tasmin kamanīyatāmupādāya abhiratirutpadyate ityatrāha-</p>
         
         
         <p>anyadīyena gandhena kasmādanyatra rajyate // Bca_8.67 //</p>
         
         
         <p>evaṃ ca na vicakṣaṇatā syādityarthaḥ //</p>
         
         
         <p>keśādisaṃskāradvāreṇāpi anarthaheturevāyaṃ kāya iti ślokadvayenopadarśayannāha-</p>
         
         
         <p>
            yadi keśanakhairdīrghairdantaiḥ samalapāṇḍuraiḥ /<br />
            malapaṅkadharo nagraḥ kāyaḥ prakṛtibhīṣaṇaḥ // Bca_8.68 //
            </p>
         
         
         <p>
            sa kiṃ saṃskriyate yatnādātmaghātāya śastravat /<br />
            ātmavyāmohanodyuktairunmattairākulā mahī // Bca_8.69 //
            </p>
         
         
         <p>dīrghaiḥ sahajāvasthitaiḥ / acchinnairityarthaḥ / dantairdaśanaiḥ samalapāṇḍuraiḥ
            dantadhāvanakramukādibhirasaṃskṛtaiḥ / malapaṅkadharaḥ mala eva paṅkaḥ kardamaḥ, taṃ
            dhārayatīti tathā, snānābhyañjanādivirahāt / nagna iti vastraviviktatvāt yathājāta
            ivāvasthitaḥ / tathābhūtaḥ san / yadi kāyaḥ prakṛtyā bhīṣaṇaḥ pretānāmiva svabhāvena
            bhayaṃkaraḥ / sa evaṃbhūtaḥ kimiti saṃskriyate? yatnāditi keśanakhādiracanāviśeṣaiḥ,
            dantadhāvanatāmbūlādibhiḥ, snānābhyañjanānulepanādibhiḥ, vastrādibhirvā / kimiva?
            ātmaghātāya śastravat / ātmano vadhārthaṃ khaṅgādiryathā saṃskriyate tadvat / ityeṣāṃ
            mohavaśīkṛtaṃ viceṣṭitaṃ paridevayannāha- ātmetyādi / ātmanaiva saṃcintya ātmano vyāmohamutpādayituṃ
            yatnavadbhiḥ unmattairasvasthacittaiḥ / evaṃ ca viparītakarmānuṣṭhānānnaite varākāḥ
            sacetasa iti khedaṃ karoti śāsrakāraḥ / na cātra kaścidātmajño dṛśyata iti unmattairākulā
            samākīrṇā mahī pṛthivīti //</p>
         
         
         <p>prāsaṅgikaṃ parisamāpya prakṛtamanubandhannāha-</p>
         
         
         <p>
            kaṅkālān katicidṛṣṭvā śmaśāne kila te ghṛṇā /<br />
            grāmaśmaśāne ramase calatkaṅkālasaṃkule // Bca_8.70 //
            </p>
         
         <span class="note"><span class="bold">Bcp 151</span></span>
         
         <p>śavānāmasthipañjarān katicit pratiniyatān / etaduktaṃ bhavati- carmaṇyutpāṭite [8.
            64] ityādikamuktvā yaduktaṃ kathaṃ jñātvāpītyādi, tatra parasyottaram- na śmaśānagatakalevarasādṛśyamasya,
            yena tasminneva atrāpi ratirna syāt, kiṃ tarhi śmaśāne tasya ghṛṇāsthānatvāt / nātreti
            atra abhidheyakaṅkālānityādi / grāmaśmaśāne / iti / naivātra kaścidviśeṣo 'sti / tadeva
            śarīraṃ śmaśāne ghṛṇāsthānagrāme vā abhiratisthānamiti kākvā brūte / naitadvicakṣaṇadhiyāṃ
            samāyuktamiti bhāvaḥ / calatkaṅkālasaṃkule ityanena etaddarśayati- etāvāṃstu viśeṣaḥ
            / na ca anena viśeṣeṇāśucisvabhāvatā ghṛṇāheturnivartate, yena pravṛttiriyaṃ syāditi
            / saṃkula iti samākīrṇe //</p>
         
         
         <p>bhavatu nāma īdṛśamaśucisvabhāvamapi sūkarāṇāmiva abhiratisthānam / tathā ca evaṃ
            vidhamapi draviṇavikalasya naitat sulabhamityupadarśayannāha-</p>
         
         
         <p>
            evaṃ cāmedhyamapyetadvinā mūlyaṃ na labhyate /<br />
            tadarthamarjanāyāso narakādiṣu ca vyathā // Bca_8.71 //
            </p>
         
         
         <p>vinā mūlyaṃ dravyamantareṇa na labhyate na prāpyate / atastadarthinā prathamato dhanameva
            arjanīyam / tadarjanena āyāsāt kṛṣivāṇijyasevādisamāśrayeṇa pariśramādihaiva duḥkhamupajāyate,
            adharmeṇa copārjanānnarakādiṣu, iti ubhayaloke 'narthahetureva tadarjanam / nāpi tatsukhaprāptirasti
            //</p>
         
         
         <p>duḥkhameva tu kevalaṃ tadarjaneneti pratipādayannāha-</p>
         
         
         <p>
            śiśornārjanasāmarthyaṃ kenāsau yauvane sukhī /<br />
            yātyarjanena tāruṇyaṃ vṛddhaḥ kāmaiḥ karoti kim // Bca_8.72 //
            </p>
         
         
         <p>bālāvasthāvasthitasya na dhanopārjanaśaktirasti, bālatvādeva / kena dhanena prakāreṇa
            vā asau bālo yauvane yuvāvasthāyāṃ sukhī syāt? dhanavikalatvānna kvacidityarthaḥ /
            yadapi kasyacit pitṛpitāmahopārjitadhanena yauvane sukhitvaṃ dṛśyate, tadapi pratiniyatasyaiva
            na sarvasya / na cāpi pūrvoktaduḥkhadvayādvimucyate 'sau / ato dhanārjanamupādeyamādau
            sukhasādhanopāyatvāt / tadarjayata eva galitavayaso na kaścidupayogo viṣayairiti //</p>
         
         
         <p>athāpi syāt- tadarjayatāpi kāmasukhamanubhūyata eva, ityatrāha-</p>
         
         
         <p>
            keciddināntavyāpāraiḥ pariśrāntāḥ kukāminaḥ /<br />
            gṛhamāgatya sāyāhne śerate sma mṛtā iva // Bca_8.73 //
            </p>
         
         
         <p>ye kecit kutsitakāmākṣiptacetasaḥ kāṣṭhatṛṇapatrādyāharaṇabhṛtikarmakriyālakṣaṇairdinaparyantavyāpāraiḥ
            parikhinnakāyamanaso nirutsukāḥ, astaṃ gate savitari svagṛhamāgatya gāḍhamiddhākrāntatvāt
            mṛtakalpāḥ śerate sma svapanti / prabhāte punarutthāya tatraiva nīcakarmaṇi yujyante
            / smaśabdo 'tra vākyālaṃkāre atītārthāviṣayatvāt / evamāyuḥsaṃskārān kecit kukāminaḥ
            kṣapayanti, na ca kāmasukhāsvādamupalabhante /</p>
         
         <span class="note"><span class="bold">Bcp 152</span></span>
         
         <p>parasevakānadhikṛtyāha-</p>
         
         
         <p>
            daṇḍayātrābhirapare pravāsakleśaduḥkhitāḥ /<br />
            vatsararaipi nekṣante putradārāṃstadarthinaḥ // Bca_8.74 //
            </p>
         
         
         <p>apare pūrvakāmikebhyo 'nye kukāminaḥ sevakā ityarthaḥ / te daṇḍayātrādibhiḥ, daṇḍaḥ
            paracakravijayāya yātrā prayāṇam, pararāṣṭradravyagrahaṇāya vā yātrā, tadādiryeṣāṃ
            deśāntarapreṣaṇādīnām, taiḥ pravāso deśāntaragamanam, tena kleśaḥ pariśramaḥ, tena
            duḥkhitāḥ pīḍitāḥ / sarvadā tathābhūtāḥ / vatsarairapi anekavarṣātyaye 'pi putrān
            dārāṃśca nekṣante na paśyanti / tadarthina iti taiḥ putradārādibhirarthinaḥ tadabhilāṣukāḥ
            / tadarthameva parasevādisvīkārādityarthaḥ //</p>
         
         
         <p>aho bata amīṣāṃ niṣphalamanuṣṭhānamiti śocayannāha-</p>
         
         
         <p>
            yadarthameva vikrīta ātmā kāmavimohitaiḥ /<br />
            tanna prāptaṃ mudhaivāyurnītaṃ tu parakarmaṇā // Bca_8.75 //
            </p>
         
         
         <p>yadarthaṃ sukhapratilambhanimittaṃ vikrītaḥ paradāsīkṛtaḥ ātmā kāmaviḍambitaiḥ tanna
            prāptam, taditi sukhaṃ na prāptaṃ na pratilabdham / āyuḥsaṃskārā eva hi kevalamanarthakaṃ
            parakarmānuṣṭhānena kṣayamupanītāḥ / na sādhukarmaṇi kvacidapi yojitā iti bhāvaḥ //</p>
         
         
         <p>sukhalipsayā pravṛttānāṃ pratyuta duḥkhamevāpatitameṣāmityupadarśayannāha-</p>
         
         
         <p>
            vikrītasvātmabhāvānāṃ sadā preṣaṇakāriṇām /<br />
            prasūyante striyo 'nyeṣāmaṭavīviṭapādiṣu // Bca_8.76 //
            </p>
         
         
         <p>sukhabubhukṣayā vikrītaḥ parāyattīkṛtaḥ svātmabhāva svakāyo yaiste tathā, teṣām /
            anyeṣāṃ sevakānāmityarthaḥ / ata eva sadā preṣaṇakaraṇaśīlānām / anyeṣāmapareṣāṃ prabhuprayojanena
            gacchatām / mārga eva prasūyante striyaḥ / aṭavīviṭapādiṣu / ādiśabdāt parvatanitagbanadīkūlādiṣu
            kaṣṭasthāneṣu //</p>
         
         
         <p>ayamaparo viparyāsasteṣāmiti pratipādayannāha-</p>
         
         
         <p>
            raṇaṃ jīvitasaṃdehaṃ viśanti kila jīvitum /<br />
            mānārthaṃ dāsatāṃ yānti mūḍhāḥ kāmaviḍambitāḥ // Bca_8.77 //
            </p>
         
         
         <p>vikrītasvātmabhāvāḥ saṃgrāmaṃ caturdantasaṃghaṭṭaṃ praviśanti / kiṃbhūtaṃ jīvitasaṃdeham?
            tatra praviṣṭasya jīvitaṃ syādvā na veti jīvitasya saṃdeho 'sminniti kṛtvā / jīvitumiti
            jīvanārtham / atra pratilabdhairlābhairjīvikāṃ kalpayiṣyāma iti matvetyarthaḥ / mānārthaṃ
            dāsatāṃ yānti, balavatā kenacidabhibhūtāḥ svamānoddharaṇārtham / aṅgulīcchedavelāgrahaṇasvīkārāt
            / mūḍhā mohāndhīkṛtavivekacakṣuṣaḥ / ke te? kāmabiḍambitāḥ kāmāya kāmena vā viḍambitāstiraskṛtāḥ
            //</p>
         
         <span class="note"><span class="bold">Bcp 153</span></span>
         
         <p>ihaiva janmani kāmāsaktacetasāṃ yadduḥkhaṃ dṛśyate tatkathayannāha-</p>
         
         
         <p>
            chidyante kāminaḥ kecidanye śūlasamarpitāḥ /<br />
            dṛśyante dahyamānāśca hanyamānāśca śaktibhiḥ // Bca_8.78 //
            </p>
         
         
         <p>paradāradhanāpaharaṇādeḥ // śeṣaḥ subodhaḥ //</p>
         
         
         <p>kiṃ ca / ayaṃ sukhasādhanatvena upādīyamāno 'pi ca anarthaparaṃparāprasūtiheturevārthaḥ
            iti kathayannāha-</p>
         
         
         <p>
            arjanarakṣaṇanāśaviṣādairarthamanarthamanantamavehi /<br />
            vyagratayā dhanasaktamatīnāṃ nāvasaro bhavaduḥkhavimukteḥ // Bca_8.79 //
            </p>
         
         
         <p>arjanamanutpannasyotpādanaṃ duḥkham / upārjitasyāpi jalānalādibhyaḥ pañcapratyavāyebhyaḥ
            paripālanaṃ kaṣṭataram / tathā rakṣitasyāpi kathaṃcit taskarādibhirnāśādviṣādo daurmanasyaṃ
            paritāpaheturanarthaḥ / tadevamanarthaparaṃparānidānatvāt kāraṇe kāryopacārādartha
            evānartha uktaḥ / ityevamarjanādibhiḥ sarvadā vyākulatvāt dhanāsaktacetasāṃ kṣaṇamapi
            samādhānānavakāśatvāt nāvasaraḥ saṃsārāśṛ[śri?]tajātyādiduḥkhanirmokṣāya sadā tadgatamanasikāraireva
            āyuḥrāṇāṃ kṣapaṇāt //</p>
         
         
         <p>sarvametadupasaṃhṛtya kāmāsaṅgaparityāgāya saṃvegakathayā protsāhayati evamityādinā-</p>
         
         
         <p>
            evamādīnavo bhūyānalpāsvādastu kāminām /<br />
            śakaṭaṃ vahato yadvatpaśorghāsalavagrahaḥ // Bca_8.80 //
            </p>
         
         
         <p>evamityuktaprakāraparāmarśe / ādīnavo 'narthaḥ / bhūyānanekaprakāraḥ / na cātra sukhotpādavārtāpyasti
            / yadapi viparyāsāt kathaṃcit sukhamiti pratibhāsate, tadapi na kiṃcit / gurutarabhārākramaṇapariklāntavapuṣaḥ
            paśoriva ghāsalavagrāsagrahaṇam //</p>
         
         
         <p>
            tasyāsvādalavasyārthe yaḥ paśorapyadurlabhaḥ /<br />
            hatā daivahateneyaṃ kṣaṇasaṃpatsudurlabhā // Bca_8.81 //
            </p>
         
         
         <p>tasyaivaṃbhūtasya atitucchasya sukhāsvādaleśasya paśorapi sādhāraṇāsyārthe tasya nimittam
            / iyaṃ kṣaṇasaṃpat aṣṭākṣaṇavinirmuktā hatā vināśitā / vṛthā kṛtetyarthaḥ / kiṃviśiṣṭā
            sudurlabhā vyākhyātā / kena daivahatena / daivaṃ purātanaṃ karma, tena hatā / hitāhitaparijñāne
            viparyastamatiḥ kṛtaḥ / vimohita ityarthaḥ / vastutastu tiraskāravacanametat / bhāgavihīna
            evamucyate //</p>
         
         
         <p>avaśyaṃ ganturityādinā ślokadvayena viparyāsarūpatāmeva pratipādayati-</p>
         
         
         <p>
            avaśyaṃ ganturalpasya narakādiprapātinaḥ /<br />
            kāyasyārthe kṛto yo 'yaṃ sarvakālaṃ pariśramaḥ // Bca_8.82 //
            </p>
         
         <span class="note"><span class="bold">Bcp 154</span></span>
         
         <p>avaśyaṃ ganturiti anityatayā asthirasvabhāvasya / alpasya lokottarakāyamapekṣya atidūraṃ
            niṣkṛṣṭasya / narakādiprapātina iti aparimitaduḥkhabhāginaḥ / svasukhotpādane 'pyasamarthasyetyarthaḥ
            / kāyasya ātmaśarīrasyārthe sukhotpādanāya yo 'yaṃ narakādiduḥkhamavigaṇayya kṛtaḥ
            sarvakālaṃ saṃsārasya pūrvasyāṃ koṭau pariśramaḥ prayāsaḥ //</p>
         
         
         <p>tataḥ koṭiśatenāpi śramabhāgena buddhatā /</p>
         
         
         <p>tatastasmāt pariśramāt koṭiśatenāpi pariśramabhāgena aṃśena buddhatvaṃ syāt, tadapekṣayā
            atyalpīyasā āyāsabalena buddhatvaṃ syāt / tathāpi tadarthaṃ mandabuddhayo notsahanta
            ityarthaḥ / atha bodhicaryāyāmapi carataḥ anekaduṣkaraśatasamārambhādatiśayabadduḥkhasahasramutpadyata
            evetyāha-</p>
         
         
         <p>caryāduḥkhānmahadduḥkhaṃ sā ca bodhirna kāminām // Bca_8.83 //</p>
         
         
         <p>caryāduḥkhamapekṣya idameva mahadduḥkhaṃ yatkāmārthe caratāṃ saṃsāre teṣāmavīcyādinarakapatanāt,
            pāratantryeṇa dīrghakālamanubhavanācca / na tu bodhisattvānāṃ pratiniyatakālaṃ svecchayā
            tadanubhavatām / tadevaṃ duḥkhamanubhavatāmapi kāmārthe kāmināṃ sā ca bodhirna bhavati,
            yā bodhisattvānāṃ parārthe duḥkhamanubhavatāmityarthaḥ //</p>
         
         
         <p>punarviśeṣeṇa kāmanidānaduḥkhaṃ pratipādayannāha-</p>
         
         
         <p>
            na śastraṃ na viṣaṃ nāgnirna prapāto na vairiṇaḥ /<br />
            kāmānāmupamāṃ yānti narakādivyathāsmṛteḥ // Bca_8.84 //
            </p>
         
         
         <p>amī śastrādayo duḥkhajanakatvena prasiddhā na sādṛśyaṃ bhajante prati kāmānām / kasmāt?
            narakādidurgatiduḥkhasya āgamāt pratipannasya smaraṇāt smaraṇenāmukhīkaraṇāt / śastrādayo
            hi niyatakālaṃ maraṇamātraduḥkhadāyakāḥ, kāmāstu dīrghakālikatīvranarakādiduḥkhahetava
            iti kīdṛśī tairupamā bhavet?</p>
         
         
         <p>tadevaṃ kāyavivekānantaraṃ cittavivekaṃ pratipādya prakṛte yojayitumāha-</p>
         
         
         <p>evamudvijya kāmebhyo viveke janayedratim /</p>
         
         
         <p>kāmebhyo bhayahetubhyaḥ / evamuktakrameṇa udvijya saṃtrāsaṃ kṛtvā pūrvoktaviveke ratimabhiratimutpādayet
            / kutra sthitvā tatrāha-</p>
         
         
         <p>kalahāyāsaśūnyāsu śāntāsu vanabhūmiṣu // Bca_8.85 //</p>
         
         
         <p>pratidvandvināmabhāvāt kalahāyāsaśūnyāstāḥ, vyālamṛgasarīsṛpataskarādivirahācca ramyāḥ
            //</p>
         
         
         <p>tatrānuśaṃsāmāha-</p>
         
         
         <p>
            dhanyaiḥ śaśāṅkakaracandanaśītaleṣu ramyeṣu harmyavipuleṣu śilātaleṣu /<br />
            niḥśabdasaumyavanamārutavījyamānaiḥ caṃkramyate parahitāya vicintyate ca // Bca_8.86
            //
            </p>
         
         <span class="note"><span class="bold">Bcp 155</span></span>
         
         <p>dhanyaiḥ sukṛtibhiḥ / śaśāṅkasya candramasaḥ karā raśmaya eva śuklatāśaityasādharmyāccandanānīva,
            taiḥ śītalāni yāni ślātalāni teṣu caṃkramyata iti saṃbandhaḥ / kiṃviśiṣṭeṣu? prakṛtyaiva
            śucipavitreṣu karkaśādidoṣarahiteṣu ca / harmyavipuleṣu dhavalagṛhavadvistīrṇeṣu /
            kīdṛśaiḥ sadbhiścaṃkramyate? niḥśabdaiḥ pratikūlaśabdavirahitaiḥ / saumyairanutkaṭaiḥ
            / sukhasaṃsparśairityarthaḥ / vanamārutaiḥ vanapavanaiḥ / vījyamānāḥ taiścaṃkramyata
            iti parāvṛttyā punaḥ punarmandaṃ bhramyate / na kevalaṃ caṃkramyate, kiṃ tu parahitāya
            sattvānāṃ sukhotpādanāya vicintyate / sarvametadayatnasiddhaṃ yoginām, kāmināṃ tu
            prayatnasādhyam / tadanena aiśvaryasukhādviśiṣyate vivekasukhamityupadarśitaṃ bhavati
            //</p>
         
         
         <p>idamaparamasādhāraṇaṃ sukhaṃ vivekavihāriṇa ityupadarśayannāha-</p>
         
         
         <p>
            vihṛtya yatra kvacidiṣṭakālaṃ śūnyālaye vṛkṣatale guhāsu /<br />
            parigraharakṣaṇakhedamuktaḥ caratyapekṣāvirato yatheṣṭam // Bca_8.87 //
            </p>
         
         
         <p>subodham //</p>
         
         
         <p>svacchandacārītyādinā kathitamevārthaṃ vyaktīkaroti-</p>
         
         
         <p>
            svacchandacāryanilayaḥ pratibaddho na kasyacit /<br />
            yatsaṃtoṣasukhaṃ bhuṅkte tadindrasyāpi durlabham // Bca_8.88 //
            </p>
         
         
         <p>svasyātmanaḥ chando 'bhilāṣaḥ, tena carituṃ śīlamasyeti / svecchācārītyarthaḥ //</p>
         
         
         <p>iti vivekaguṇānabhidhāya prakṛtamabhidhitsurāha-</p>
         
         
         <p>
            evamādibhirākārairvivekaguṇabhāvanāt /<br />
            upaśāntavitarkaḥ san bodhicittaṃ tu bhāvayet // Bca_8.89 //
            </p>
         
         
         <p>evamiti pūrvoktaiḥ / ādiśabdādanyairapi evaṃvidhairākāraiḥ / vivekasya kāyikacaitasikasya
            guṇānāṃ bhāvanāt, iti hi sarvasukhasaṃpattiheturviveka iti cetasi punaḥ punarāmukhīkaraṇāddhetoḥ
            upaśānto vitarkaḥ asanmanasikāro yasya saḥ / tathābhūtaḥ san bodhicittaṃ tu bhāvayet
            / evaṃ pariśuddhe cetasi bhāvyamānaṃ bodhicittaṃ prakarṣapadamadhirohatīti viśeṣaṃ
            tuśabdena darśayati //</p>
         
         
         <p>tatra yāvadekatvaṃ pareṣu nātmanā kriyate, na tāvat parahitasukhāya samyak cittaṃ
            calati, ātmagrāhasya ātmanyeva viśeṣeṇa pravṛtteḥ / ato 'sya nivṛttaye-</p>
         
         
         <p>parātmasamatāmādau bhāvayedevamādarāt /</p>
         
         
         <p>ādau prathamataḥ / paścāt parātmaparivartanamiti bhāvaḥ / evamiti vakṣyamāṇanītyā
            / ādarāditi mahatābhiniveśena / tasyā evākāraṃ darśayati-</p>
         
         
         <p>samaduḥkhasukhāḥ sarve pālanīyā mayātmavat // Bca_8.90 //</p>
         
         <span class="note"><span class="bold">Bcp 156</span></span>
         
         <p>matto nāmīṣāṃ kaścidviśeṣo 'sti / ato yathā mama duḥkhaṃ bādhakaṃ tathā eṣāmapi /
            yathā mama sukhamanugrāhakaṃ tathā eṣāmapi / iti tulyaduḥkhasukhāḥ sarve prāṇino bhavanti
            / tasmāt pālanīyā mayātmavat / yathā ātmā duḥkhādduḥkhahetorvā samudbhiyate, tathā
            anyepi sattvāḥ samuddharaṇīyāḥ / yathā ātmā sarvathā sukhīkartumiṣyate, tathā anye
            'pīti paripālanīyā ātmavat //</p>
         
         
         <p>nanu kathamātmanā anekaprakāragatibhedabhinnānāṃ sattvānāmekatvaṃ setsyati, abhinnasukhaduḥkhasvabhāvatvaṃ
            ca katham? ityatrāha-</p>
         
         
         <p>
            hastādibhedena bahuprakāraḥ kāyo yathaikaḥ paripālanīyaḥ /<br />
            tathā jagadbhinnamabhinnaduḥkhasukhātmakaṃ sarvamidaṃ tathaiva // Bca_8.91 //
            </p>
         
         
         <p>karacaraṇaśiraḥprabhṛtibhedādanekaprakāraḥ kāyo yathikatvenādhyavasitaḥ paripālanīyo
            bhavati duḥkhanivartanāt sukhopadhānācca, jagatsattvalokaḥ abhinnamekatvenādhyavasitamātmanaḥ
            paripālanīyaṃ bhavati / abhinnaduḥkhasukhātmakaṃ ca / luptacakāro nirdeśaḥ / tathaiva
            hastādibhedavadeva sarvamidamiti bahuprakāragatibhedabhinnamapi / ayamabhiprāyaḥ-
            yathā abhyāsādekatvādhyavasāyo 'smin kāye ekatvamantareṇāpi, tathā anekaprakāre jagatyapīti
            na kaścidviśeṣaḥ //</p>
         
         
         <p>syādetat- yadi bhavatā saha jagadekasvabhāvam, tadā kathamiva bhavato duḥkhamanyasaṃtāneṣu
            na bādhakaṃ syāt? evaṃ viparyaye 'pi yojyamityāśaṅkayāha-</p>
         
         
         <p>
            yadyapyanyeṣu deheṣu madduḥkhaṃ na prabādhate /<br />
            tathāpi tadduḥkhameva mamātmasnehaduḥsaham // Bca_8.92 //
            </p>
         
         
         <p>anyeṣu apareṣu śarīreṣu mama duḥkhaṃ yadi nāma prabādhakaṃ na bhavati, tathāpi tadduḥkhameva
            mama / kutaḥ? ātmani snehena duḥsahaṃ soḍhumaśakyam / hetupadametat / aṃśena pravṛttāvapi
            duḥkhasvabhāvatāṃ na muñcatītyarthaḥ / evaṃ viparyayo 'pi vyākhyeyaḥ //</p>
         
         
         <p>
            tathā yadyapyasaṃvedyamanyadduḥkhaṃ mayātmanā /<br />
            tathāpi tasya tadduḥkhamātmasnehena duḥsaham // Bca_8.93 //
            </p>
         
         
         <p>ataḥ svaparaviśeṣamapāsya duḥkhasvabhāvataiva nivartanahetuḥ / ata āha-</p>
         
         
         <p>mayānyaduḥkhaṃ hantavyaṃ duḥkhatvādātmaduḥkhavat / yadyadduḥkhaṃ tattanmayā hantavyam,
            yathātmaduḥkham / duḥkhaṃ cedamanyasattvaduḥkhamiti svabhāvahetuprayogaḥ / duḥkhasvabhāvatāmātrabhāvinī
            hantavyatā / na ca asiddhatā hetoḥ, aviśeṣeṇa duḥkhasvabhāvatāyāḥ prasādhitatvāt /
            na cāpyanaikāntikatā, ātmaduḥkhasyāpi hantavyatā na syādaviśeṣāditi viparyayabādhakam
            / viruddhatāpyata eva na syāt / tathāyamaparaḥ prayogaḥ-</p>
         
         <span class="note"><span class="bold">Bcp 157</span></span>
         
         <p>anugrāhyā mayānye 'pi sattvatvādātmasattvavat // Bca_8.94 //</p>
         
         
         <p>ye sattvāste sarve mayā anugrāhyāḥ, yathā ātmasattvaḥ / sattvāśca anye 'pi prāṇinaḥ
            iti svabhāvahetureva / sattvātmakatāmātrabhāvini anugrāhyasvabhāvatā atra / ayamapi
            nāsiddhaḥ, sattvātmakatāyāḥ pakṣe prasiddhatvāt / ātmano 'nugrāhyatābhāvaprasaṅgena
            anaikāntiko 'pi na syāt / pūrvavanna viruddhaḥ //</p>
         
         
         <p>nanu asti viśeṣo 'nyasmādātmani sukhābhiniveśo nāma / tathā tato 'yamanaikāntiko heturiti
            / atrāha-</p>
         
         
         <p>
            yadā mama pareṣāṃ ca tulyameva sukhaṃ priyam /<br />
            tadātmanaḥ ko viśeṣo yenātraiva sukhodyama // Bca_8.95 //
            </p>
         
         
         <p>tulyameva samameva sukhaṃ priyamiṣṭam / tadātmanaḥ parasmāt ko viśeṣaḥ? naiva kaścit
            yena tatraiva ātmanyeva sukhotpādanāya tātparyaṃ na parasminnityarthaḥ //</p>
         
         
         <p>prathame hetāvanaikāntikatāṃ pariharannāha-</p>
         
         
         <p>
            yadā mama pareṣāṃ ca bhayaṃ duḥkhaṃ ca na priyam /<br />
            tadātmanaḥ ko viśeṣo yattaṃ rakṣāmi netaram // Bca_8.96 //
            </p>
         
         
         <p>bhayamiti duḥkhahetuḥ / netaramiti nānyam //</p>
         
         
         <p>syādetat- yadi nāma duḥkhātmakatā na viśiṣyate, tathāpi yasya duḥkhena bādhā syāt,
            sa eva rakṣitumucito nānya ityāha-</p>
         
         
         <p>
            tadduḥkhena na me bādhetyato yadi na rakṣyate /<br />
            nāgāmikāyaduḥkhānme bādhā tatkena rakṣyate // Bca_8.97 //
            </p>
         
         
         <p>tasya parasya duḥkhena mama bādhā pīḍā nāstītyato 'smāt kāraṇād yadi na rakṣyate 'nyaḥ,
            tadā aparamidaṃ vyāhataṃ syāt / yato nāgāminaḥ kāyasya paralokabhāvino narakādijātasya
            duḥkhātmakasya [duḥkhānme] tasyopāttasya kāyasya kācidbādhā saṃbhavati, tasya anyatvāt
            / iti lokoktau, tasmādarthe vā / yata evam, tasmāt kenābhiprāyeṇa asau rakṣyate? kāya
            iti prakṛtatvāt pāpānnivartanāt kuśale pravartanācca //</p>
         
         
         <p>athāpi syāt- ahameka eva sarvadā, tenātra bhinnatvaṃ nāsti śarīrayoḥ / nāyaṃ doṣa
            ityatrāha-</p>
         
         
         <p>ahameva tadāpīti mithyeyaṃ parikalpanā /</p>
         
         
         <p>ātmano nirākariṣyamāṇatvāt nirastatvācca leśataḥ tatko 'yamahaṃpratyayasya viṣayo
            bhaviṣyati? tasmādahaṃpratyayaviṣayasya kasyacidekasyābhāvānmithyeyaṃ parikalpanā
            adhyavasāyaḥ / (<span class="bold">Bcp 158</span>) ahameva tadāpīti / bhavāntare 'pi / māyopamapañcopādānaskandhamātrālambanatvādasya
            / itīdamapi adhyavasāyavaśāducyate, na tu punarasya vastutaḥ kiṃcidālambanamasti,
            vikalpātmakatvāt //</p>
         
         
         <p>kutaḥ punariyaṃ mithyākalpanetyāha-</p>
         
         
         <p>anya eva mṛto yasmādanya eva prajāyate // Bca_8.98 //</p>
         
         
         <p>yadā nātmādiḥ kaścidekaḥ paralokagāmī saṃbhavati, skandhamātrameva kevalam, tadā na
            khalu yadeva skandhapañcakamiha vinaśyati, tadeva punarapyutpadyate paraloke, api
            tu apūrvameva pūrvanivṛttau tatra idaṃpratyayatāviśiṣṭaṃ kleśakarmābhisaṃskṛtamantarābhavasaṃtatyā
            samutpadyate / tasmādanādisaṃsārapravṛttavitathavikalpābhyāsavāsanāvaśādahaṃpratyayo
            vitatha eva upajāyate //</p>
         
         
         <p>kiṃ ca / idamaparaṃ tatra bādhakamityāha-</p>
         
         
         <p>
            yadi tasyaiva yadduḥkhaṃ rakṣyaṃ tasyaiva tanmatam /<br />
            pādaduḥkhaṃ na hastasya kasmāttattena rakṣyate // Bca_8.99 //
            </p>
         
         
         <p>āstāṃ tāvad yadāgāmikāyaduḥkharakṣārthaṃ na yatitavyam / iha ekasminnapi kāye pratyaṅgabhedādbhinnaṃ
            duḥkham / tato yadā anyadduḥkhamanyasya rakṣituṃ na yujyate, tadā kathaṃ pādādau prahāraṃ
            patantaṃ dṛṣṭvā hastaṃ prasārya rakṣyate? anyatvāviśeṣānna yuktametadityarthaḥ //</p>
         
         
         <p>atha-</p>
         
         
         <p>ayuktamapi cedetadahaṃkārātpravartate
            tadayuktaṃ nivartyaṃ tatsvamanyacca yathābalam // Bca_8.100 //</p>
         
         
         <p>ahaṃkāro 'smin kāye ahamityātmagrahādātmano 'bhāve 'pi / pravartate jāyate pādādau
            rakṣaṇamanasikāraḥ / naitat sādhu / yato yadayuktaṃ yuktyā saṃgataṃ na bhavati, tannivartyamapasāryaṃ
            svakīyaṃ parakīyaṃ ca yathābalaṃ yathāsāmarthyam / śaktivaikalyādeva tadupekṣitumucitamiti
            bhāvaḥ //</p>
         
         
         <p>syādetat- yadi nāma ātmādirnāsti, tathāpi saṃtāno nāma ekaḥ saṃbhavati, tathā bahūnāṃ
            karacaraṇādīnāṃ samudāyaḥ śarīramekam / tadetaddvayaṃ yathāsaṃbhavamihaloke paraloke
            ca ātmaduḥkhāpaharaṇāderniyāmakaṃ bhaviṣyati / tato 'yamaviśeṣādityasiddho hetuḥ,
            pūrvaśca anaikāntika ityāśaṅkayāha-</p>
         
         
         <p>
            saṃtānaḥ samudāyaśca paṅktisenādivanmṛṣā /<br />
            yasya duḥkhaṃ sa nāstyasmātkasya tatsvaṃ bhaviṣyati // Bca_8.101 //
            </p>
         
         
         <p>saṃtāno nāma na kaścidekaḥ paramārthasan saṃbhavati / kiṃ tarhi kāryakāraṇabhāvapravṛttakṣaṇaparaṃparāpravāharūpa
            evāyam, tato vyatiriktasyānupalambhāt / tasmādeteṣāmeva kṣaṇānāmekapadena pratipādanāya
            saṃketo kṛto buddhairvyavahārārthaṃ saṃtāna iti / iti prajñaptisanneva ayam / tena
            atrābhiniveśo na kāryaḥ / anyathā ātmanā kimaparāddhaṃ yenāsau na svīkriyate / evaṃ
            samudāyo 'pi na samudāyibhyo vastusan eko vidyate, tasya tebhyaḥ pṛthaganupalabdheḥ?
            (<span class="bold">Bcp 159</span>) tattvānyatvavikalpastu asya avayavivicāreṇaiva gata iti neha pratāyate / tataśca
            ayamapi saṃvṛtisanneva pūrvavat / anayoryathāsaṃkhyamudāharaṇamāha paṅktisenādivaditi
            / paṅkivat saṃtānaḥ, senādivat samudāyaḥ / ādiśabdānmālāvanādayo gṛhyante / yathā
            anekeṣāṃ pipīlikādīnāṃ pūrvāparabhāvena vyavasthitānāṃ svarūpamantareṇa paṅktirnāsti
            straksūtravadekāḥ, yathā ca hastyaśvapadātiprabhṛtibhyo militebhyo vyatiriktā nānyā
            senā kācidekā tatrāsti, tathā samudāyo 'pi / etacca anyatra [9.73] vistareṇa vicāritamiti
            neha vicāryate / tasmādvastusadālambanābhāvānmṛṣāyaṃ pratyayaḥ / artho vā, vicārāsahatvāt
            / evamātmādeḥ svāminaḥ kasyacidabhāvād yasya saṃbandhi duḥkhaṃ sa nāsti / ataḥ kasya
            tadduḥkhaṃ svātmīyaṃ bhaviṣyati? naiva kasyacidityarthaḥ / nanu yadi ātmādirnāsti,
            tadā kathamayaṃ dṛṣṭānto bhaviṣyati ātmavaditi ātmasattvavaditi ca? satyametat / kiṃ
            tu nedaṃ vyasanitayā sādhanamabhidhīyate, kiṃ tarhi parasya ātmagrahābhiniveśanivāraṇāya
            / tadyadi parasya nivṛtta eva ātmagrahābhiniveśaḥ, tadā na kiṃcit prayojanamanumānaprayogasya
            / atha na nivṛttaḥ, tadā tadabhiprāyeṇaiva svaparavibhāgaṃ kṛtvā tatpratyāyanārthaṃ
            sādhanaṃ dṛṣṭāntaścocyate, iti na dṛṣṭāntasyāsiddhirvyavahārapravartanāya / kiṃ ca
            / idamupāttapañcaskandhamātramabhisaṃdhāya dṛṣṭānte dīyamāne na kācit kṣatiḥ, atraiva
            ātmaśabdasya pravṛtteriti //</p>
         
         
         <p>idānīṃ prakṛtamupasaṃharannāha-</p>
         
         
         <p>
            asvāmikāni duḥkhāni sarvāṇyevāviśeṣataḥ /<br />
            duḥkhatvādeva vāryāṇi niyamastatra kiṃkṛtaḥ // Bca_8.102 //
            </p>
         
         
         <p>na vidyante svāmino yeṣāmuktakrameṇeti vigrahaḥ / amamāni na kasyacitpratibaddhāni
            ityarthaḥ / kutaḥ? kiṃ kānicideva? na / sarvāṇyevāviśeṣataḥ / na kvacit kasyacit svāmitvamasti,
            viśeṣābhāvāt / duḥkhatvādeva svaparāvibhāgaṃ kṛtvā vāryāṇi niṣedhyāni bhavanti / nānyannimittamasti
            tatra ātmīyatvādi / tenāyaṃ niyamaḥ kiṃkṛtaḥ, kena viśeṣeṇa kṛtaḥ? yena svakīyāni
            ca vāryāṇi na parakīyānīti / evaṃ duḥkhatvāditi heturanaikāntiko na bhavatīti samarthitam
            //</p>
         
         
         <p>nanu yadi duḥkhī nāma na kaścit saṃsāre saṃbhavati, tarhi duḥkhamanivāryameva syāt,
            kṛpāpātrasya duḥkhinaḥ kasyacidabhāvādityāśaṅkamāna āha-</p>
         
         
         <p>
            duḥkhaṃ kasmānnivāryaṃ cetsarveṣāmavivādataḥ /<br />
            vāryaṃ cetsarvamapyevaṃ na cedātmāpi sattvavat // Bca_8.103 //
            </p>
         
         
         <p>na vāryameva nirātmakatvādeva yadi manyase, tadā na yuktametat / kutaḥ? sarveṣāmavivādādavipratipatteḥ
            / cārvākasyāpi svaduḥkhaparihāreṇaiveha pravṛtteḥ / na ca teṣāmātmano (<span class="bold">Bcp 160</span>) 'bhyupagamādadoṣaḥ, tatsvabhāvasyānupalabdheḥ / na ca abhyupagamamātreṇa tasya sattā
            prasidhyati tatsādhakapramāṇābhāvāt, bādhakasya ca anekaprakārasyābhidhānāt / evaṃ
            sati yadi vāryaṃ duḥkham, tadā sarvaṃ vāryam, na cetsarvaṃ vāryam, tadātmāpi / upāttapañcaskandhasvabhāvamapi
            duḥkhaṃ na vāryam, sarva(ttva?)vadaviśeṣādityupasaṃhāraḥ //</p>
         
         
         <p>syādetat- karuṇāparatantratayā paraduḥkhaduḥkhinaḥ sarvaduḥkhāpaharaṇāya yatnaḥ /
            tadvaraṃ bahuduḥkhanidānaṃ saiva prathamato notpādayituṃ yujyata iti paravacanāvakāśaṃ
            śaṅkamāna āha-</p>
         
         
         <p>kṛpayā bahu duḥkhaṃ cetkasmādutpadyate balāt /</p>
         
         
         <p>balāditi prayatnāt / atrottaramāha-</p>
         
         
         <p>jagadduḥkhaṃ nirūpyedaṃ kṛpāduḥkhaṃ kathaṃ bahu // Bca_8.104 //</p>
         
         
         <p>jagato duḥkhaṃ narakādikṛtamanekaprakāraṃ samīkṣya idaṃ kṛpākṛtaṃ duḥkhaṃ kathaṃ bahu?
            nedaṃ bahu kṛpāduḥkhamiti bhāvaḥ //</p>
         
         
         <p>kiṃ ca / aparamidamatrottaramityāha-</p>
         
         
         <p>
            bahūnāmekaduḥkhena yadi duḥkhaṃ vigacchati /<br />
            utpādyameva tadduḥkhaṃ sadayena parātmanoḥ // Bca_8.105 //
            </p>
         
         
         <p>ekasya puruṣasya duḥkhena bahūnāṃ sattvānāṃ yadi duḥkhaṃ vigacchati nivartate, tadā
            utpādyameva janayitavyametattādṛśaṃ duḥkham / sadayena kṛpātmakena parasyātmanaśca
            //</p>
         
         
         <p>utsūtratāmasya pariharannāha-</p>
         
         
         <p>
            ataḥ supuṣpacandreṇa jānatāpi nṛpāpadam /<br />
            ātmaduḥkhaṃ na nihataṃ bahūnāṃ duḥkhināṃ vyayāt // Bca_8.106 //
            </p>
         
         
         <p>yata eva utpādyameva tadduḥkhaṃ kṛpālunā svaparātmanoḥ ata eva supuṣpacandreṇa bodhisattvena
            / nṛpādāpadaṃ nṛpasya vā rājña āpadam / jānatāpi budhyamānenāpi / ātmaduḥkhaṃ na nihataṃ
            na nivartitam / upekṣitamiti yāvat / tathā rājño 'pi paralokaduḥkham / kimiti? bahūnāṃ
            duḥkhināṃ vyayāt / duḥkhasyeti prakṛtaṃ ṣaṣṭhayantatayā saṃbadhyate / yaduktaṃ supuṣpacandrasyetivṛttake
            [samādhi. 35]- tathā hi- atīte 'dhvani ratnapadmacandraviśuddhābhyudgatarājo nāma
            tathāgato 'bhūt / sa bhagavān buddhakṛtyaṃ kṛtvā ciratarakālamavasthāya parinirvṛtaḥ
            / tasmiṃśca parinirvṛte śāsanāntardhānasamaye rājā śūradatto nāma babhūva / tasya
            ratnāvatī nāma rājadhānī / tasmin kāle dṛṣṭivipannāḥ sattvāḥ / teṣāmanukampārthaṃ
            bahavo bodhisattvā utpannāḥ pravrajitāḥ / te ca tato rāṣṭrajanapadebhyo nirvāsitāḥ
            samantabhadraṃ nāma araṇyavanakhaṇḍamupasṛtya viharanti sma sārdhaṃ supuṣpacandreṇa
            dharmabhāṇakena / atha khalu supuṣpacandrasya bodhisattvasya sattvān karuṇāyamānasya
            rahogatasya cetasi vitarka udapādi- yannvahaṃ janapadarāṣṭrarājadhānīrgatvā sattvān
            kumārgaprapannān kalyāṇe vartmani pratiṣṭhāpayāmi / sa tamarthaṃ sabrahmacāribhyo
            nivedayāmāsa / tairnivāryamāṇo 'pi svayaṃ ca svāpadaṃ pratipadyamānaḥ tasya rājño
            'pi tato vanakhaṇḍānnirjagāma / (<span class="bold">Bcp 161</span>) sa krameṇa dharmaṃ deśayan tasya rājño rājadhānīmanuprāpto bahūn sattvān rājaputrāmātyapurohitaprabhṛtīn
            prakāraṃ vinīya satpathe vyavasthāpayan tena rājñā dṛṣṭaḥ / sahadarśanena prakuptaḥ
            sarva ca janakāyaṃ tadāvarjitaṃ pratipadya īrṣyādūṣitahṛdayaḥ / tadvadhārthaṃ svaputrānājñāpayāmāsa
            / tāṃśca tadvadhavimukhān pratipadya nandikaṃ vadhyaghātakamājñāpayāmāsa / tena tadājñāmanuvartamānena
            karacaraṇādicchedakrameṇa akṣīṇi ca saṃdaṃśikenoddhṛtya jīvitād vyaparopitaḥ / atha
            tasya bhikṣo rājamārgagatasya jīvitād vyaparopitasya śarīre anekānyadbhutāni babhūvuḥ
            / tāni pratipadya sa rājā niścitaṃ bodhisattva evāyaṃ bhikṣuriti paritāpagato bahutaraṃ
            paridevate sma / iti supuṣpacandrasyetivṛttakaṃ saṃkṣipya kathitam / vistareṇa punaḥ
            samādhirājasūtre [35] nirdiṣṭamiti tatraiva avadhāryam //</p>
         
         
         <p>na cāpi kṛpāvatāṃ paraduḥkhaduḥkhināṃ mahadapi duḥkhaṃ bādhakamiti pratipādayannāha-</p>
         
         
         <p>
            evaṃ bhāvitasaṃtānāḥ paraduḥkhasamapriyāḥ /<br />
            avīcimavagāhante haṃsāḥ padmavanaṃ yathā // Bca_8.107 //
            </p>
         
         
         <p>evaṃ parātmasamatayā bhāvitasaṃtānāḥ anābhogapravṛttacittasaṃtatayaḥ / paraduḥkhena
            samaṃ tulyaṃ priyaṃ sukhaheturyeṣāṃ te tathā / ātmasukhamapi paraduḥkhena duḥkhameva
            yeṣāmityarthaḥ / te avīcimavagāhante paravyasanasamuddharaṇāya tadduḥkhaṃ sukhameva
            manyamānāḥ / idamevāha- haṃsāḥ padmavanaṃ yathā / āvīcikamapi duḥkhaṃ sukhameva parārthe
            yeṣāṃ te / kena duḥkhahetunā anyena duḥkhino bhaviṣyanti?</p>
         
         
         <p>api ca / sukhamapi teṣāmasādhāraṇamevopajāyate parasukhena, ityupadarśayannāha-</p>
         
         
         <p>
            mucyamāneṣu sattveṣu ye te prāmodyasāgarāḥ /<br />
            taireva nanu paryāptaṃ mokṣeṇārasikena kim // Bca_8.108 //
            </p>
         
         
         <p>duḥkhabandhanādvisaṃyujyamāneṣu sattveṣu satsu / ye te iti / teṣāmeva anubhavasiddhatvādidaṃtayā
            kathayitumaśakyāḥ, ata eva prāmodyasāgarāḥ saṃtuṣṭisamudrāḥ kṛpāvatāṃ saṃtāneṣu prādurbhavanti
            / taireva prāmodyasāgaraiḥ paryāptaṃ tadanyasukhavaimukhyāt parisamāptam / *******</p>
         
         
         <p>
            ataḥ parārthaṃ kṛtvāpi na mado na ca vismayaḥ /<br />
            na vipākaphalākāṅkṣā parārthaikāntatṛṣṇayā // Bca_8.109 //
            </p>
         
         
         <p>
            tasmādyathāntaśo 'varṇādātmānaṃ gopayāmyaham /<br />
            rakṣācittaṃ dayācittaṃ karomyevaṃ pareṣvapi // Bca_8.110 //
            </p>
         
         
         <p>
            abhyāsādanyadīyeṣu śukraśoṇitabinduṣu /<br />
            bhavatyahamiti jñānamasatyapi hi vastuni // Bca_8.111 //
            </p>
         
         <span class="note"><span class="bold">Bcp 161</span></span>
         
         <p>
            tathā kāyo 'nyadīyo 'pi kimātmeti na gṛhyate /<br />
            paratvaṃ tu svakāyasya sthitameva na duṣkaram // Bca_8.112 //
            </p>
         
         
         <p>
            jñātvā sadoṣamātmānaṃ parānapi guṇodadhīn /<br />
            ātmabhāvaparityāgaṃ parādānaṃ ca bhāvayet // Bca_8.113 //
            </p>
         
         
         <p>
            kāyasyāvayavatvena yathābhīṣṭāḥ karādayaḥ /<br />
            jagato 'vayavatvena tathā kasmānna dehinaḥ // Bca_8.114 //
            </p>
         
         
         <p>
            yathātmabuddhirabhyāsātsvakāye 'sminnirātmake /<br />
            pareṣvapi tathātmatvaṃ kimabhyāsānna jāyate // Bca_8.115 //
            </p>
         
         
         <p>
            evaṃ parārthaṃ kṛtvāpi na mado na ca vismayaḥ /<br />
            ātmānaṃ bhojayitvaiva phalāśā na ca jāyate // Bca_8.116 //
            </p>
         
         
         <p>
            tasmādyathārtiśokāderātmānaṃ goptumicchasi /<br />
            rakṣācittaṃ dayācittaṃ jagatyabhyasyatāṃ tathā // Bca_8.117 //
            </p>
         
         
         <p>
            adhyatiṣṭhadato nāthaḥ svanāmāpyavalokitaḥ /<br />
            parṣacchāradyabhayamapyapanetuṃ janasya hi // Bca_8.118 //
            </p>
         
         
         <p>
            duṣkarānna nivarteta yasmādabhyāsaśaktitaḥ /<br />
            yasyaiva śravaṇātrāsastenaiva na vinā ratiḥ // Bca_8.119 //
            </p>
         
         
         <p>
            ātmānaṃ cāparāṃścaiva yaḥ śīghraṃ trātumicchati /<br />
            sa caretparamaṃ guhyaṃ parātmaparivartanam // Bca_8.120 //
            </p>
         
         
         <p>
            yasminnātmanyatisnehādalpādapi bhayādbhayam /<br />
            na dviṣetkastamātmānaṃ śatruvadho bhayāvahaḥ // Bca_8.121 //
            </p>
         
         
         <p>
            yo māndyakṣutpipāsādipratīkāracikīrṣayā /<br />
            pakṣimatsyamṛgān hanti paripanthaṃ ca tiṣṭhati // Bca_8.122 //
            </p>
         
         
         <p>
            yo lābhasatkriyāhetoḥ pitarāvapi mārayet /<br />
            ratnatrayasvamādadyādyenāvīcīndhano bhavet // Bca_8.123 //
            </p>
         
         
         <p>kaḥ paṇḍitastamātmānamicchedrakṣetprapūjayet //</p>
         
         
         <p>na paśyecchatruvaccainaṃ kaścainaṃ pratimānayet // Bca_8.124 //</p>
         
         
         <p>
            yadi dāsyāmi kiṃ bhokṣye ityātmārthe piśācatā /<br />
            yadi bhokṣye kiṃ dadāmīti parārthe devarājatā // Bca_8.125 //
            </p>
         
         
         <p>
            ātmārthaṃ pīḍayitvānyaṃ narakādiṣu pacyate /<br />
            ātmānaṃ pīḍayitvā tu parārthaṃ sarvasaṃpadaḥ // Bca_8.126 //
            </p>
         
         
         <p>
            durgatirnīcatā maurkhyaṃ yayaivātmonnatīcchayā /<br />
            tāmevānyatra saṃkrāmya sugatiḥ satkṛtirmatiḥ // Bca_8.127 //
            </p>
         
         <span class="note"><span class="bold">Bcp 163</span></span>
         
         <p>
            ātmārthaṃ paramājñapya dāsatvādyanubhūyate /<br />
            parārthaṃ tvenamājñapya svāmitvādyanubhūyate // Bca_8.128 //
            </p>
         
         
         <p>
            ye kecidduḥkhitā loke sarve te svasukhecchayā /<br />
            ye kecitsukhitā loke sarve te 'nyasukhecchayā // Bca_8.129 //
            </p>
         
         
         <p>
            bahunā vā kimuktena dṛśyatāmidamantaram /<br />
            svārthārthinaśca bālasya muneścānyārthakāriṇaḥ // Bca_8.130 //
            </p>
         
         
         <p>
            na nāma sādhyaṃ buddhatvaṃ saṃsāre 'pi kutaḥ sukham /<br />
            svasukhasyānyaduḥkhena parivartamakurvataḥ // Bca_8.131 //
            </p>
         
         
         <p>
            āstāṃ tāvatparo loke dṛṣṭo 'pyartho na sidhyati /<br />
            bhṛtyasyākurvataḥ karma svāmino 'dadato bhṛtim // Bca_8.132 //
            </p>
         
         
         <p>
            tyaktvānyonyasukhotpādaṃ dṛṣṭādṛṣṭasukhotsavam /<br />
            anyonyaduḥkhānād ghoraṃ duḥkhaṃ gṛhṇanti mohitāḥ // Bca_8.133 //
            </p>
         
         
         <p>
            upadravā ye ca bhavanti loke yāvanti duḥkhāni bhayāni caiva /<br />
            sarvāṇi tānyātmaparigraheṇa tatkiṃ mamānena parigraheṇa // Bca_8.134 //
            </p>
         
         
         <p>
            ātmānamaparityajya duḥkhaṃ tyaktuṃ na śakyate /<br />
            yathāgnimaparityajya dāhaṃ tyaktuṃ na śakyate // Bca_8.135 //
            </p>
         
         
         <p>
            tasmātsvaduḥkhaśāntyarthaṃ paraduḥkhaśamāya ca /<br />
            dadāmyanyebhya ātmānaṃ parān gṛhṇāmi cātmavat // Bca_8.136 //
            </p>
         
         
         <p>
            anyasaṃbaddhamasmīti niścayaṃ kuru he manaḥ /<br />
            sarvasattvārthamutsṛjya nānyaccintyaṃ tvayādhunā // Bca_8.137 //
            </p>
         
         
         <p>
            na yuktaṃ svārthadṛṣṭyādi tadīyaiścakṣurādibhiḥ /<br />
            na yuktaṃ syandituṃ svārthamanyadīyaiḥ karādibhiḥ // Bca_8.138 //
            </p>
         
         
         <p>
            tena sattvaparo bhūtvā kāye 'smin yadyadīkṣase /<br />
            tattadevāpahatyāsmāt parebhyo hitamācara // Bca_8.139 //
            </p>
         
         
         <p>
            hīnādiṣvātmatāṃ kṛtvā paratvamapi cātmani /<br />
            bhāvayerṣyāṃ ca mānaṃ ca nirvikalpena cetasā // Bca_8.140 //
            </p>
         
         
         <p>
            eṣa satkriyate nāhaṃ lābhī nāhamayaṃ yathā /<br />
            stūyate 'hamahaṃ nindyo duḥkhito 'hamayaṃ sukhī // Bca_8.141 //
            </p>
         
         
         <p>
            ahaṃ karomi karmāṇi tiṣṭhatyeṣa tu susthitaḥ /<br />
            ayaṃ kila mahāṃlloke nīco 'haṃ kila nirguṇaḥ // Bca_8.142 //
            </p>
         
         <span class="note"><span class="bold">Bcp 164</span></span>
         
         <p>
            kiṃ nirguṇena kartavyaṃ sarvasyātmā guṇānvitaḥ /<br />
            santi te yeṣvahaṃ nīcaḥ santi te yeṣvahaṃ varaḥ // Bca_8.143 //
            </p>
         
         
         <p>
            śīladṛṣṭivipattyādikleśaśaktyā na madvaśāt /<br />
            cikitsyo 'haṃ yathāśakti pīḍāpyaṅgīkṛtā mayā // Bca_8.144 //
            </p>
         
         
         <p>
            athāhamacikitsyo 'sya kasmānmāmavamanyase /<br />
            kiṃ mamaitadguṇaiḥ kṛtyamātmā tu guṇavānayam // Bca_8.145 //
            </p>
         
         
         <p>
            durgativyālabaktrasthenaivāsya karuṇā jane /<br />
            aparaṃ guṇamānena paṇḍitān vijigīṣate // Bca_8.146 //
            </p>
         
         
         <p>
            samamātmānamālokya yataḥ svādhikyavṛddhaye /<br />
            kalahenāpi saṃsādhyaṃ lābhasatkāramātmanaḥ // Bca_8.147 //
            </p>
         
         
         <p>
            api sarvatra me loke bhaveyuḥ prakaṭā guṇāḥ /<br />
            api nāma guṇā ye 'sya na śroṣyantyapi kecana // Bca_8.148 //
            </p>
         
         
         <p>
            chādyerannapi me doṣāḥ syānme pūjāsya no bhavet /<br />
            sulabdhā adya me lābhāḥ pūjito 'hamayaṃ na tu // Bca_8.149 //
            </p>
         
         
         <p>
            paśyāmo muditāstāvaccirādenaṃ khalīkṛtam /<br />
            hāsyaṃ janasya sarvasya nindyamānamitastataḥ // Bca_8.150 //
            </p>
         
         
         <p>
            asyāpi hi varākasya spardhā kila mayā saha /<br />
            kimasya śrutametāvat prajñā rūpaṃ kulaṃ dhanam // Bca_8.151 //
            </p>
         
         
         <p>
            evamātmaguṇān śrutvā kīrtyamānānitastataḥ /<br />
            saṃjātapulako hṛṣṭaḥ paribhokṣye sukhotsavam // Bca_8.152 //
            </p>
         
         
         <p>
            yadyapyasya bhavellābho grāhyo 'smābhirasau balāt /<br />
            datvāsmai yāpanāmātramasmatkarma karoti cet // Bca_8.153 //
            </p>
         
         
         <p>
            sukhācca cyāvanīyo 'yaṃ yojyo 'smadvayathayā sadā /<br />
            anena śataśaḥ sarve saṃsāravyathitā vayam // Bca_8.154 //
            </p>
         
         
         <p>
            aprameyā gatāḥ kalpāḥ svārthaṃ jijñāsatastava /<br />
            śrameṇa mahatānena duḥkhameva tvayārjitam // Bca_8.155 //
            </p>
         
         
         <p>
            madvijñaptyā tathātrāpi pravartasvāvicārataḥ /<br />
            drakṣyasyetadguṇān paścādbhūtaṃ hi vacanaṃ muneḥ // Bca_8.156 //
            </p>
         
         
         <p>
            abhaviṣyadidaṃ karma kṛtaṃ pūrvaṃ yadi tvayā /<br />
            bauddhaṃ saṃpatsukhaṃ muktvā nābhaviṣyadiyaṃ daśā // Bca_8.157 //
            </p>
         
         
         <p>
            tasmādyathānyadīyeṣu śukraśoṇitabinduṣu /<br />
            cakartha tvamahaṃkāraṃ tathānyeṣvapi bhāvaya // Bca_8.158 //
            </p>
         
         <span class="note"><span class="bold">Bcp 165</span></span>
         
         <p>
            anyadīyaścaro bhūtvā kāye 'smin yadyadīkṣase /<br />
            tattadevāpahṛtyarthaṃ parebhyo hitamācara // Bca_8.159 //
            </p>
         
         
         <p>
            ayaṃ susthaḥ paro duḥstho nīcairanyo 'yamuccakaiḥ /<br />
            paraḥ karotyayaṃ neti kuruṣverṣyāṃ tvamātmani // Bca_8.160 //
            </p>
         
         
         <p>
            sukhācca cyāvayātmānaṃ paraduḥkhe niyojaya /<br />
            kadāyaṃ kiṃ karotīti chala(phala)masya nirūpaya // Bca_8.161 //
            </p>
         
         
         <p>
            anyenāpi kṛtaṃ doṣaṃ pātayāsyaiva mastake /<br />
            alpamapyasya doṣaṃ ca prakāśaya mahāmuneḥ // Bca_8.162 //
            </p>
         
         
         <p>
            anyādhikayaśovādairyaśo 'sya malinīkuru /<br />
            nikṛṣṭadāsavaccainaṃ sattvakāryeṣu vāhaya // Bca_8.163 //
            </p>
         
         
         <p>
            nāgantukaguṇāṃśena stutyo doṣamayo hyayam /<br />
            yathā kaścinna jānīyādguṇamasya tathā kuru // Bca_8.164 //
            </p>
         
         
         <p>
            saṃkṣepādyadyadātmārthe pareṣvapakṛtaṃ tvayā /<br />
            tattadātmani sattvārthe vyasanaṃ vinipātaya // Bca_8.165 //
            </p>
         
         
         <p>
            naivotsāho 'sya dātavyo yenāyaṃ mukharo bhavet /<br />
            sthāpyo navavadhūvṛttau hrīto bhīto 'tha saṃvṛtaḥ // Bca_8.166 //
            </p>
         
         
         <p>
            evaṃ kuruṣva tiṣṭhaivaṃ na kartavyamidaṃ tvayā /<br />
            evameva vaśaḥ kāryo nigrāhyastadatikrame // Bca_8.167 //
            </p>
         
         
         <p>
            athaivamucyamāne 'pi citta nedaṃ kariṣyasi /<br />
            tvāmeva nigrahīṣyāmi sarvadoṣāstvadāśritāḥ // Bca_8.168 //
            </p>
         
         
         <p>
            kva yāsyasi mayā dṛṣṭaḥ sarvadarpānnihanmi te /<br />
            anyo 'sau pūrvakaḥ kālastvayā yatrāsmi nāśitaḥ // Bca_8.169 //
            </p>
         
         
         <p>
            adyāpyasti mama svārtha ityāśāṃ tyaja sāṃpratam /<br />
            tvaṃ vikrīto mayānyeṣu bahukhedamacintayan // Bca_8.170 //
            </p>
         
         
         <p>
            tvāṃ sattveṣu na dāsyāmi yadi nāma pramodataḥ /<br />
            tvaṃ māṃ narakapāleṣu pradāsyasi na saṃśayaḥ // Bca_8.171 //
            </p>
         
         
         <p>
            evaṃ cānekadhā datvā tvayāhaṃ vyathitaściram /<br />
            nihanmi svārthaceṭaṃ tvāṃ tāni vairāṇyanusmaran // Bca_8.172 //
            </p>
         
         
         <p>
            na kartavyātmani prītiryadyātmaprītirasti te /<br />
            yadyātmā rakṣitavyo 'yaṃ rakṣitavyo na yujyate // Bca_8.173 //
            </p>
         
         
         <p>
            yathā yathāsya kāyasya kriyate paripālanam /<br />
            sukumārataro bhūtvā patatyeva tathā tathā // Bca_8.174 //
            </p>
         
         <span class="note"><span class="bold">Bcp 166</span></span>
         
         <p>
            asyaivaṃ patitasyāpi sarvāpīyaṃ vasuṃdharā /<br />
            nālaṃ pūrayituṃ vāñchāṃ tatko 'syecchāṃ kariṣyati // Bca_8.175 //
            </p>
         
         
         <p>
            aśakyamicchataḥ kleśa āśābhaṅgaśca jāyate /<br />
            nirāśo yastu sarvatra tasya saṃpadajīrṇikā // Bca_8.176 //
            </p>
         
         
         <p>
            tasmānna prasaro deyaḥ kāyasyecchābhivṛddhaye /<br />
            bhadrakaṃ nāma tadvastu yadiṣṭatvānna gṛhyate // Bca_8.177 //
            </p>
         
         
         <p>
            bhasmaniṣṭhāvasāneyaṃ niśceṣṭānyena cālyate /<br />
            aśucipratimā ghorā kasmādatra mamāgrahaḥ // Bca_8.178 //
            </p>
         
         
         <p>
            kiṃ mamānena yantreṇa jīvinā vā mṛtena vā /<br />
            loṣṭādeḥ ko viśeṣo 'sya hāhaṃkāraṃ na naśyasi // Bca_8.179 //
            </p>
         
         
         <p>
            śarīrapakṣapātena vṛthā duḥkhamupārjyate /<br />
            kimasya kāṣṭhatulyasya dveṣeṇānunayena vā // Bca_8.180 //
            </p>
         
         
         <p>
            mayā vā pālitasyaivaṃ gṛdhrādyairbhakṣitasya vā /<br />
            na ca sneho na ca dveṣastatra snehaṃ karomi kim // Bca_8.181 //
            </p>
         
         
         <p>
            roṣo yasya khalīkārāttoṣo yasya ca pūjayā /<br />
            sa eva cenna jānāti śramaḥ kasya kṛtena me // Bca_8.182 //
            </p>
         
         
         <p>
            imaṃ ye kāyamicchanti te 'pi me suhṛdaḥ kila /<br />
            sarve svakāyamicchanti te 'pi kasmānna me priyāḥ // Bca_8.183 //
            </p>
         
         
         <p>
            tasmānmayānapekṣeṇa kāyastyakto jagaddhite /<br />
            ato 'yaṃ bahudoṣo 'pi dhāryate karmabhāṇḍavat // Bca_8.184 //
            </p>
         
         
         <p>
            tenālaṃ lokacaritaiḥ paṇḍitānanuyāmyaham /<br />
            apramādakathāṃ smṛtvā styānamiddhaṃ nivārayan // Bca_8.185 //
            </p>
         
         
         <p>
            tasmādāvaraṇaṃ hantuṃ samādhānaṃ karomyaham /<br />
            vimārgāccittamākṛṣya svālambananirantaram // Bca_8.186 //
            </p>
         
         
         <p>bodhicaryāvatāre dhyānapāramitā nāma aṣṭamaḥ paricchedaḥ /</p>
         
         <span class="note"><span class="bold">Bcp 167</span></span>
         
         <p>9. prajñāpāramitā nāma navamaḥ paricchedaḥ //</p>
         
         
         <p>
            yā nirlepatayā niruttarapadaṃ sarvaprapañcojjhitā<br />
            prajñāpāramitādisaṃvṛtipadairākhyāyate 'nāsravā /<br />
            yāṃ samyakpratipadya nirmaladhiyo yāntyuttamāṃ nirvṛtiṃ<br />
            tāṃ natvā vidhivat karomi vivṛtiṃ tasyāḥ prasannaiḥ padaiḥ // *1 //
            </p>
         
         
         <p>
            yatrācāryo guṇanidhirasau śāntidevaḥ prakāśaṃ<br />
            vaktuṃ śaktaḥ pravacanamahāmbhodhipāraṃ prayātaḥ /<br />
            kiṃ tasyārthaṃ hatamatirahaṃ vaktumīśastathāpi<br />
            prajñābhyāsātsukṛtamasamaṃ yattato 'smi pravṛttaḥ // *2 //
            </p>
         
         
         <p>
            na nāma kācidguṇaleśavāsanā materna me 'sti pratibhāguṇo 'rjitaḥ /<br />
            tathāpi sanmitraniṣevaṇāphalaṃ yadeva me tādṛśi vāk prasarpati // *3 //
            </p>
         
         
         <p>atha yo nāma kaścid gotraviśeṣāt paryupāsitakalyāṇamitratayā trijagatparyāpannasamastajanaduḥkhaduḥkhī
            sarvaprāṇabhṛtāṃ niḥśeṣaduḥkhasamuddharaṇāśayaḥ svasukhanirapekṣaḥ tatpraśamopāyabhūtaṃ
            buddhatvameva manyamānaḥ tatprāptivāñchayā samutpāditabodhicitto mahātmā saugatapadasādhanopāyabhūtasaṃbhāradvayaparipūraṇārthaṃ
            krameṇa dānādiṣu pravartate / tasya tathā pravartamānasya samyakpratipannaśamathasyāpi
            dānādayaḥ prajñāvikalatayā jagadarthasaṃpādananidānaṃ buddhatvaṃ nāvahantītyabhisaṃdhāya
            avaśyaṃ saṃsāraduḥkhanirmokśārthinā prajñotpādanāya yatitavyam / yathoktam-</p>
         
         
         <p>śamathena vipaśyanāsuyuktaḥ
            [8.4]</p>
         
         
         <p>ityādi / tatra śamathapratipādanaṃ kṛtam / idānīṃ tadanantaraprāptāṃ vipaśyanāṃ prajñāparanāmadheyāṃ
            pratipādayannāha-</p>
         
         
         <p>
            imaṃ parikaraṃ sarvaṃ prajñārthaṃ hi munirjagau /<br />
            tasmādutpādayetprajñāṃ duḥkhanivṛttikāṅkṣayā // Bca_9.1 //
            </p>
         
         
         <p>imamiti samanantaramiha śāstre lakṣaṇataḥ pratipāditaṃ dānādikamidaṃtayā pratyakṣatayā
            parāmṛśati / parikaramiti parivāraṃ paricchedam / saṃbhāramiti yāvat / sarvamuktaprakāramanyacca
            / (<span class="bold">Bcp 168</span>) prajñārtha hi munirjagāviti saṃbandhaḥ / prajñā yathāvasthitapratītyasamutpannavastutattvapravicayalakṣaṇā,
            saiva arthaḥ prayojanaṃ saṃbodhihetubhāvopanāyakatayā yasya dānādilakṣaṇasya parikarasya
            sa tathā, tamiti / dānapāramitādiṣu dharmapravicayasvabhāvāyāḥ prajñāyāḥ pradhānatvāt
            / tathā hi dānaṃ saṃbuddhabodhiprāptaye prathamaṃ kāraṇam, puṇyasaṃbhārāntarbhūtatvāt
            / tacca śīlālaṃkṛtameva sugatiparaṃparāṃ sukhabhogopakaraṇasaṃpannāmāvahadanuttarajñānapratilambhahetuḥ
            / kṣāntirapi tadvipakṣabhūtapratighapratipakṣatayā dānaśīlasukṛtamayaṃ saṃbhāramanupālayantī
            sugatatvādhigataye saṃpravartate / etacca śubhaṃ dānāditritayasaṃbhūtaṃ puṇyasaṃbhārākhyaṃ
            vīryamantareṇa na bhavatīti tadapi ubhayasaṃbhārakāraṇatayā sarvāvaraṇaprahāṇāya samupajāyate
            / samāhitacittasya ca yathābhūtaparijñānamutpadyata iti dhyānapāramitāpi anuttarajñānaheturupapadyate
            / evamete dānādayaḥ satkṛtya saṃbhṛtā api prajñāmantareṇa saugatapadādhigamahetavo
            na bhavantīti nāpi pāramitāvyapadeśaṃ labhante / prajñākṛtapariśuddhibhājaḥ punaḥ
            avyāhatodārapravṛttitayā tadanukūlamanuvartamānāḥ taddhetubhāvamadhigacchanti, pāramitānāmadheyaṃ
            ca labhante / tathā dātṛdeyapratigrāhakāditritayānupalambhayogena prajñāpariśodhitāḥ
            sādaranirantaradīrghakālamabhyasyamānāḥ prakarṣaparyantamupagacchantaḥ avidyāpravartitasakalavikalpajālamalarahitaṃ
            kleśajñeyāvaraṇavinirmuktamubhayanairātmyādhigamasvabhāvaṃ sarvasvaparahitasaṃpadādhārabhūtaṃ
            paramārthatattvātmakaṃ tathāgatadharmakāyamabhinirvartayantīti prajñāpradhānā dānādayo
            guṇā ucyante //</p>
         
         
         <p>na caitadvaktavyam- yadi prajñā pradhānaṃ dānādīnām, saiva kevalā saṃbodhisādhanamastu,
            kimaparairdānādibhiriti / tadanyeṣāmupayogasya varṇitatvāt, kevalaṃ netravikalā iva
            dānādayaḥ prajñānetṛkā eva yathābhimatāṃ saugatīṃ bhūmimabhisarantīti prajñopanāyakā
            ucyante, na tu prajñaiva kevalā samyaksaṃbodhisādhanam / tasmāddānādiparikaraḥ prajñārthaḥ
            iti siddham //</p>
         
         
         <p>sarvakalpanāvirahāt samāropāpavādāntadvayamaunāt aśaikṣakāyavāṅmanaḥkarmalakṣaṇamaunatrayayogādvā
            munirbuddho bhagavān / triduḥkhatāduḥkhitasarvajagatparitrāṇādhyāśayo jagau jagāda
            / uktavānityarthaḥ / āryaprajñāpāramitādisūtrānteṣu prajñārthamuktavān krameṇa dānādiparikaram
            / yathoktamāryaśatasāhasrayāṃ prajñāpāramitāyām-</p>
         
         
         <p>tadyathāpi nāma subhūte sūryamaṇḍalaṃ candramaṇḍalaṃ ca caturṣu dvīpeṣu karma karoti,
            caturaśca dvīpānanugacchati anuparivartate, evameva subhūte prajñāpāramitā pañcasu
            pāramitāsu karma karoti, pañca pāramitā anugacchati, anuparivartate, prajñāpāramitāvirahitatvāt
            pañca pāramitāḥ pāramitānāmadheyaṃ na labhante / tadyathāpi nāma subhūte rājā cakravartī
            virahitaḥ saptabhī ratnai ścakravartināmadheyaṃ na labhate, evameva subhūte pañca
            pāramitāḥ prajñāpāramitāvirahitatvānna pāramitānāmadheyaṃ labhante / tadyathāpi nāma
            subhūte yāḥ kāścana kunadyaḥ, sarvāstā yena gaṅgā mahānadī tenānugacchanti / tā gaṅgayā
            mahānadyā sārdhaṃ mahāsamudramanugacchanti, evameva subhūte pañca pāramitāḥ prajñāpāramitāparigṛhītā
            yena sarvākārajñatā tenānugacchanti / iti vistaraḥ //</p>
         
         <span class="note"><span class="bold">Bcp 169</span></span>
         
         <p>punaścoktam-</p>
         
         
         <p>iyaṃ kauśika prajñāpāramitā bodhisattvānāṃ mahāsattvānāṃ dānapāramitāmabhibhavati,
            śīlapāramitāmabhibhavati, kṣāntipāramitāmabhibhavati, [vīryapāramitāmabhibhavati,]
            dhyānapāramitāmabhibhavati / tadyathāpi nāma kauśika jātyandhānāṃ śataṃ vā sahasraṃ
            vā apariṇāyakānāmabhavyaṃ mārgāvataraṇāya, kutaḥ punarnagarānupraveśāya, evameva kauśika
            acakṣuṣkāḥ pañca pāramitā jātyandhabhūtā bhavanti vinā prajñāpāramitayā apariṇāyakāḥ,
            vinā prajñāpāramitayā abhavyā bodhimārgāvataraṇāya, kuta eva sarvākārajñatānagarānupraveśāya
            / yadā punaḥ kauśika pañca pāramitāḥ prajñāpāramitāparigṛhītā bhavanti, tadā etāḥ
            pañca pāramitāḥ sacakṣuṣkā bhavanti / prajñāpāramitāparigṛhītāścaitāḥ pañca pāramitāḥ
            pāramitānāmadheyaṃ labhante // iti vistaraḥ //</p>
         
         
         <p>evamanyatrāpi yathāsūtramavagantavyam / uktaṃ ca-</p>
         
         
         <p>
            sarvapāramitābhistvaṃ nirmalābhiranindite /<br />
            candralekheva tārābhiranuyātāsi sarvadā //
            </p>
         
         
         <p>iti // [prajñāpāramitāstava-8]</p>
         
         
         <p>athavā- imamiti samanantaraprakrāntarūpaṃ śamathātmakaṃ prabandham / parikaramiti
            prajñāsamutthāpakatayā tatkāraṇasaṃdohaṃ pīṭhikābandhaṃ ca / prajñārthamiti prajñaiva
            pūrvoktā arthaḥ prayojanaṃ sādhyatayā yasya tam / śamathapariśodhitacittasaṃtāne prajñāyāḥ
            prādurbhāvāt supraśodhitakṣetre sasyaniṣpattivat / yathoktaṃ śikśāsamuccaye-</p>
         
         
         <p>kiṃ punarasya śamathasya māhātmyam? yathābhūtajñānajananaśaktiḥ /
            yasmāt-</p>
         
         
         <p>
            samāhito yathābhūtaṃ jānātītyuktavān muniḥ /<br />
            iti // [śikṣāsamuccayakārikā-9]
            </p>
         
         
         <p>etadapi dharmasaṃgītāvuktam-</p>
         
         
         <p>samāhitacetaso yathābhūtadarśanaṃ bhavati / yathābhūtadarśino bodhisattvasya sattveṣu
            mahākaruṇā pravartate / idaṃ mayā samādhimukhaṃ sarvasattvānāṃ niṣpādayitavyam / sa
            tayā mahākaruṇayā saṃcodyamāno 'dhiśīlamadhicittamadhiprajñaṃ ca śikṣāḥ paripūrya
            anuttarāṃ samyaksaṃbodhimabhisaṃbudhyate / iti vistaraḥ //</p>
         
         
         <p>hiriti yasmāt prajñārthaṃ dānādiparikaraṃ śamathātmakaparikaraṃ vā munirjagau, tasmādutpādayet
            prajñāmiti yojanīyam / utpādayediti niṣpādayet sākṣātkuryāt bhāvayeta sevayet bahulīkuryādvā
            //</p>
         
         
         <p>sā ca prajñā dvividhāhetubhūtā phalabhūtā ca / hetubhūtāpi dvividhā adhimukticaritasya
            ca bhūmipraviṣṭasya ca bodhisattvasya / phalabhūtā tu sarvākāravaropetā sarvadharmaśūnyatādhigamasvabhāvā
            (<span class="bold">Bcp 170</span>) animittayogena / tatra prathamato hetubhūtā śrutacintābhāvanāmayī krameṇa abhyāsādbhūmipraviṣṭasya
            prajñāṃ nirvartayati / sā ca aparāparabhūmipratilambhayogena prakarṣamabhivardhayantī
            yāvadubhayāvaraṇavigamāt sakalakalpanājālavigatabuddhatvasvabhāvaprajñāṃ niṣpādayati
            / ata evāhaduḥkhanivṛttikāṅkṣayeti / duḥkhasya pañcagatisaṃgṛhītasattvarāśigatasya
            svātmagatasya ca sāṃsārikasya jātivyādhijarāmaraṇasvabhāvasya priyaviprayogāpriyasaṃprayogaparyeṣyamāṇalābhavighāta
            lakṣaṇasya, saṃkṣepataḥ pañcopādānaskandhātmakasya ca, nivṛttiḥ nirvāṇam upaśamaḥ
            / punaranutpattidharmakatayā ātyantikasamuccheda ityarthaḥ / tasyāḥ kāṅkṣayā abhilāṣeṇa
            / chandeneti yāvat / tathāhi viparyāsasaṃjñino 'satsattvasamāropābhiniveśavaśādātmātmīyagrahapravṛtterayoniśomanasikāraprasūto
            rāgādikleśagaṇaḥ samupajāyate, tasmāt karma, tato janma, tataśca vyādhijarāmaraṇaśokaparidevaduḥkhadaurmanasyopāyāsāśca
            prajāyante / evamasya kevalasya mahato duḥkhaskandhasya samudayo bhavati / tadevamanulomākāraṃ
            pratītyasamutpādaṃ samyakprajñayā vyavalokayataḥ, punastameva nirātmakamasvāmikaṃ
            māyāmarīcigandharvanagarasvapnapratibimbādisamānākāratayā paramārthato niḥsvabhāvaṃ
            paśyato yathābhūtaparijñānāttadvipakṣātmakatayā mohasvabhāvamavidyābhavāṅgaṃ nivartate,
            avidyānirodhāttatpratyayāḥ saṃskārā nirudhyante / evaṃ pūrvapūrvasya kāraṇabhūtasya
            nirodhāduttarottarakāryabhūtasya nirodho veditavyaḥ / yāvajjātinirodhājjarāmaraṇaśokaparidevaduḥkhadaurmanasyopāyāsāśca
            nirudhyante / evamasya kevalasya mahato duḥkhaskandhasya nirodho bhavati / tatra avidyā
            tṛṣṇopādānaṃ ca kleśavartmano vyavacchedaḥ / saṃskārā bhavaśca karmavartmano vyavacchedaḥ
            / pariśiṣṭānyaṅgāni duḥkhavartmano vyavacchedaḥ / pūrvāntāparāntanirodho nirodhavartmano
            vyavacchedaḥ / evameva trivartma nirātmakam ātmātmīyarahitaṃ saṃbhavati ca saṃbhavayogena,
            vibhavati ca vibhavayogena, svabhāvānnaḍakalāpasadṛśa iti / etacca uttaratra vistareṇa
            yuktayāgamābhyāṃ pratipādayiṣyate //</p>
         
         
         <p>tadevaṃ prajñayā svapnamāyādisvabhāvaṃ saṃskṛtaṃ pratyavekṣamāṇasya sarvadharmāṇāṃ
            niḥsvabhāvatayā pratipatteḥ paramārthādhigamāt savāsananiḥśeṣadoṣarāśivinivṛttirbhavatīti
            sarvaduḥkhopaśamahetuḥ prajñā upapadyate //</p>
         
         
         <p>yathā ca yuktyāgamābhyāṃ vicārayataḥ aviparītavastutattvapravicayaḥ samupajāyate,
            tadupadarśayituṃ satyadvayavyavasthāmāha saṃvṛtirityādi-</p>
         
         
         <p>
            saṃvṛtiḥ paramārthaśca satyadvayamidaṃ matam /<br />
            buddheragocarastattvaṃ buddhiḥ saṃvṛtirucyate // Bca_9.2 //
            </p>
         
         
         <p>saṃvriyate āvriyate yathābhūtaparijñānaṃ svabhāvāvaraṇādāvṛtaprakāśanācca anayeti
            saṃvṛtiḥ / avidyā moho viparyāsa iti paryāyāḥ / avidyā hi asatpadārthasvarūpāropikā
            svabhāvadarśanāvaraṇātmikā ca satī saṃvṛtirupapadyate / yaduktamāryaśālistambasūtre-</p>
         
         <span class="note"><span class="bold">Bcp 171</span></span>
         
         <p>punaraparam- tattve 'pratipattiḥ mithyāpratipattiḥ, ajñānamavidyā / iti /
            uktaṃ ca-</p>
         
         
         <p>
            abhūtaṃ khyāpayatyarthaṃ bhūtamāvṛtya vartate /<br />
            avidyā jāyamānaiva kāmalātaṅkavṛttivat //
            </p>
         
         
         <p>iti /</p>
         
         
         <p>tadupadarśitaṃ ca pratītyasamutpannaṃ vasturūpaṃ saṃvṛtirucyate / tadeva lokasaṃvṛtisatyamityamidhīyate
            lokasyaiva saṃvṛtyā tat satyamiti kṛtvā / yaduktam-</p>
         
         
         <p>
            mohaḥ svabhāvāvaraṇādi saṃvṛtiḥ satyaṃ tayā khyāti yadeva kṛtrimam /<br />
            jagāda tatsaṃvṛtisatyamityasau muniḥ padārthaṃ kṛtakaṃ ca saṃvṛtim //
            </p>
         
         
         <p>iti / [ma. a. 6.28]</p>
         
         
         <p>sā ca saṃvṛtirdvividhā lokata eva, tathyasaṃvṛtirmithyāsaṃvṛtiśceti / tathā hi kiṃcit
            pratītyajātaṃ nīlādikaṃ vasturūpamadoṣavadindriyairūpalabdhaṃ lokata eva satyam, māyāmarīcipratibimbādviṣu
            pratītya samupajātamapi doṣavadindriyopalabdhaṃ yathāsvaṃ tīrthikasiddhāntaparikalpitaṃ
            ca lokata eva mithyā / taduktam-</p>
         
         
         <p>
            vinopaghātena yadindriyāṇāṃ ṣaṇṇāmapi grāhyamavaiti lokaḥ /<br />
            satyaṃ hi tallokata evaṃ śeṣaṃ vikalpitaṃ lokata eva mithyā //
            </p>
         
         
         <p>iti / [ma. a. 6.25]</p>
         
         
         <p>etattadubhayamapi samyagdṛśāmāryāṇāṃ mṛṣā, paramārthadaśāyāṃ saṃvṛtisatyālīkatvāt
            / etat samanantarameva upapattyā pratipādayiṣyāmaḥ / tasmādavidyāvatāṃ vastusvabhāvo
            na pratibhāsate iti //</p>
         
         
         <p>paramaḥ uttamaḥ arthaḥ paramārthaḥ, akṛtrimaṃ vasturūpam, yadadhigamāt sarvāvṛtivāsanānu
            saṃdhikleśaprahāṇaṃ bhavati / sarvadharmāṇāṃ niḥsvabhāvatā, śūnyatā, tathatā, bhūtakoṭiḥ,
            dharmadhāturityādiparyāyāḥ / sarvasya hi pratītyasamutpannasya padārthasya niḥsvabhāvatā
            pāramārthikaṃ rūpam, yathāpratibhāsaṃ sāṃvṛtasyānupapannatvāt / tathā hi- na tāvat
            yathāparidṛśyamānarūpeṇa satsvabhāvo bhāvaḥ, tasya uttarakālamanavasthānāt, svabhāvasya
            ca sarvadā anāgantukatayā avicalitarūpatvāt / yo hi yasya svabhāvaḥ, sa kathaṃ kadācidapi
            nivarteta? anyathā tasya svabhāvatāhāniprasaṅgānniḥsvabhāvataiva syāt / nāpi sa utpadyamānaḥ
            satsvabhāvarūpeṇa kutaścidāgacchati, nirudhyamāno vā kvacit saṃnicayaṃ gacchati, api
            tu hetupratyayasāmagrīṃ pratītya māyāvadutpadyate, tadvaikalyato nirudhyate ca / hetupratyayasāmagrīṃ
            pratītya jātasya parāyattātmalābhasyapratibimbasyeva (<span class="bold">Bcp 172</span>) kutaḥ satsvabhāvatā? na ca kasyacit padārthasya paramārthato hetupratyayasāmagrītaḥ
            samutpattiḥ saṃbhavati, tasyā api aparasāmagrījanitātmatayā parāyattātmalābhāyā niḥsvabhāvatvāt
            / evamanyasyāḥ pūrvapūrvāyāḥ svasvakāraṇasāmagrījanyatayā niḥsvabhāvatā draṣṭavyā
            / itthaṃ kāraṇānurūpaṃ kāryamicchatā kathaṃ niḥsvabhāvāt sasvabhāvasyotpattirabhyupetavyā?
            yadvakṣyati-</p>
         
         
         <p>
            māyayā nirmitaṃ yacca hetubhiryacca nirmitam /<br />
            āyāti tatkutaḥ kutra yāti ceti nirūpyatām //
            </p>
         
         
         <p>
            yadanyasaṃnidhānena dṛṣṭaṃ na tadabhāvataḥ /<br />
            pratibimbasame tasmin kṛtrime satyatā katham //
            </p>
         
         
         <p>iti /</p>
         
         
         <p>uktaṃ ca-</p>
         
         
         <p>
            yaḥ pratyayairjāyati sa hyajāto na tasya utpādu sabhāvato 'sti /<br />
            yaḥ pratyayādhīnu sa śūnya ukto yaḥ śūnyatāṃ jānati so 'pramattaḥ //
            </p>
         
         
         <p>iti / [anavataptahradāpasaṃkramaṇasūtram]</p>
         
         
         <p>iti śūnyebhya eva śūnyā dharmāḥ prabhavanti dharmebhya iti //</p>
         
         
         <p>na ca svaparobhayarūpahetunibandhanamahetunibandhanaṃ vā bhāvasya janma atipeśalamupapadyate
            / tathā hi ātmasvarūpaṃ bhāvānāṃ svajanmanimittaṃ bhavet, niṣpannamaniṣpannaṃ vā bhavet
            / na tāvanniṣpannasya sataḥ svātmani kāraṇatā, tasya sarvātmanā svayaṃ niṣpannatvāt
            kva punarasya vyāpāro 'stu? utpādyasya punarasyāniṣpannasyānyasya svabhāvasyābhāvāt,
            ekasya cāsya niraṃśatvāt / na ca paścādutpadyamānasyāparasya tatsvabhāvatā yuktā,
            tanniṣpattāvaniṣpannasya tatsvabhāvatvābhāvāt / iti na svātmano niṣpannāt kasyacidutpattirasti
            / na cāpi svatautpattipakṣe prāṅniṣpannaṃ svarūpamitaretarāśrayadoṣasaṅgāt kasyacit
            saṃbhavati / nāpi tadaniṣpannasvabhāvamākāśakuśeśayasaṃkāśamaśeṣasāmarthyaśūnyaṃ svaniṣpattau
            hetubhāvamupagantumarhati, anyathā kharaviṣāṇasyāpi svasvabhāvajanakatvaprasaṅgāt
            //</p>
         
         
         <p>nāpi parata iti pakṣaḥ, ādityādapi andhakārasya, sarvasmādvā sarvasya utpattiprasaṅgāt,
            janakājanakābhimatayorvivakṣitakāryāpekṣayā paratvāviśeṣāt / janyajanakaikatvaikasaṃtatipratiniyamo
            'pi anutpanne kārye kālpanikatayā vastuto na saṃgacchate / na ca anāgatāvasthitadharmāpekṣayā
            kāryādivyavahāro vāstavaḥ, arthasvabhāvasadbhāvasya nirūpayiṣyamāṇatvāt / nāpi bījāvasthāsu
            vidyamānāṅkurāpekṣayā bījasya paratvamakālpanikamasti, kāraṇe kāryāstitvasya (<span class="bold">Bcp 173</span>) niṣetsyamānatvāt / yatra paridṛśyamānameva rūpaṃ vicārato nāvatiṣṭhate, tatra anāgatādiṣu
            saṃbhāvitasya kā cintā?</p>
         
         
         <p>nāpi ubhayata iti pakṣaḥ, pratyekapakṣoktasamuditadoṣaprasaṅgāt, kāryānutpatau ca
            ubhayarūpasya hetoḥ paramārthato 'bhāvāt / utpattau vā na kiṃcijjanayitavyamastīti
            kutra ubhayarūpasya hetorvyāpāraḥ syāt?</p>
         
         
         <p>nāpi ahetuta iti vikalpaḥ, yato nāyaṃ prasajyapratiṣedhātmatayā ahetuta iti yujyate
            / ahetukatve hi bhāvānāṃ deśakālaniyamābhāvaprasaṅgaḥ syāt, nityaṃ sattvāsattvaprasaṅgo
            vā / upeyārthināṃ pratiniyatopāyānuṣṭhānaṃ ca na syāt / pradhāneśvarādīnāṃ kāraṇasya
            pratiṣetsyamānatvāt / tanna ahetuto bhāvāḥ svabhāvaṃ pratilabhante //</p>
         
         
         <p>tasmānna svaparobhayarūpahetubhya utpadyante satsvabhāvā bhāvāḥ / taduktam-</p>
         
         
         <p>
            na svato nāpi parato na dvābhyāṃ nāpyahetutaḥ /<br />
            utpannā jātu vidyante bhāvāḥ kvacana kecana //
            </p>
         
         
         <p>iti / [ma. śā.1.3]</p>
         
         
         <p>ekānekasvabhāvavicāraṇayāpi sarvabhāvānāṃ svabhāvavikalatvānna satsvabhāvatvam / tasmāt
            svapnamāyāpratibimbādivat idaṃpratyayatāmātrameva avicāramanoharamastu / kimiha sarvaduḥkhahetunā
            bhāvābhiniveśena prayojanam? ataḥ idamarthasya tattvam-</p>
         
         
         <p>
            niḥsvabhāvā amī bhāvāstattvataḥ svaparoditāḥ /<br />
            ekānekasvabhāvena viyogātpratibimbavat //
            </p>
         
         
         <p>[madhyamakālaṃkārakārikā-1]</p>
         
         
         <p>evaṃ niḥsvabhāvataiva sarvabhāvānāṃ nijaṃ pāramārthikaṃ rūpamavatiṣṭhate / tadeva
            pradhānapuruṣārthatayā paramārthaḥ utkṛṣṭaṃ prayojanamabhidhīyate //</p>
         
         
         <p>atrāpi nābhiniveṣṭavyam / anyathā bhāvābhiniveśo vā śūnyatābhiniveśo veti na kaścidviśeṣaḥ,
            ubhayorapi kalpanātmakatayā sāṃvṛtatvāt / na ca abhāvasya kalpitasvabhāvatayā kiṃcit
            svarūpamasti / na ca bhāvanivṛttirūpo 'bhāvaḥ, nivṛtterniḥsvabhāvatvāt / yadi ca bhāvasyaiva
            kaścit svabhāvaḥ syāt, tadā tatpratiṣedhātmā abhāvo 'pi syāt / bhāvasya tu svabhāvo
            nāstīti pratipāditameva / ato na bhāvanivṛttirūpaḥ abhāvo nāma kaścit / na ca bhāvābhāvayoruktakrameṇa
            asattve pratipādite tadubhayasaṃkīrṇātmatā saṃbhavati ubhayapratiṣedhasvabhāvatā vā,
            bhāvavikalpasyaiva sakalavikalpanibandhanatvāt / tasminnirākṛte sarva eva amī ekaprahāreṇa
            nirastā bhavantīti / tasmāt-</p>
         
         
         <p>na sannāsanna sadasanna cāpyanubhayātmakam /</p>
         
         <span class="note"><span class="bold">Bcp 174</span></span>
         
         <p>kiṃcidabhiniveśaviṣayatayā mantavyam / taduktamāryaprajñāpāramitāyām-</p>
         
         
         <p>subhūtirāha- ihāyuṣman śāradvatīputra bodhisattvayānikaḥ kulaputro vā kuladuhitā vā
            anupāyakuśalo rūpaṃ śūnyamiti prajānāti, saṅgaḥ / vedanāṃ śūnyāmiti saṃjānāti, saṅgaḥ
            / saṃjñāṃ śūnyāmiti saṃjānāti, saṅgaḥ / saṃskārān śūnyāniti saṃjānāti, saṅgaḥ / vijñānaṃ
            śūnyamiti saṃjānāti, saṅgaḥ / evaṃ cakṣuḥ śrotraṃ ghrāṇaṃ jivhā kāyo manaḥ, yāvat
            sarvadharmaśūnyatāṃ śūnyāmiti saṃjānāti, saṅgaḥ / iti vistaraḥ //</p>
         
         
         <p>uktaṃ ca-</p>
         
         
         <p>
            sarvasaṃkalpahānāya śūnyatāmṛtadeśanā /<br />
            yasya(yaśca) tasyāmapi grāhastvayāsāvavasāditaḥ //
            </p>
         
         
         <p>iti / [catuḥstavanirupama-21]</p>
         
         
         <p>
            na sannāsanna sadasanna cāpyanubhayātmakam /<br />
            catuṣkoṭivinirmuktaṃ tattvaṃ mādhyamikā viduḥ //
            </p>
         
         
         <p>iti /</p>
         
         
         <p>evaṃ catuṣkoṭivinirmuktamādiśāntamanutpannāniruddhānucchedāśāśvatādisvabhāvatayā niṣprapañcatvādākāśavadāsaṅgānāmanāspadamaśeṣaṃ
            viśvamutpaśyāma iti //</p>
         
         
         <p>satyadvayamidaṃ matamiti / kiṃ tat? saṃvṛtiḥ paramārthaśceti paścādyojanīyam / bhūtamiyaṃ
            brāhmaṇī, āvapanamiyaṃ muṣṭiketi yathā / saṃvṛtirekaṃ satyamaviparītam, paramārthaśca
            aparaṃ satyamiti / cakāraḥ satyatāmātreṇa tulyabalatāṃ samuccinoti / tatra saṃvṛtisatyamavitathaṃ
            rūpaṃ lokasya, paramārthasatyaṃ ca satyamavisaṃvādakaṃ tattvamāryāṇāmiti viśeṣaḥ /
            itthaṃ viśeṣopadarśanārtho 'pi yuktaścakāraḥ //</p>
         
         
         <p>etaduktaṃ bhavati- sarva eva amī ādhyātmikā bāhyāśca bhāvāḥ svabhāvadvayamābibhrataḥ
            samupajāyante yaduta sāṃvṛtaṃ pāramārthikaṃ ca / tatraikamavidyātimirāvṛtabuddhilocanānāmabhūtārthadarśināṃ
            pṛthagjanānāṃ mṛṣādarśanaviṣayatayā samādarśitātmasattākam / anyat pravicayāñjanaśalākoddhātitāvidyāpaṭalasamyagjñānanayanānāṃ
            tattvavidāmāryāṇāṃ samyagdarśanaviṣayatayā upasthitasvarūpam / tadetat svabhāvadvayaṃ
            sarve padārthā dhārayanti / anayośca svabhāvayormṛṣādṛśāṃ bāliśānāṃ yo viṣayaḥ, tat
            saṃvṛtisatyam / yaśca samyagdṛśāmadhigatatattvānāṃ viṣayaḥ, tat paramārthasatyamiti
            vyavasthā śāstravidām / yadāha-</p>
         
         
         <p>
            samyagmṛṣādarśanalabdhabhāvaṃ rūpadvayaṃ bibhrati sarvabhāvāḥ /<br />
            samyagdṛśāṃ yo viṣayaḥ sa tattvaṃ mṛṣādṛśāṃ saṃvṛtisatyamuktam //
            </p>
         
         
         <p>iti // [ma. a.6.23]</p>
         
         <span class="note"><span class="bold">Bcp 175</span></span>
         
         <p>iti dvayoḥ samudāyo dvayamiti yujyate / matamiti saṃmatamabhimatam / keṣām? prahīṇāvaraṇadhiyāṃ
            buddhānāṃ bhagavatām, tanmārgānuyāyināmāryaśrāvakapratyekabuddhabodhisattvānāṃ ca
            / idameva satyadvayaṃ nānyat satyamastīti avadhāraṇārtho 'pi yujyate cakāraḥ / taduktam-</p>
         
         
         <p>
            dve satye samupāśritya buddhānāṃ dharmadeśanā /<br />
            lokasaṃvṛtisatyaṃ ca satyaṃ ca paramārthataḥ //
            </p>
         
         
         <p>iti / [ma. śā.-24.8]</p>
         
         
         <p>pitāputrasamāgame coktam-</p>
         
         
         <p>
            satya ime duvi lokavidūnāṃ diṣṭa svayaṃ aśruṇitva pareṣām /<br />
            saṃvṛti yā ca tathā paramārtho satyu na sidhyati kiṃ ca tṛtīyu //
            </p>
         
         
         <p>iti /</p>
         
         
         <p>nanu catvāri āryasatyāni duḥkhasamudayanirodhamārgalakṣaṇāni abhidharme kathitāni
            bhagavatā, tat kathaṃ dve eva satye iti? satyam, kiṃ tarhi vaineyajanāśayānuśayavaśādete
            dve eva catvāri kṛtvā kathitāni (kathite?), amīṣāṃ dvayorevāntarbhāvāt / tathā hi
            duḥkhasamudayamārgasatyāni saṃvṛtisvabhāvatayā saṃvṛtisatye 'ntarbhavanti, nirodhasatyaṃ
            tu paramārthasatye, iti na kaścidvirodhaḥ //</p>
         
         
         <p>syādetat- saṃvṛtiravidyopadarśitātmatayā abhūtasamāropasvarūpatvādvicārāt śataśo viśīryamāṇāpi
            kathaṃ satyamiti / etadapi satyam / kiṃ tu lokādhyavasāyataḥ saṃvṛtisatyamityucyate
            / loka eva hi saṃvṛtisatyamiha pratipannaḥ / tadanuvṛttyā bhagavadbhirapi tathaiva
            anapekṣitatattvārthibhiḥ saṃvṛtisatyamucyate / ata eva lokasaṃvṛtisatyaṃ ceti śāstre
            'pi viśeṣa ukta ācāryapādaiḥ / vastutastu paramārtha eva ekaṃ satyam, ato na kācit
            kṣatiriti / yathoktaṃ bhagavatā-</p>
         
         
         <p>ekameva bhikṣavaḥ paramaṃ satyaṃ yaduta apramoṣadharma nirvāṇam, sarvasaṃskārāśca
            mṛṣā moṣadharmāṇaḥ //</p>
         
         
         <p>iti //</p>
         
         
         <p>satyadvayamidamuktam / tatra avidyopaplutacetasāṃ tatsvabhāvatayā saṃvṛtisatyamiti
            pratītam / paramārthasatyaṃ tu na jñāyate kīdṛk kiṃsvabhāvaṃ kiṃlakṣaṇamiti / ato
            vaktavyaṃ tatsvarūpamityāha buddheragocarastattvamiti / buddheḥ sarvajñānānām, samatikrāntasarvajñānaviṣayatvādagocaraḥ
            aviṣayaḥ / kenacit prakāreṇa tat sarvabuddhiviṣayīkartuṃ na śakyate iti yāvat / iti
            kathaṃ tatsvarūpaṃ pratipādayituṃ śakyam? tathā hi sarvaprapañcavinirmuktasvabhāvaṃ
            paramārthasatyatattvam, ataḥ sarvopādhiśūnyatvāt kathaṃ kayācit kalpanayā paśyet?
            kalpanāsamatikrāntasvarūpaṃ ca śabdānāmaviṣayaḥ / vikalpajanmāno hi śabdā vikalpadhiyāmaviṣaye
            na pravartitumutsahante / (<span class="bold">Bcp 176</span>) tasmāt sakalavikalpābhilāpavikalatvādanāropitamasāṃvṛtamanabhilāpyaṃ paramārthatattvaṃ
            kathamiva pratipādayituṃ śakyate? tathāpi bhājanaśrotṛjanānugrahārthaṃ parikalpamupādāya
            saṃvṛtyā nidarśanopadarśanena kiṃcidabhidhīyate //</p>
         
         
         <p>yathā timiraprabhāvāt taimirikaḥ sarvamākāśadeśaṃ keśoṇḍukamaṇḍitamitastato mukhaṃ
            vikṣipannapi paśyati / tathā kurvantamavekṣya ataimirikaḥ kimayaṃ karotīti tatsamīpamupasṛtya
            tadupalabdhakeśapraṇihitalocano 'pi na keśākṛtimupalabhate, nāpi tatkeśādhikaraṇān
            bhāvābhāvādiviśeṣān parikalpayati / yadā punarasau taimirikaḥ ataimirikāya svābhiprāyaṃ
            prakāśayati- keśāniha paśyāmīti, tadā tadvikalpāpasāraṇāya tasmai yathābhūtamasau
            bravīti- nātra keśāḥ santīti / taimirikopalabdhānurodhena pratiṣedhaparameva vacanamāha
            / na ca tena tathā pratipādayatāpi kasyacit pratiṣedhaḥ kṛto bhavati vidhānaṃ vā /
            tacca keśānāṃ tattvaṃ yadataimirikaḥ paśyati, tanna taimirikaḥ //</p>
         
         
         <p>evamavidyātimiropaghātādatattvadṛśo bālāḥ yadetat skandhadhātvāyatanādisvarūpamupalabhante,
            tadeṣāṃ sāṃvṛtaṃ rūpam / tāneva skandhādīn yena svabhāvena nirastasamastāvidyāvāsanā
            buddhā bhagavantaḥ paśyanti ataimirikopalabdhakeśadarśananyāyena, tadeṣāṃ paramārthasatyamiti
            / yadāha śāstravit-</p>
         
         
         <p>
            vikalpitaṃ yattimiraprabhāvāt keśādirūpaṃ vitathaṃ tadeva /<br />
            yenātmanā paśyati śuddhadṛṣṭistattattvamityevamihāpyavehi //
            </p>
         
         
         <p>iti / [m.a. 6.29]</p>
         
         
         <p>iti paramārthato 'vācyamapi paramārthatattvaṃ dṛṣṭāntadvāreṇa saṃvṛtimupādāya kathaṃcit
            kathitam / na tu tadaśeṣasāṃvṛtavyavahāravirahitasvabhāvaṃ vastuto vaktuṃ śakyate
            iti / yaduktam-</p>
         
         
         <p>
            anakṣarasya dharmasya śrutiḥ kā deśanā ca kā /<br />
            śrūyate deśyate cārthaḥ samāropādanakṣaraḥ //
            </p>
         
         
         <p>iti /</p>
         
         
         <p>tasmādvayavahārasatye eva sthitvā paramārtho deśyate / paramārthadeśanāvagamācca paramārthādhigamo
            bhavati, tasyāstadupāyatvāt / yaduktaṃ śāstre-</p>
         
         
         <p>
            vyavahāramanāgamya paramārtho na deśyate /<br />
            paramārthamanāgamya nirvāṇaṃ nādhigamyate //
            </p>
         
         
         <p>iti / [ma. śā.-24.10]</p>
         
         <span class="note"><span class="bold">Bcp 177</span></span>
         
         <p>evaṃ paramārthadeśanopāyabhūtā saṃvṛtiḥ, paramārthādhigamaśca upeyabhūta iti / anyathā
            tasya deśayitumaśakyatvāt / nanu ca tathāvidhamapi tathāvidhabuddhiviṣayaḥ paramārthataḥ
            kiṃ na bhavatītyatrāha- buddhiḥ saṃvṛtirucyate iti / sarvā hi buddhiḥ ālambananirālambanatayā
            vikalpasvabhāvā, vikalpaśca sarva eva avidyāsvabhāvaḥ, avastugrāhitvāt / yadāha-</p>
         
         
         <p>vikalpaḥ svayamevāyamavidyārūpatāṃ gataḥ /
            iti</p>
         
         
         <p>avidyā ca saṃvṛtiḥ / iti naiva kācid buddhiḥ pāramārthikarūpagrāhiṇī paramārthato
            yujyate / anyathā sāṃvṛtabuddhigrāhyatayā paramārtharūpataiva tasya hīyeta, paramārthasya
            vastutaḥ sāṃvṛtajñānāviṣayatvāt / tatra cedamuktaṃ bhagavatā āryasatyadvayāvatāre-</p>
         
         
         <p>yadi hi devaputra paramārthataḥ paramārthasatyaṃ kāyavāṅyanasāṃ viṣayatāmupagacchet,
            na tat paramārthasatyamiti saṃkhyāṃ gacchet, saṃvṛtisatyameva tadbhavet / api tu devaputra
            paramārthasatyaṃ sarvavyavahārasamatikrāntam, nirviśeṣam, asamutpannamaniruddham,
            abhidheyābhidhānajñeyajñānavigatam, yāvat sarvākāravaropetasarvajñajñānaviṣayabhāvasamatikrāntaṃ
            paramārthasatyamiti vistaraḥ //</p>
         
         
         <p>ata eva tadaviṣayaḥ sarvakalpanānāṃ yadbhāvābhāvasvaparabhāvasatyāsatyaśāśvatocchedanityānityasukhaduḥkhaśucyaśucyātmānātmaśūnyāśūnyalakṣyalakṣaṇaikatvānyatvotpādanirodhādayo
            viśeṣāstattvasya na saṃbhavanti, amīṣāṃ sāṃvṛtadharmatvāt / etaduktaṃ bhagavatā pitāputrasamāgame-</p>
         
         
         <p>etāvaccaiva jñeyam- yaduta saṃvṛtiḥ paramārthaśca / tacca bhagavatā śūnyataḥ sudṛṣṭaṃ
            suviditaṃ susākṣātkṛtam / tena sarvajña ityucyate / tatra saṃvṛtirlokapracāratastathāgatena
            dṛṣṭā / yaḥ punaḥ paramārthaḥ, so 'nabhilāpyaḥ, anājñeyaḥ, aparijñeyaḥ, avijñeyaḥ,
            adeśitaḥ, aprakāśitaḥ, yāvadakriyaḥ, akaraṇaḥ, yāvanna lābho nālabho na sukhaṃ na
            duḥkhaṃ na yaśo nāyaśo na rūpaṃ nārūpamityādi //</p>
         
         
         <p>iti pratyastamitasamastasāṃvṛtavastuviśeṣamaśeṣopādhiviviktamuktamanantavastuvistaravyāpijñānālokāvabhāsitāntarātmanā
            bhagavatā paramārthasatyamiti / tadetadāryāṇāmeva svasaṃvidita svabhāvatayā pratyātmavedyam
            / atastadevātra pramāṇam / saṃvṛtisatyaṃ tu lokavyavahāramāśritya prakāśitam / tadevaṃ
            yathāvadvibhāgataḥ satyadvayaparijñānādaviparīto dharmapravicaya upajāyate //</p>
         
         
         <p>evaṃ saṃvṛtiparamārthabhedena dvividhaṃ satyaṃ vyavasthāpya tadadhikṛtaśca loko 'pi
            dvividha evetyupadarśayannāha- tatra loke ityādi-</p>
         
         
         <p>
            tatra loko dvidhā dṛṣṭo yogī prākṛtakastathā /<br />
            tatra prākṛtako loko yogilokena bādhyate // Bca_9.3 //
            </p>
         
         
         <p>tatra tayoḥ saṃvṛttiparamārthasatyayoradhikṛtaḥ vyavasthitaḥ / tatsatyapratipatteti
            yāvat / loko janaḥ / dvidhā dviprakāraḥ saṃvṛtiparamārthasatyavedī / loka iti samudāyavacanam,
            tena (<span class="bold">Bcp 178</span>) rāśidvayamityarthaḥ / dṛṣṭa iti pratipannaḥ, yukterāgamācca / kathaṃ kṛtvā dvidhetyāha-
            yogī prākṛtakastatheti / yogaḥ samādhiḥ sarvadharmānupalambhalakṣaṇaḥ, so 'syāstīti
            yogī loka ityekaḥ prakāro rāśiḥ / tathā prakṛtiḥ saṃsārapravṛtteḥ kāraṇamavidyā tṛṣṇā,
            tasyā jāta iti prākṛtaḥ / prākṛta eva prākṛtako loka iti dvitīyaḥ / tatra yogī pradhānatattvamaviparītaṃ
            paśyati, prākṛtakaśca viparyastaṃ vastutattvaṃ paśyati bhrāntatvāt //</p>
         
         
         <p>syādetat- ubhayorapi yathāsvaṃ tattvadarśitvāt kataraḥ punaranayorbhrāntimānastu ya
            evānyatareṇa bādhyate? kaḥ punaranayoḥ kena bādhyata ityāha- tatretyādi / tatreti
            saptamyā samudāyanirdeśaḥ, nirdhāraṇe ca saptamī / tatra tayoryogiprākṛtakayorlokayormadhye
            prākṛtako lokaḥ prākṛtakatvajātyā samudāyānnirdhāryate, nirdhārya ca bādhyate, iti
            bādhanaṃ vidhīyate / kenetyapekṣāyāmāha- yogilokeneti / yogī eva lokaḥ yogilokaḥ,
            tena bādhyate iti viparyastamatirvyavasthāpyate / katham? dhīviśeṣeṇeti yojanīyam
            / na tu yogī prākṛtakena bādhyate //</p>
         
         
         <p>idamihābhimatam- yathā vibhramāhitasadbhāvaṃ timiropahatacakṣuṣaḥ asadbhūtakeśoṇḍukādidarśino
            jñānaṃ yathāvasthitavastutattvagrāhiṇo 'taimirikajñānena bādhyate, na tathā taimirikajñānena
            ataimirikajñānaṃ bādhyate, evamavidyāmalatimiradūṣitabuddhicakṣuṣo viparītavastusvarūpagrāhiṇaḥ
            prākṛtakasya jñānaṃ prajñāsalilakṣālitavigatamalānāsravajñānacakṣuṣaḥ bhāvanijatattvavedinaḥ
            yogilokasya jñānena bādhyate, na punaritarajñānena yogijñānamiti / tathā coktam-</p>
         
         
         <p>
            na bādhate jñānamataimirāṇāṃ yathopalabdhaṃ timirekṣaṇānām /<br />
            tathāmalajñānatiraskṛtānāṃ dhiyāsti bādhā na dhiyo 'malāyāḥ //
            </p>
         
         
         <p>iti // [ma. a.-6. 27]</p>
         
         
         <p>tasmāt prākṛtakajñānameva bhrāntamiti bādhyate //</p>
         
         
         <p>atha kiṃ prākṛtā eva bādhyante yogibhiḥ, uta yogino 'pītyāha- bādhyanta ityādi-</p>
         
         
         <p>bādhyante dhīviśeṣeṇa yogino 'pyuttarottaraiḥ /</p>
         
         
         <p>yogino 'pi yogibhiraparāparairbādhyante / na kevalaṃ prākṛtakā ityapiśabdārthaḥ /
            kiṃbhūtaiḥ? uttarottaraiḥ / uttare ca uttare ca uttarottarāḥ, taiḥ / tāratamyabhedāvasthitaguṇaviśeṣapratilambhotkarṣaprāptaiḥ
            / adhikādhikairityarthaḥ / tadapekṣayā apacitaguṇā adharādhare bādhyante, jñānamāhātmyādibhirabhibhūyante
            / katham? dhīviśeṣeṇeti / dhiyo jñānasya prajñāyā viśeṣaḥ tattadāvaraṇavigamāt prakarṣaḥ,
            tena / upalakṣaṇaṃ caitat / dhyānasamādhisamāpattyādiviśeṣeṇāpi / tathā hi- pramuditākhyaprathamabhūmilābhino
            bodhisattvasya jñānādiguṇāpekṣayā taduttaravimalābhidhānadvitīyabhūmilābhino bodhisattvasya
            jñānaprabhāvādayo guṇā viśiṣyante / evamanyeṣāmapi (<span class="bold">Bcp 179</span>) uttarottarabhūmilābhināṃ veditavyam / tathā prathamadhyānādilābhināmapi uttarottarairbādhanaṃ
            yojanīm, yāvat sāsravāṇāmanāsravairiti //</p>
         
         
         <p>syādetat- satyapi yogināṃ dhiyo viśeṣe prākṛtajñānaṃ bhrāntamiti kathamavagamayituṃ
            śakyata ityāha dṛṣṭāntenobhayeṣṭeneti-</p>
         
         
         <p>dṛṣṭāntenobhayeṣṭena kāryārthamavicārataḥ // Bca_9.4 //</p>
         
         
         <p>ubhayeṣāṃ yogiprākṛtakānāmiṣṭaḥ abhimataḥ, tena dṛṣṭāntena nidarśanena / ya eṣa sūtreṣu
            bhagavatā māyāmarīcigandharvanagarapratibimbādirukto dṛṣṭāntaḥ, sa ca ubhayeṣāmapi
            niḥsvabhāvatayā prasiddhaḥ / tatsādharmyeṇa sarvadharmāṇāṃ niḥsvabhāvatvapratipādanāt
            / tathā hi- ye tāvat sarvajanapratipannasvarūpā rūpādayaḥ, te yogināmeva paramārthasatyādhigamānniḥsvabhāvatayā
            siddhāḥ / ye punarime svapnamāyādiṣu upalabdhāḥ, te prākṛtakānāmapi / atastatra ubhayorapi
            vipratipatterabhāvāt dṛṣṭāntadharmatā na vihanyate / yeṣāṃ tu mīmāṃsakādīnāṃ deśakālānyathātmakaṃ
            vastu eva tattathā pratibhāsate iti matam, te 'nyatra nirākṛtā iti na tanmatamiha
            nirasyate / ye tu svayūthyāḥ cittameva vastusat svapnādiṣu tathā pratibhāsate iti
            manyante, te 'pi yathāvasaramagrataḥ [9.17-18] svasaṃvedananirākaraṇānnirākariṣyante
            / yuktisiddhamapi ubhayasiddhameva / atastena dṛṣṭāntena viparītavastusvarūpagrāhitayā
            prākṛtakajñānaṃ bhrāntamiti vyavasthāpyate / evaṃ yogināmapi yathāsaṃbhavaṃ vaktavyam
            //</p>
         
         
         <p>nanu yadi niḥsvabhāvāḥ sarvabhāvā iti vastutattvam, kathaṃ tarhi sarvasattvasamuddharaṇāśayena
            dānādiṣu saṃbhāraparipūraṇārthaṃ tattvavedināmapi bodhisattvānāṃ pravṛttiḥ? teṣāmapi
            niḥsvabhāvatvāt, ityata āha- kāryārthamavicārataḥ iti / kāryaṃ sādhyam, upādeyam /
            phalamucyate / tadarthaṃ tannimittam / avicārataḥ avicāreṇaiva taddhetau pravartanāt
            / tathābhūteṣvapi tatra idaṃpratyayatāniyamasya vidyamānatvāt na hetuphalabhāvasya
            virodhaḥ / etaduktaṃ bhavati- yadyapi māyādisvabhāvatayā niḥsvabhāvā dānādayaḥ, tathāpi
            trikoṭipariśuddhyā sādarādiyogena abhyasyamānāḥ tathābhūtā api paramārthādhigamāya
            hetubhāvamāpadyante, teṣāṃ tadupāyatvāt, pratītyasamutpādasya ca acintyatvāt / etādṛśādeva
            hetoretādṛśaṃ phalamadhigamyate, tasya tadupeyatvāt / taduktam-</p>
         
         
         <p>upāyabhūtaṃ vyavahārasatyamupeyabhūtaṃ paramārthasatyam /
            iti / [ma. a.-6.80]</p>
         
         
         <p>avaśyaṃ caitadevam / anyathā mārgābhyāsataḥ samalāvasthāyā nirmalāvasthā, savikalpāvasthāyā
            nirvikalpāvasthā kathamutpadyeta? tasyāḥ paramārthatastatsvabhāvatvāt / anyatrāpi
            samānametat / sarvadharmāṇāṃ paramārthato niḥsvabhāvatvāt hetvanurūpaṃ ca sarvatra
            phalamiṣyate / ataḥ sāṃvṛtādapi niḥsvabhāvāddhetoḥ niḥsvabhāvatādhigama eva phalam,
            kathamanyathā saṃskṛtādapi (<span class="bold">Bcp 180</span>) mārgādaṃsaṃskṛtaṃ nirvāṇamavāpyeta? iti dānādayo vastuto niḥsvabhāvā api paramārthatattvādhigamāya
            sarvasattveṣu karuṇāyamānairbodhisattvairupādīyante, anyathā paramārthādhigamāyogāt
            / tato dānādiṣu pravṛttiranivāritā / evamiṣṭāniṣṭaphalaprāptiparihārārthināṃ kuśalākuśalayoḥ
            pravṛttinivṛttī vaktavye / etat punaḥ paścādvayaktīkariṣyate //</p>
         
         
         <p>syādetat- yadetanmāyādisamānasvabhāvaṃ vasturūpaṃ yoginaḥ pratipadyante, tadeva yadi
            prākṛtako 'pi janaḥ pratipadyate, kva tarhi vipratipattirastītyāha lokenetyādi-</p>
         
         
         <p>
            lokena bhāvā dṛśyante kalpyante cāpi tattvataḥ /<br />
            na tu māyāvadityatra vivādo yogilokayoḥ // Bca_9.5 //
            </p>
         
         
         <p>lokena prākṛtakajanena / hetupratyayaṃ pratītya bhavanti svarūpaṃ labhante iti bhāvāḥ
            / na punaḥ pāramārthikaṃ rūpaṃ nijameṣāmasti, iti bhāvaśabdena niḥsvabhāvatābhidhānaṃ
            pratīyate / satsvarūpeṇa na kevalaṃ dṛśyante kalpyante cāpi tattvataḥ / yathāpratītasvabhāvenaiva
            paramārthato 'dhyavasīyante / abhiniviśyante iti yāvat / yadetadasmatpratītigocaro
            vasturūpam, tadvāstavameve tyabhimananāt / na tu māyāvat, na tu punaryathā yoginā
            māyeva māyāvat svabhāvaśūnyā dṛśyante, paramārthatastathā pratīyante, ityatrāsmin
            vivādo vipratipattiryogilokayoḥ yoginā saha lokasyetyarthaḥ / tatpratipanne vastuttattve
            lokasyāpratipatteḥ lokena saha vā yoginaḥ, tatpratipanne yoginā yathārthatāpratiṣedhāt
            / ayamabhiprāyaḥ- sarvabhāvānāṃ sāṃvṛtaṃ pāramārthikaṃ ceti rūpadvayamasti, tatra
            yat sāṃvṛtaṃ tadeva lokena pratīyate, yattu pāramārthikaṃ tad yoginetyuktam / yathā
            māyākāranirmitahastyādirūpameva mantrādisāmarthyavibhramitalocano janaḥ paśyati, māyā
            kārastu tatsvabhāvādi nijaṃ tatsvarūpam, evaṃ yogilokayorapi yathāyogaṃ pratipattavyam
            //</p>
         
         
         <p>athāpi syāt- yadetat samastajanasādhāraṇamarthakriyākṣamaṃ pratyakṣapramāṇapratītaṃ
            vasturūpam, tat kathamapahrotuṃ śakyata iti parasya hṛdayamāśaṅkayāha pratyakṣamapītyādi-</p>
         
         
         <p>pratyakṣamapi rūpādi prasiddhayā na pramāṇataḥ /</p>
         
         
         <p>yadapi ca pratyakṣamabhidhīyate rūpādi / ādiśabdena śabdādi vedanādi gṛhyate / tadapi
            prasiddhayā rūḍhyā lokapravādena na pramāṇataḥ / na pramāṇenādhigataṃ sat pratyakṣaṃ
            rūpādīti saṃbandhaḥ / sāṃvyavahārikapramāṇatvāt pratyakṣādīnām, tadadhigataṃ sāṃvṛtameva
            rūpādi / na ca laukikapramāṇasamadhigamyaṃ tāttvikaṃ rūpam, sarvajanānāṃ tattvaveditvaprasaṅgāt
            / yadāha-</p>
         
         
         <p>
            indriyairupalabdhaṃ yattattattvena bhavedyadi /<br />
            jātāstattvavido bālāstattvajñānena kiṃ tadā //
            </p>
         
         
         <p>iti / [catuḥ 3.18]</p>
         
         
         <p>tasmāt pratyakṣamapi na pramāṇenādhigatam //</p>
         
         <span class="note"><span class="bold">Bcp 181</span></span>
         
         <p>rūpādi tattvaṃ pratyakṣamapi yadi na pramāṇādhigatam, kathaṃ tatprasiddhiḥ? prasiddhiścet
            kathaṃ mṛṣetyatrāha aśucyādiṣvityādi-</p>
         
         
         <p>aśucyādiṣu śucyādiprasiddhiriva sā mṛṣā // Bca_9.6 //</p>
         
         
         <p>yathā ca paramārthato 'śucini strīkalevarādau tadāsaktiviparyastacetasāṃ śucibuddhirupajāyate
            / ādiśabdādanityādau nityādibuddhirgṛhyate / sā ca atasmiṃstadgahānmṛṣā / vitathagrāhiṇītyarthaḥ
            / tadvadiyaṃ rūpādāvapītyaviśeṣaḥ //</p>
         
         
         <p>yadi na pratyakṣapramāṇāt tatsiddhiḥ, āgamāttarhi bhaviṣyati / tathā hi skandhadhātvāyatanādisvabhāvatayā
            bhagavatā bhāvāḥ sūtre deśitāḥ, kṣaṇikādisvabhāvatayā ca / tatredamuktaṃ bhagavatā-</p>
         
         
         <p>sarvaṃ sarvamiti brāhmaṇa yāvadeva pañca skandhāḥ, dvādaśāyatanāni, aṣṭādaśaḥ dhātavaḥ
            / iti /</p>
         
         
         <p>tathā-</p>
         
         
         <p>
            kṣaṇikāḥ sarvasaṃskārā asthirāṇāṃ kutaḥ kriyā /<br />
            bhūtiryaiṣāṃ kriyā saiva kārakaṃ saiva cocyate //
            </p>
         
         
         <p>iti //</p>
         
         
         <p>na ca māyādisvabhāvānāṃ kṣaṇikākṣaṇikādidharmatāpratipādanamucitam, niḥsvabhāvānāṃ
            kasyacit svabhāvasyābhāvāt / tatkathamamī na paramārthasanta ityatrāha lokāvatāraṇetyādi-</p>
         
         
         <p>
            lokāvatāraṇārthaṃ ca bhāvā nāthena deśitāḥ /<br />
            tattvataḥ kṣaṇikā naite saṃvṛtyā cedvirudhyate // Bca_9.7 //
            </p>
         
         
         <p>lokānāṃ bhāvābhiniveśināṃ skandhādideśanāvaineyānāṃ sattvānāmāpātataḥ śūnyatādeśanānadhikṛtānāṃ
            śūnyatāyāmavatāraṇārthaṃ sukumāropakrameṇa pravartanāya / co hetau / yasmādbhāvāḥ
            skandhāyatanādilakṣaṇāḥ, vastuto niḥsvabhāvatve 'pi sarvadharmāṇām, nāthena narakādiduḥkhāt
            sattvān paritrāyamāṇena abhyudayaniḥśreyasasukhaṃ prāpayatā sattvāśayādivedinā buddhena
            bhagavatā deśitāḥ prakāśitāḥ, na tu paramārthataḥ / tasmānna sūtravirodhaḥ / taduktam-</p>
         
         
         <p>
            mametyahamiti proktaṃ yathā kāryavaśājjinaiḥ /<br />
            tathā kāryavaśātproktāḥ skandhāyatanadhātavaḥ //
            </p>
         
         
         <p>iti / [yuktiṣaṣṭikā]</p>
         
         
         <p>yadi na paramārthato deśitāḥ, kathaṃ tarhi te kṣaṇikā ityāha- tattvataḥ kṣaṇikā naite
            iti / tattvataḥ paramārthataḥ niḥsvabhāvatvāt kṣaṇikā api na bhavanti ete ime bhāvāḥ
            / kśaṇikādideśanā vaineyānāṃ tatsvabhāvatāprakāśanāt / yadi na tattvataḥ kṣaṇikāḥ,
            kathaṃ (<span class="bold">Bcp 182</span>) tarhi deśanāyāmapi kathitā iti manasi nidhāya [āha] saṃvṛtyā cet [iti]- yadi saṃvṛtyā
            kṣaṇikā abhidhīyanta ityucyate, ityuttaramāśaṅkaya dūṣayati, tadā virudhyate, saṃvṛtyā
            kṣaṇikā na paramārthataḥ iti virudhyate na saṃgacchate / akṣaṇikatayā pratīteḥ pratītivirodhaḥ,
            sāṃvyavahāribhirakṣaṇikatvapratīteḥ na kṣaṇikatvaṃ sāṃvṛtaṃ rūpamiti yāvat //</p>
         
         
         <p>etat siddhāntavādī pariharati na doṣo yogisaṃvṛtyeti-</p>
         
         
         <p>
            na doṣo yogisaṃvṛtyā lokātte tattvadarśinaḥ /<br />
            anyathā lokabādhā syādaśucistrīnirūpaṇe // Bca_9.8 //
            </p>
         
         
         <p>nāyaṃ pratītivirodhalakṣaṇo doṣaḥ / kutaḥ? yogināṃ pudgalanairātmyasamādhilābhināṃ
            yā saṃvṛtirvyavahāraḥ, tayā kṣaṇikatayā pratīteḥ / ayamabhiprāyaḥ- yadi nāma arvāgdarśanaiḥ
            kṣaṇikatvaṃ na pratīyate, tathāpi yogivyavahāragocaraḥ / yogivyavahāro 'pi saṃvṛtirūpatāṃ
            na jahāti, buddhiḥ saṃvṛtirūcyate [9.2] iti vacanāt / na ca pratītibādhitaṃ bādhitameva,
            tathāvidhāyāḥ pratīterapramāṇatvāt //</p>
         
         
         <p>kutaḥ punaretat sāṃvṛtamapi kṣaṇikatvādi yogina eva paśyanti nārvāgdarśina ityāha-
            lokātte tattvadarśina iti / lokādarvācīnadarśanāt sakāśāt te yoginastattvadarśinaḥ
            atīndriyadarśinaḥ / hetupadametat / yasmāt tattvadarśinaste, tasmāt kṣaṇikatvanairātmyādi
            lokāpratītamapi pratipadyante / ata eva na teṣāṃ lokapratītibādhā //</p>
         
         
         <p>avaśyaṃ caitadaṅgīkartavyamityāha- anyathetyādi / anyathā yadi caivaṃ na svīkriyate,
            tadā bhavadabhyupagate 'pi lokabādhā syāt / kutra? aśucistrīnirūpaṇe iti / aśucibhāvanāsamaye
            aśucīti striyāḥ kāminyā nirūpaṇe vibhāvanāyāṃ lokabādhā syāt, lokapratītena virodho
            bhavet, lokena śucisvabhāvatayā strīśarīrasyādhyavasānāt / tasmānna lokapratītena
            yogidarśanabādheti / atra-</p>
         
         
         <p>yathopalabdhaṃ timirekṣaṇānam</p>
         
         
         <p>ityādinā upacayahetutvena yojanīyam / iti nāgamādapi bhāvānāṃ paramārthataḥ siddhirasti
            / tasmānmāyāsvapnādisvabhāvāḥ sarvadharmā iti niścitametat //</p>
         
         
         <p>syādetat- yadi sarvavyāpinī māyopamasvabhāvatā, buddho 'pi tarhi māyopamaḥ svapnopamaḥ
            syāt / uktaṃ caitad bhagavatyām-</p>
         
         
         <p>evamukte subhūtistān devaputrānetadavocat- māyopamāste devaputrāḥ sattvāḥ / svapnopamāste
            devaputrāḥ sattvāḥ / iti hi māyā ca sattvāśca advayametadadvaidhīkāram / sarvadharmā
            api devaputrā māyopamāḥ svapnopamāḥ / strotaāpanno 'pi māyopamaḥ svapnopamaḥ / strotaāpattiphalamapi
            (<span class="bold">Bcp 183</span>) māyopamaṃ svapnopamam / evaṃ sakṛdāgāmyapi sakṛdāgāmiphalamapi / anāgāmyapi anāgāmiphalamapi
            / arhannapi arhattvamapi māyopamaṃ svapnopamam / pratyekabuddho 'pi māyopamaḥ svapnopamaḥ
            / pratyekabuddhatvamapi māyopamaṃ svapnopamam / samyaksaṃbuddho 'pi māyopamaḥ svapnopamaḥ
            / samyaksaṃbuddhatvamapi māyopamaṃ svapnopamam / yāvat nirvāṇamapi māyopamaṃ svapnopamam
            / sacennirvāṇādapi kaścid dharmo viśiṣṭataraḥ syāt, tamapyahaṃ māyopamaṃ svapnopamaṃ
            vadāmi //</p>
         
         
         <p>evaṃ kathaṃ tatra satkārāpakārayoḥ puṇyapāpasamudbhava iti parasyābhiprāyamāśaṅkayannāha
            māyopamādityādi-</p>
         
         
         <p>māyopamājjinātpuṇyaṃ sadbhāve 'pi kathaṃ yathā /</p>
         
         
         <p>yadi bhagavānapi māyopamasvabhāvaḥ, tadā māyopamānniḥsvabhāvājjinādbhagavataḥ puṇyaṃ
            sukṛtaṃ pūjāsatkārapādavandanādibhiḥ kathaṃ yathā kathamiveti manyase? upalakṣaṇaṃ
            caitat / pāpamapi tadapakāre kathamiti draṣṭavyam / na hi māyākāranirmitapuruṣasatkārāpakārayoḥ
            puṇyapāpaprasūtiryukteti parasyā bhiprāyaḥ / atra prāguktamevottaram / tathātra parameva
            paripṛcchati- sadbhāve 'pi kathaṃ yatheti / sadbhāve 'pi paramārthasatyatve 'pi bhagavataḥ
            kathamiva puṇyam? kathaṃ yathetyubhayatrāpi yojanīyam / ayamabhiprāyaḥ- yathā kasyacit
            paramārthasato jināt paramārthasat puṇyamupajāyate, tathā anyasya māyopamānmāyopamamevetyāvayorna
            kaścidviśeṣaḥ, idaṃpratyayatāmātrasyobhayasādhāraṇatvāt / iti yadevottaraṃ bhavatām,
            tadevāsmākamapi, nātiricyate kiṃcit / na ca yuktisiddhaṃ paramārthasad vastusvarūpaṃ
            kiṃcidastīti pratipāditam //</p>
         
         
         <p>bhavatu nāma māyopamādapi jināt puṇyam / idaṃ tu kathaṃ samādhīyate ityāha yadi māyopama
            ityādi-</p>
         
         
         <p>yadi māyopamaḥ sattvaḥ kiṃ punarjāyate mṛtaḥ // Bca_9.9 //</p>
         
         
         <p>athavā anyathāvatāryate- yadi jino 'pi māyopamaḥ, kā vārtā tarhi sāṃsārikeṣu sattveṣu?
            te 'pi tatheti brūmaḥ / māyopamāste devaputrāḥ sattvāḥ iti vacanāt / evaṃ sati mahān
            doṣaḥ prasajyate ityāha- yadītyādi / yadi māyopamo māyāsvabhāvasamānadharmaḥ sattvaḥ
            prāṇī, tadā kiṃ punarjāyate mṛtaḥ? kimiti praśne akṣamāyāṃ vā / kiṃ punarjāyate utpadyate?
            mṛto nikāyasabhāgatāyāścyutaḥ / kāraṇamatra vaktavyam, naitadyuktamiti vā / nahi māyāpuruṣo
            vinaṣṭaḥ punarutpadyate / tasmāt paramārthasanto bhāvā ityupagantavyam //</p>
         
         
         <p>naitadupagantavyamityāha yāvadityādi-</p>
         
         
         <p>yāvatpratyayasāmagrī tāvanmāyāpi vartate /</p>
         
         
         <p>yāvatkālaṃ pratyayānāṃ kāraṇānāṃ mantrauṣadhādīnāṃ sāmagrī samudāyaḥ, samagrāṇi kāraṇāni,
            tāvatkālaṃ māyāpi vartate, na arvāṅ nivartate, nāpi tataḥ paraṃ pravartate / evaṃ
            yāvadavidyākarmatṛṣṇāsvabhāvā sāmagrī, tāvat sattvasaṃtānamāyāpi vartate, idaṃpratyayatāyattavṛttitvāt
            / (<span class="bold">Bcp 184</span>) yadi na paramārthataḥ sattvo 'sti, kathamāsaṃsāraṃ sattvasaṃtānaḥ pravartate, na
            tu māyāvadaciraṃ nivartate? uktamatra- yāvatpratyayasāmagrī tāvat pravartate, yasya
            tu tathā nāsti, sa nānuvartate iti / api ca / na cirakālāvasthitiḥ samyaktvavyavasthānibandhanamityāha
            dīrghasaṃtāna ityādi-</p>
         
         
         <p>dīrghasaṃtānamātreṇa kathaṃ sattvo 'sti satyataḥ // Bca_9.10 //</p>
         
         
         <p>dīrghaścirakālāvasthitaḥ saṃtānaḥ pravāhaḥ, sa eva kevalastanmātraṃ tena / kathamiti
            pṛcchati- kena prakāreṇa sattvo 'sti vidyate? satyataḥ paramārthataḥ / etāvāṃstu viśeṣaḥ-
            yasya hi dīrghakālāvasthitihetupratyayaviśeṣo 'sti, sa dīrghakālamanuvartate / yasya
            tu tathā nāsti, sa nānuvartate iti / na tu tāvatā samyaṅyithyātvam / tasmānmāyāsvabhāvatve
            'pi na punarjanmāsaṃbhavaḥ //</p>
         
         
         <p>evaṃ tarhi yathā māyāpuruṣavadhādau na prāṇātipātaḥ, tathā tadaparapuruṣavadhādāvapi
            na syāt, abhinnasvabhāvatvāt, ityatrāha māyāpuruṣa ityādi-</p>
         
         
         <p>māyāpuruṣaghātādau cittābhāvānna pāpakam /</p>
         
         
         <p>māyāpuruṣasya ghātādau māraṇādau / ādiśabdena tasya adattādi gṛhṇataḥ / samāne 'pi
            niḥsvabhāvatve cittasya vijñānasya māyāpuruṣasaṃtāne 'bhāvāt asattvāt na pāpakaṃ na
            akuśalamutpadyate prāṇātipātādi / pāpameva pāpakam / svārthe kanvidhānāt / tatrāpi
            māraṇābhiprāyeṇa prahāraṃ dadato bhavatyeva aśubham, na tu prāṇātipātaḥ / māyāpuruṣādanyatra
            kathaṃ prāṇātipāta iti cedāha cittamāyetyādi-</p>
         
         
         <p>cittamāyāsamete tu pāpapuṇyasamudbhavaḥ // Bca_9.11 //</p>
         
         
         <p>cittameva māyā cittamāyā, tayā samete yukte / māyāsvabhāvena cittena saṃbaddhe ityarthaḥ
            / tuśabdaḥ pūrvasmādviśeṣārthaḥ / puṇyaṃ ca pāpaṃ ca puṇyapāpe, tayoḥ sukṛtaduṣkṛtayoḥ
            samudbhavaḥ samutpattiḥ / upakārāpakārayoḥ iti sāmagrīviśeṣāt kāryaviśeṣaḥ / yathā
            satyapi gomayetarajanmanorvartikayorākārasāmye kāraṇabhedāt svabhāvabhedaḥ / tathā
            ihāpi noktadoṣaprasaṅgaḥ //</p>
         
         
         <p>yaduktam- cittamāyeti, tat paro vighaṭayannāha mantrādīnāmityādi-</p>
         
         
         <p>mantrādīnāmasāmarthyānna māyācittasaṃbhavaḥ /</p>
         
         
         <p>mantrādīnām, ādiśabdādauṣadhādīnāṃ cittotpādaṃ prati asāmarthyādavyāpārāt na māyācittasaṃbhavaḥ
            na māyāsvabhāvaṃ cittaṃ saṃbhavati / yathā paravyāmohanibandhanānāṃ māyākāraprayuktānāṃ
            mantrādīnāṃ prabhāveṇa hastyādyākāranirvṛttiḥ, na tathā cittasyeti parasya bhāvaḥ
            / etat pariharannāha sāpi nānāvidhetyādi-</p>
         
         
         <p>sāpi nānāvidhā māyā nānāpratyayasaṃbhavā /</p>
         
         <span class="note"><span class="bold">Bcp 185</span></span>
         
         <p>apiśabdo 'vadhāraṇārtho bhinnakramaśca / sā māyā nānāvidhaiva nānāprakāraiva / ata
            eva nānāpratyayasaṃbhavā nānāpratyayāt anekaprakārakāraṇāt saṃbhava utpādo yasyāḥ
            sā tathoktā / ayamabhiprāyaḥ- yadi māyā māyeti śabdasāmyamasti, tathāpi na tatkāraṇasyāpyabhedaḥ,
            māyāsvabhāvatve 'pi kāryasya nānāsvabhāvatvāt / na hi ekasmin kārye kiṃcit kāraṇaṃ
            dṛṣṭamiti kāryaśabdasāmyāt sarvatra tadeva prakalpayituṃ yujyate, api tu kvacideva
            kasyacit sāmarthyam, śabdasāmye 'pi svabhāvabhedāt / etadevopadarśayannāha naikasyeti-</p>
         
         
         <p>naikasya sarvasāmarthyaṃ pratyayasyāsti kutracit // Bca_9.12 //</p>
         
         
         <p>naikasya kvacidupalabdhasāmarthyasya pratyayasya kāraṇasya hetoḥ sarvasāmarthyaṃ sarvasmin
            kārye sāmarthyaṃ śaktirasti saṃbhavati / kvacidṛṣṭamiti kṛtvā kutraciditi kasmiṃścit
            samaye deśe kāle vā dṛṣṭamiṣṭaṃ vā / tataśca kācinmāyā mantrādisāmarthyapratilabdhasvabhāvā,
            kācit punaranādisaṃsārapravṛttamāhātmyā avidyādiprabhāvapravartitā / tasmānna sarvāsu
            mantrādisāmarthyamiti / etat sarva lokavyavahārānugataṃ kalpanānirmitaṃ sāṃvṛtaṃ vastutattvamupādaya
            samutthitaṃ na tu paramārthataḥ / paramārthadaśāyāṃ jananamaraṇotpādanirodhahetuphalabhāvābhāvādikalpanāyā
            abhāvāt, prakṛtinirvṛtatvāt sarvadharmāṇāmiti //</p>
         
         
         <p>etadasahamānaḥ paraḥ punaranyathā prasañjayannāha nirvṛta iti-</p>
         
         
         <p>nirvṛtaḥ paramārthena saṃvṛtyā yadi saṃsaret /</p>
         
         
         <p>nirvṛtaḥ svabhāvaśūnyatvādutpādanirodharahitaḥ / paramārthena paramārthasatyataḥ prakṛtinirvāṇatayā
            ādiśāntatvāt / yadi saṃvṛtyā saṃvṛtisatyena kālpanikatvena saṃsaret, jātijarāmaraṇayogī
            bhavet, tadā ayaṃ mahān virodhaḥ syādityāha buddho 'pi saṃsaredevamityādi-</p>
         
         
         <p>buddho 'pi saṃsaredevaṃ tataḥ kiṃ bodhicaryayā // Bca_9.13 //</p>
         
         
         <p>evamabhyupagamyamāne buddho 'pi sarvāvaraṇaprahāṇato nirvṛto 'pi saṃsaret janmādibhāg
            bhavet / yata evam, tataḥ tasmāt kāraṇāt kiṃ bodhicaryayā? bodhaye buddhatvāya caryā
            karacaraṇaśiraḥpradānādyanekaduṣkaraśatalakṣaṇā, tayā kim? na kiṃcit prayojanam, uktakrameṇa
            vaiphalyāt / sā hi sarvasāṃsārikadharmanivṛttaye sarvaguṇasamuccayāśritabuddhatvaprāptaye
            ca samāśrīyate, tathāpi na sāṃsārikadharmanivṛttiścet, kiṃ tatsamāśrayeṇa saṃsādhitamiti
            bhāvaḥ //</p>
         
         
         <p>tat pratyuktameva yāvatpratyayasāmagrītyādinā, punarapi vispaṣṭayannāha pratyayānāmityādi-</p>
         
         
         <p>
            pratyayānāmanucchede māyāpyucchidyate na hi /<br />
            pratyayānāṃ tu vicchedātsaṃvṛtyāpi na saṃbhavaḥ // Bca_9.14 //
            </p>
         
         
         <p>pratyayānāṃ kāraṇānām / anucchede avināśe / hiryasmāt / māyāpi na kevalaṃ saṃsāra
            iti samuccaye apiśabdaḥ / naivocchidyate na nivartate / pratyayānāṃ kāraṇānāṃ tu (<span class="bold">Bcp 186</span>) vicchedāt nivṛtteḥ, saṃvṛttyāpi kālpanikavyavahāreṇāpi na saṃbhavo na saṃsaraṇam
            / pratyayānāṃ samucchedaḥ punastattvābhyāsādavidyādinirodhakrameṇa veditavyaḥ / tadyathoktamāryaśālistambasūtre-</p>
         
         
         <p>evamukte maitreyo bodhisattvo mahāsattva āyuṣmantaṃ śāriputrametadavocat- yaduktaṃ
            bhagavatā dharmasvāminā sarvajñena- yo bhikṣavaḥ pratītyasamutpādaṃ paśyati, sa dharma
            paśyati / yo dharmaṃ paśyati, sa buddhaṃ paśyati / tatra katamaḥ pratītyasamutpādo
            nāma? yadidam- avidyāpratyayāḥ saṃskārāḥ / saṃskārapratyayaṃ vijñānam / vijñānapratyayaṃ
            nāmarūpam / nāmarūpapratyayaṃ ṣaḍāyatanam / ṣaḍāyatanapratyayaḥ sparśaḥ / sparśapratyayā
            vedanā / vedanāpratyayā tṛṣṇā / tṛṣṇāpratyayamupādānam / upādānapratyayo bhavaḥ /
            bhavapratyayā jātiḥ / jātipratyayā jarāmaraṇaśokaparidevaduḥkhadaurmanasyopāyāsāḥ
            / evamasya kevalasya mahato duḥkhaskandhasya samudayo bhavati / tatra avidyānirodhāt
            saṃskārā nirudhyante / peyālaṃ / evamasya kevalasya mahato duḥkhaskandhasya nirodho
            bhavati / ayamucyate pratītyasamutpādaḥ / peyālaṃ / ya imaṃ pratītyasamutpādaṃ satatasamitaṃ
            nirjīvaṃ yathāvadaviparītamajātamabhūtamasaṃskṛtamapratighamanālambanaṃ śivamabhayamahāryamavyupaśamasvabhāvaṃ
            paśyati, sa dharmaṃ paśyati / yastu evaṃ satatasamitaṃ yāvadavyupaśamasvabhāvaṃ dharmaṃ
            paśyati, so 'nuttaraṃ dharmaśarīraṃ buddhaṃ paśyati / peyālaṃ / tatra avidyā katamā?
            eteṣāmeva ṣaṇṇāṃ dhātūnāṃ yā ekasaṃjñā piṇḍasaṃjñā nityasaṃjñā dhruvasaṃjñā śāśvatasaṃjñā
            sukhasaṃjñā ātmasaṃjñā sattvasaṃjñā jīvasaṃjñā jantusaṃjñā manujasaṃjñā mānavasaṃjñā
            ahaṃkāramamakārasaṃjñā / evamādi vividhamajñānam, iyamucyate 'vidyā / evamavidyāyāṃ
            satyāṃ viṣayeṣu rāgadveṣamohāḥ pravartante / tatra ye rāgadveṣamohā viṣayeṣu, amī
            avidyāpratyayāḥ saṃskārā iutyucyante / vastuprativijñaptirvijñānam / catvāri mahābhūtāni
            copādāya rūpamaikadhyarūpam / vijñānasahajāścatvāro 'rūpiṇa upādānaskandhā nāma, tannāmarūpam
            / nāmarūpasaṃniśritāni indriyāṇi ṣaḍāyatanam / trayāṇāṃ dharmāṇāṃ saṃnipātaḥ sparśaḥ
            / sparśānubhavo vedanā / vedanādhyavasānaṃ tṛṣṇā / tṛṣṇāvaipulyamupādānam / upādānanirjātaṃ
            punarbhavajanakaṃ karma bhavaḥ / bhavahetukaḥ skandhaprādurbhāvo jātiḥ / jātyabhinirvṛttānāṃ
            skandhānāṃ paripāko jarā / skandhavināśo maraṇam / mriyamāṇasya saṃmūḍhasya sābhiṣvaṅgasya
            antardāhaḥ śokaḥ / śokotthalapanaṃ paridevaḥ / pañcavijñānasaṃprayuktamāghātānubhavanaṃ
            duḥkham / duḥkhamanasikārasaṃprayuktaṃ mānasaṃ duḥkhaṃ daurmanasyam / ye cānye evamādāya
            upakleśāḥ, ime upāyāsā ityucyante //</p>
         
         
         <p>tatra mahāndhakārārthena avidyā / abhisaṃskārārthena saṃskārāḥ / viajñānanārthena
            vijñānam / mananārthena nāmarūpam / āyadvārārthena ṣaḍāyatanam / sparśanārthena sparśaḥ
            / anubhavanārthena vedanā / paritarṣaṇārthena tṛṣṇā / upādānārthena upādānam / punarbhavajananārthena
            (<span class="bold">Bcp 187</span>) bhavaḥ / skandhaprādurbhāvārthena jātiḥ / skandhaparipākārthena jarā / vināśārthena
            maraṇam / śocanārthena śokaḥ / vacanaparidevanārthena paridevaḥ / kāyasaṃpīḍanārthena
            duḥkham / cittasaṃpīḍanārthena daurmanasyam / upakleśārthena upāyāsāḥ / iti vistaraḥ
            //</p>
         
         
         <p>evamupadarśitapratyayānāmanucchede saṃsāro 'vikalaḥ pravartate, dvādaśāṅgapratītyasamutpādasyaiva
            saṃsāratvāt / yadāhurācāryapādāḥ-</p>
         
         
         <p>
            yathākṣepaṃ kramād dvṛddhaḥ saṃtānaḥ klreśakarmabhiḥ /<br />
            paralokaṃ punaryātītyanādi bhavacakrakam //
            </p>
         
         
         <p>sa pratītyasamutpādo dvādaśāṅgastrikāṇḍakaḥ /
            iti / [abhi. kośa. 3.19-20]</p>
         
         
         <p>pratyayānāṃ punarucchede sarvathaiva saṃsaraṇaṃ na syāt, kāraṇavaikalyāt / tataśca
            'buddho 'pi saṃsaredevam' ityetanna prasajyate iti //</p>
         
         
         <p>evaṃ tāvat sautrāntikādicodyamudasya yogācāravipratipattinirākaraṇāya tanmatena dūṣaṇamudbhāvayannāha
            yadā na bhrāntirapītyādi-</p>
         
         
         <p>yadā na bhrāntirapyasti māyā kenopalabhyate // Bca_9.15 //</p>
         
         
         <p>yadā sarvaṃ jagat māyātmakatayā svabhāvaśūnyamupagataṃ madhyamakavādibhiḥ, māyāsvabhāvasaṃvṛtigrāhiṇī
            buddhirapi bhavatāṃ nāsti bāhyavat, tadā māyā kenopalabhyate, kena pratīyate tadgāhakavastusajjñānamantareṇa?
            naiva kenacidityarthaḥ / yasya punaḥ svacittameva paramārthasat bāhyarūpatayā bhrāntaṃ
            tathā pratibhāsate, na tasyāyaṃ doṣa iti bhāvaḥ //</p>
         
         
         <p>etannirākartumāha yadā māyaivetyādi-</p>
         
         
         <p>yadā māyaiva te nāsti tadā kimupalabhyate /</p>
         
         
         <p>yadā māyaiva grāhyatayā hastyādyākārapravṛtyā tava vijñānavādino nāsti, cittamātraṃ
            jagadabhyupagacchanto bahirarthābhāvāt, tadā kimupalabhyate, tadā kimiha pratibhāsate?
            bahirarthābhāvāddeśādivicchedena pratibhāso na yukta ityarthaḥ / atra parasyābhiprāyamāśaṅkayannāha
            cittasyaiva sa ityādi-</p>
         
         
         <p>cittasyaiva sa ākāro yadyapyanyo 'sti tattvataḥ // Bca_9.16 //</p>
         
         
         <p>uktamatra cittameva bahīrūpatayā bhrāntaṃ hastyādyākāraṃ pratibhāsate iti / uktameva
            / kiṃ tu yadyapi cittasyaiva jñānasyaiva sa iti deśādivicchedena grāhyatayā pratibhāsamāna
            ākāro nirbhāsaḥ, anya ityaparaḥ āntarād grāhakāccittākārāt, asti vidyate, tattvato
            vastutaḥ //</p>
         
         
         <p>yadyapītyabhyupagamyoktam, tathāpi naitat saṃgacchata ityāha cittameva yadā māyetyādi-</p>
         
         
         <p>cittameva yadā māyā tadā kiṃ kena dṛśyate /</p>
         
         
         <p>cittameva vijñānameva vedakatayā svīkṛtam, yadā māyā nānyā, na hi vedakacittavyatiriktā
            kācidanyā māyā nāma, tadātmatayā tasyāstathā pratibhāsopagamāt, tadā kiṃ (<span class="bold">Bcp 188</span>) kena dṛśyate, kiṃ kena pratīyate? darśanameva hi kevalamasti na dṛśyam / dṛśyamantareṇa
            darśanamapi na syāt, dṛśyāpekṣatvāttasya / ato na kenacit kiṃcit dṛśyeta, iti āndhyamaśeṣasya
            jagataḥ prāptamiti bhāvaḥ / nanu syādevaitat yadi jñānasya ātmasaṃvedanaṃ na syāt,
            yāvatā svasaṃvedanatayā svarūpaṃ saṃvedayat tadabhinnaṃ māyādipratibhāsamapi vedayet
            / tathā ca sati na kācit kṣatiḥ / iti vijñānavādino 'bhiprāyamāśaṅkayāha-</p>
         
         
         <p>uktaṃ ca lokanāthena cittaṃ cittaṃ na paśyati /</p>
         
         
         <p>svabhāvaśūnyameva sarva jagad yadā yuktitaḥ pratipāditam, tadā kaḥ kasya svabhāvo
            vastutaḥ iti kasya kena vedanaṃ syāt? uktaṃ ca bhagavatā-</p>
         
         
         <p>sarvadharmāḥ śūnyāḥ, śūnyatālakṣaṇaṃ cittam / sarvadharmā viviktāḥ, viviktatālakṣaṇaṃ
            cittam / iti /</p>
         
         
         <p>kiṃ ca / uktaṃ ca kathitaṃ ca lokanāthena lokānāṃ sarvasattvānāṃ nāthena śaraṇyena
            buddhena bhagavatā / kimuktam? cittaṃ cittaṃ na paśyatīti, cittaṃ svātmānaṃ na jānāti,
            satyapi vastutve svātmani kāritravirodhāt / kathamiva?</p>
         
         
         <p>na cchinatti yathātmānamasidhārā tathā manaḥ // Bca_9.17 //</p>
         
         
         <p>yathā sutīkṣṇāpyasidhārā khaṅgadhārā tadanyavadātmānaṃ svakāyaṃ na cchinatti na vighāṭayati,
            svātmani kriyāvirodhāt, tathā manaḥ / asidhārāvaccittamapi svātmānaṃ na paśyatīti
            yojyam / tathā hi na tadevaikaṃ jñānaṃ vedyavedakavedanātmasvabhāvatrayaṃ yuktam /
            ekasya niraṃśasya trisvabhāvatāyogāt / tatredamuktamāryaratnacūḍasūtre-
            sa cittaṃ parigaveṣamāṇo nādhyātmaṃ cittaṃ samanupaśyati / na bahirdhā cittaṃ samanupaśyati
            / na skadheṣu cittaṃ samanupaśyati / na dhātuṣu cittaṃ samanupaśyati / nāyataneṣu
            cittaṃ samanupaśyati / sa cittamasamanupaśyaṃścittadhārāṃ paryeṣate- kutaścittasyotpattiriti
            / ālambane sati cittamutpadyate / tat kimanyaccittamanyadālambanam, atha yadevālambanaṃ
            tadeva cittam? yadi tāvadanyadālambanamanyaccittam, tad dvicittatā bhaviṣyati / atha
            yadevālambanaṃ tadeva cittam, tat kathaṃ cittaṃ cittaṃ paśyati? na hi cittaṃ cittaṃ
            samanupaśyati / tadyathā na tasyaiva asidhārayā saiva asiṃdhārā śakyate chettum, na
            tenaiva aṅgulyagreṇa tadeva aṅgulyagraṃ spraṣṭuṃ śakyate, evameva tenaiva cittena
            tadeva cittaṃ draṣṭumiti vistaraḥ //</p>
         
         
         <p>atra cittāmātravādinaḥ svātmani kriyāvirodhaṃ vighaṭayituṃ svapakṣaprasādhanāya dṛṣṭāntamudbhāvayannāha
            ātmabhāvamityādi-</p>
         
         
         <p>ātmabhāvaṃ yathā dīpaḥ saṃprakāśayatīti cet /</p>
         
         
         <p>ātmabhāvaṃ svasvarūpaṃ yathā dīpaḥ pradīpaḥ saṃprakāśayati dyotayati / yathā hi kila
            andhakārāvṛtaghaṭādivastupratipattaye pradīpa upādīyate, na tathā pradīpaprakāśanāya
            pradīpāntaram, api tu ghaṭādi prakāśayanneva ātmānamapi prakāśayati, tathā prakṛte
            'pi svasaṃvedane (<span class="bold">Bcp 189</span>) veditavyam / na cāpi kvacidvirodho dṛṣṭa iti sarvatra yojanīyam / tasmāt pradīpavadavirodha
            eveti cet, yadyevaṃ manyase, tadā naivaṃ vaktavyam / kuta ityāha naivetyādi-</p>
         
         
         <p>naiva prakāśyate dīpo yasmānna tamasāvṛtaḥ // Bca_9.18 //</p>
         
         
         <p>naiva prakāśyate ghaṭādivannaiva uddayotyate dīpaḥ, yasmānna tamasāvṛtaḥ na andhakārapihitaḥ
            / vidyamānasyāvaraṇasya apanayanaṃ prakāśanam, tato yuktaṃ ghaṭādīnāṃ prakāśanam,
            teṣāṃ prāg vidyamānatvāt / naivaṃ pradīpasya, tasya prāgavidyamānatvāt / na ca avidyāmānasya
            prakāśanaṃ yuktam, asattvāt / tasmānnaiva prakāśyate dīpaḥ / iti visadṛśatvānna pradīpadṛṣṭāntāt
            sādhyasiddhiḥ //</p>
         
         
         <p>syādetat- ātmabhāvamityādinā naitadabhidhīyate yadātmānaṃ ghaṭavat tamasāvṛtaṃ prakāśayati
            dīpaḥ, api tu tatsvabhāvaṃ prati paranirapekṣatāmātramasyābhidhīyate / etadevopadarśayannāha
            na hītyādi-</p>
         
         
         <p>
            na hi sphaṭikavannīlaṃ nīlatve 'nyamapekṣate /<br />
            tathā kiṃcitparāpekṣamanapekṣaṃ ca dṛśyate // Bca_9.19 //
            </p>
         
         
         <p>hiriti yasmāt / yathā sphaṭikopalaḥ svayamanīlaḥ san, nīlatve nīlaguṇotpattinimittamanyamupādhiṃ
            nīlapatrādisaṃnidhimapekṣate, tathā svayameva yadvastu nīlam, tadapi na nīlatve 'nyamupādhimapekṣate
            / tathā tena prakāreṇa kiṃcid ghaṭādikaṃ parāpekṣaṃ pradīpādyapekṣaṃ prakāśaṃ dṛśyate,
            kiṃcit punaḥ pradīpādikamanapekṣaṃ ca svayaṃprakāśātmakaṃ dṛśyate upalabhyate / etāvanmātrameva
            vivakṣitam //</p>
         
         
         <p>evaṃ vijñānavādinā upadarśite viśeṣe siddhāntavādī nīlameva tāvannīlatve paranirapekṣaṃ
            dṛṣṭāntatvenopadarśitaṃ pratiṣedhayannāha anīlatva ityādi-</p>
         
         
         <p>
            anīlatve na tannīlaṃ nīlaheturyathekṣyate /<br />
            nīlameva hi ko nīlaṃ kuryādātmānamātmanā // Bca_9.20 //
            </p>
         
         
         <p>ayamapi na sadṛśo dṛṣṭāntaḥ, yato nīlamapi na nīlatve sphaṭikavannirapekṣam, tadbhāvaṃ
            prati svahetupratyayāpekṣatvāt / kadā punaridamanapekṣaṃ syāt? yadi tadanīlameva svahetorutpadyeta
            / punastadbhāve paranirapekṣaṃ svayameva nīlamātmānaṃ kuryāt / na caitadasti / yataḥ
            anīlatve nīlaguṇarahitatve sati / neti niṣedhayati / taditi nīlābhimataṃ vastu / nīlaṃ
            nīlaguṇayuktamātmānaṃ svarūpamātmanā svayameva na kuryāt, na kartuṃ śaknoti, pūrvavat
            svasmin kriyāvirodhāt / tasmānna nīlasyāpi parānapekṣatā nīlatvaṃ prati sphaṭikavat
            / tathā hi (<span class="bold">Bcp 190</span>) sphaṭikopalo 'pi vastuto 'vasthitarūpa eva upādhisaṃnidhau na nīloparāgamanubhavati,
            api tu sarvasvopādānalakṣaṇāt / nīlopādhiviśeṣahakāriṇaśca pūrvasvarasanirodhāt anya
            eva nīlaguṇoparaktaḥ sphaṭikopala utpadyate iti siddhāntaḥ / tasmāt sādhāraṇamanayostadguṇaṃ
            prati hetupratyayādhīnatvam / iti prakṛte 'pi sādhye na kaścidviśeṣaḥ //</p>
         
         
         <p>nanu priyamidamanuṣṭhitaṃ priyeṇa yasmāt jaḍasvabhāvavyāvṛttātmatayā svahetupratyayāt
            utpattireva jñānasya prakāśāntaranirapekṣasya ātmaprakāśatā svasaṃvedanamucyate /
            etadeva tvayāpi nīlasvarūpaparāmarṣeṇa samarthitam / etāvanmātreṇa pradīpo 'pi dṛṣṭāntīkṛtaḥ
            / na punarasmābhiḥ karmakartṛkriyābhedena jñānasyātmaprakāśanamiṣyate / ekasya sataḥ
            karmādisvabhāvatrayasyāyogāt / tanna kriyādibhedena dūṣaṇe 'pi kiṃciddūṣitamasmākaṃ
            syāt, svahetujanitasyātmaprakāśasyānupaghātāt / iti nātmasaṃvedane pratipāditadoṣaprasaṅgaḥ
            / taduktam-</p>
         
         
         <p>
            vijñānaṃ jaḍarūpebhyo vyāvṛttamupajāyate /<br />
            iyamevātmasaṃvittirasya yā jaḍarūpatā //
            </p>
         
         
         <p>
            kriyākārakabhedena na svasaṃvittirasya tu /<br />
            ekasyānaṃśarūpasya trairūpyānupapattitaḥ //
            </p>
         
         
         <p>iti / [tattvasaṃgraha-2000-1]</p>
         
         
         <p>atrocyate- kriyākārakabhedena vyavahāraprasiddhaṃ śabdārthamadhigamya dūṣaṇamuktam,
            svasaṃvedanaśabdasya tadarthābhidhāyakatvāt / yadi punardoṣabhayāllokaprasiddho 'pi
            śabdārthaḥ parityajyate, tadā lokata eva bādhā bhavato bhaviṣyati / itthamapi na paramārthataḥ
            svasaṃvedanasiddhiḥ / tathā hi hetupratyayopajanitasya pratibimbasyeva niḥsvabhāvatvamuktam
            / tathā ca sutarāṃ na svasaṃvedanaṃ jñānasya, tattvato nijasvabhāvābhāvāt / na ca
            svabhāvābhāve gaganotpalasya ātmasaṃvedanamucitam / na cāpi jaḍasvabhāvatā madhyamakavādinaṃ
            prati paramārthataḥ kasyacit siddhā, yena jaḍavyāvṛttamajaḍaṃ svasaṃvedanaṃ syat /
            tasmādanyāneva vastuvādinaḥ prati yuktametadvaktum / tato niḥsvabhāvatayā na kathaṃcidapi
            svasaṃvedanasiddhiḥ / etat punaḥ paścāt smṛtyupasthānopadarśanaprastāve [9.24] vistareṇopadarśayiṣyāmaḥ
            //</p>
         
         
         <p>sāṃprataṃ pradīpasya svayaṃprakāśatāmabhyupagamya buddheḥ svasaṃvedanamayuktamiti
            pratipādayannāha dīpa ityādi-</p>
         
         
         <p>
            dīpaḥ prakāśata iti jñātvā jñānena kathyate /<br />
            buddhiḥ prakāśata iti jñātvedaṃ kena kathyate // Bca_9.22 //
            </p>
         
         
         <p>bhavatu vā pradīpasya prakāśātmatā, tathāpi na buddhisaṃvedanasādhanaṃ prati sadṛśo
            dṛṣṭānta iti samudāyārthaḥ / dīpaḥ prakāśata iti ābhāsate prakāśāntaranirapekṣaḥ svayameva,
            iti jñātvā pratītya jñānena buddhyā kathyate pratipādyate, pradīpasya jñānaviṣayatvāt
            / buddhirjñānaṃ (<span class="bold">Bcp 191</span>) prakāśate iti yaducyate, tat punaḥ kena jñānena jñātvā kathyate iti paraṃ pṛcchati
            / na cātra kiṃcid buddhipratipattinibandhanamastīti asaṃbhāvanāṃ prakāśayati / na
            tāvat pūrvajñānena tatpratipattiḥ, tatkālamanutpattestasyāsattvāt / nāpi paścātkālabhāvinā
            tadānīṃ kṣaṇikatayā grāhyasyātītatvāt / na ca tatsamānakālabhāvinā tena tasyānupakārāt
            / na ca anupakārakasya viṣayabhāvaḥ, nākāraṇaṃ viṣayaḥ iti vacanāt / nāpi svayam,
            tatraiva vipratipatteḥ / tat kathaṃ tatpratītiriti na vidmaḥ //</p>
         
         
         <p>itthaṃ sarvathā buddherapratipattau tatsaṃvedanamatīva ayuktamityāha prakāśā vetyādi-</p>
         
         
         <p>
            prakāśā vāprakāśā vā yadā dṛṣṭā na kenacit /<br />
            vandhyāduhitṛlīleva kathyamānāpi sā mudhā // Bca_9.23 //
            </p>
         
         
         <p>prakāśā vā prakāśātmikā dīpavat / aprakāśā vā aprakāśātmikā ghaṭādivat / parasparasamuccaye
            vāśabdadvayam / buddhiḥ yadā dṛṣṭā na kenacit, na pratipannā kenacit pratipantrā svayaṃrūpeṇa
            vā / yadeti padaṃ tadetyākarṣati / tadā vandhyāyā aprasavadharmiṇyāḥ striyā duhitā
            putrī, tasyā līlā vilāso lalitaṃ tadvat / kathyamānāpi ākhyāyamānāpi sā mudhā / seti
            buddhiḥ / mudheti niṣphalā / vandhyāduhituravidyamānatayā pratipannatvāt tallīlā sutarāmapratipannetyabhiprāyaḥ
            / athavā / anutpannāniruddhasvabhāvatayā vandhyāduhitṛsthānīyā buddhiḥ / apratītatatsvabhāvatayā
            tallīlāvat svasaṃvittiḥ / tadapratīteḥ tasyā api apratītiriti kathyamānāpi yuktirahitena
            vacanamātreṇa sā svasaṃvittirmudhāḥ, anupādeyatvānniṣprayojanā //</p>
         
         
         <p>syādevam- yuktiśūnyaṃ vacanamātrametat / yataḥ iyamatra yuktirastītyāha yadi nāstītyādi-</p>
         
         
         <p>yadi nāsti svasaṃvittirvijñānaṃ smaryate katham /</p>
         
         
         <p>yadi svasaṃvedanaṃ vijñānasya nāsti na vidyate, tadā vijñānaṃ smaryate katham? vijñānasya
            svasaṃvedanābhāvāduttarakālaṃ smaraṇaṃ na syāt / na hi ananubhūtasmaraṇaṃ yuktam,
            atiprasaṅgāt / tasmādanubhavaphalasya smaraṇasya uttarakālaṃ darśanāt jñānasaṃvedanamastītyanumīyate
            iti / naitat sādhanaṃ sādhīyaḥ / yato yadi svasaṃvedanakāryatayā smaraṇaṃ niścitaṃ
            bhavet, bhaved vahveryathā dhūmaḥ svasaṃvedanasya kāraṇaṃ smṛtiḥ / na ca asiddhe svasaṃvedane
            pramāṇataḥ, smaraṇasya tatkāryatāgrahaṇamasti / sarvathā ubhayapratipattināntarīyakatvāt
            kāryakāraṇabhāvapratipatteḥ / na ca cakṣurāderiva vijñānam, adarśane 'pi smaraṇaṃ
            tatkāryaṃ setsyati, cakṣuṣo hi vyatireke nīlādijñānābhāvato [vyatirekadvāreṇa] tatkāryamanumīyate
            / smṛtistu jñānasaṃvedanamantareṇāpi bhavatīti pratipādayiṣyāmaḥ, iti svasaṃvedanakāryatāniścayamantareṇa
            smaraṇasya (<span class="bold">Bcp 192</span>) tadvinābhāvānna saṃvedanasiddhiḥ / ataḥ smaraṇamapi jñānatvāt kathaṃ siddhamiti
            vaktavyam / na ca svayamasiddhaṃ liṅgaṃ jñāpakamanyasya / na ca smaraṇaṃ svasaṃvedanasya
            pratyakṣatayā grāhakam, tasya tasmādanyatvāt / na ca jñānasya jñānāntaraviṣayatvam,
            bahirarthavat saṃbandhāsiddhayādidoṣaprasaṅgāt / anyatvāviśeṣāt saṃtānāntarabhāvināpi
            smaraṇena tasya grahaṇaṃ syāt / atha tena pūrvamananubhūtatvānna smaryata iti cet,
            ekasaṃtatipatitenāpi na pūrvamanubhūtamiti samānaḥ prasaṅgaḥ //</p>
         
         
         <p>kāryakāraṇabhāvo 'pi na tasya niyāmako yujyate, kāryakāraṇabhāvasyaiva paramārthato
            'bhāvāt, satyapi tasmin sarvajñānānāṃ svapratipattiniṣṭhatayā tadgahaṇasyāśakyatvāt
            / yathāvyavahāramabhyupagame kālpanikatvam, kālpanikatve ca sarvavyavahārāṇāṃ kalpanānirmitatvāt
            sāṃvṛtatvamiti sādhitaṃ naḥ sādhyam / iti na smṛteḥ svasaṃvedanasiddhiḥ //</p>
         
         
         <p>bhavato 'pi kathaṃ tarhi svasaṃvedanābhāve smṛtirityāha anyānubhūta ityādi-</p>
         
         
         <p>anyānubhūte saṃbandhāt smṛtirākhuviṣaṃ yathā // Bca_9.24 //</p>
         
         
         <p>jñānādanyasmin grāhye vastuni viṣaye 'nubhūte sati jñāne smṛtiḥ smaraṇamupajāyate
            / nanu anyasminnanubhūte anyatra smaraṇe atiprasaṅgaḥ syādityāha- saṃbandhāditi /
            viṣaye 'nubhūte tadvijñānasmaraṇaṃ saṃbandhādbhavati / vijñānaṃ hi tadgāhakatayā tatsaṃbaddham,
            ato vijñānaṃ smaryate, nānyat / satyapi saṃbandhe anyasminnanubhūte anyasya smaraṇe
            viplutaṃ smaraṇaṃ syāditi cenna, pūrvamanubhūto viṣayaḥ uttarakālamanusmaryamāṇaḥ
            sa evānubhavaviśiṣṭo 'nusmaryate / tadviśiṣṭasya tasya grahaṇāt / jñānameva ca viṣayānubhavo
            nānya iti viṣayānubhavasmaraṇāttatsaṃbaddhatayā jñāne smaraṇamabhidhīyate, na tu viṣayarahitaṃ
            jñānamapi kevalamanusmaryate ityadoṣaḥ //</p>
         
         
         <p>nanu kathamiva jñānasaṃvedanāhitasmṛtivāsanābījamantareṇa smṛtiruttarakālaṃ syādityāhaākhuviṣaṃ
            yatheti / ākhuviṣaṃ mūṣikaviṣaṃ yathā saṃbandhāt kālāntareṇa jāyate, tathā smṛtirapītyarthaḥ
            / tathā hi mūṣikaviṣamekasmin kṣaṇe śarīrasaṃkrāntaṃ punaḥ kālāntareṇa meghastanitamadhigamya
            vināpi svasaṃvedanāhitasmṛtivāsanābījamidaṃpratyayatāmātrāyatavṛttitvāt anyasmin kṣaṇe
            vikṛtimupayāti, tathā prakṛte 'pi na duṣyatīti bhāvaḥ //</p>
         
         
         <p>punarapi vijñānavādī jñānasaṃvedanasiddhaye prakārāntaramupadarśayitumāha pratyayāntareti-</p>
         
         
         <p>pratyayāntarayuktasya darśanātsvaṃ prakāśate /</p>
         
         
         <p>pratyayāntaraṃ kāraṇāntaram [kālāntaram
            ?] / īkṣaṇikādividyā paracittādijñānābhijñā ca tābhyāṃ yuktasya tatsāmagrīsaṃbaddhasya
            cittasya darśanāt pratibhāsanāt vijñānasya khaṃ prakāśate svarūpaṃ pratibhāsate /
            saṃvedanamastīti yāvat / yadi hi tat sarvadā parokṣarūpaṃ kathaṃ kadācit sāmagrīviśeṣādupalabhyeta,
            tato yathā sāmagrīviśeṣāt paracittamupalabhyate, tathā samanantarālambanādipratyayāt
            svacittamapyupalabhyate iti bhāvaḥ / etadapi na jñānasaṃvedanasāmarthyamityāha siddhāñjanetyādi-</p>
         
         <span class="note"><span class="bold">Bcp 193</span></span>
         
         <p>siddhāñjanavidherdṛṣṭo ghaṭo naivāñjanaṃ bhavet // Bca_9.25 //</p>
         
         
         <p>siddhaṃ ca tadañjanaṃ ca, siddhasya vā añjanam, tasya vidhiḥ vidhānaṃ prayogaḥ, tasmād
            dṛṣṭaḥ pratītaḥ ghaṭo nidhānādi vā naiva añjanaṃ bhavati / na ca ghaṭādirañjanameva
            syāt / na yad yasmātpratīyate tadeva tadbhavati / evamīkṣaṇikādividyāsahakāriṇā jñānena
            paracittaṃ ca ghaṭādivad dṛṣṭamiti naitāvatā tatsaṃvedanaṃ siddhaṃ syāt / tasmānnaitadapi
            sādhyopayogi sādhanam / nanu yadi jñānamaviditasvarūpaṃ syāt, arthasyāpi pratītirna
            syāt / avyaktavyaktikatvād jñānasya, na hi arthasya vyaktiḥ / tadapratītau kathamarthasya
            pratītiḥ? tathā hi svasaṃvedanasya pratiṣedhāt, anyena anyasya grahaṇāyogācca, tadgahaṇābhyupagame
            ca uttarottarasya apratītasya pratītaye jñānāntarānusaraṇena anavasthāprasaṅgācca
            na kathaṃcidapi arthasya pratītiriti / tena yaduktam "anyānubhūte" ityādi, tadasaṃgatam,
            arthasyānubhavābhāvāt //</p>
         
         
         <p>sarvaścāyaṃ dṛṣṭādivyavahāro loke na syādityāha yathā dṛṣṭamityādi / yaducyate dṛṣṭādivyavahāro
            na syāditi, sa kiṃ paramārthato na syāt, saṃvṛtyā vā? tatra yadi paramārthato na syādityucyate,
            tadā priyamidamasmākam / na hi sāṃvṛtasya paramārthacintāyāmavatāro 'sti / atha lokaprasiddhiḥ,
            tadā-</p>
         
         
         <p>yathā dṛṣṭaṃ śrutaṃ jñātaṃ naiveha pratiṣidhyate /</p>
         
         
         <p>iti / yathā dṛṣṭamiti cakṣurādivijñānena pratyakṣeṇa pratipannam / śrutamiti parapudgalādāgamācca
            / jñātamiti trirūpaliṅgajādanumānānniścitam / tadetadiha sarvaṃ vyavahāramāśritya
            naiva pratiṣidhyate, naiva vāryate / yad yathā lokataḥ pratīyate, tat tathaiva avicāritasvarūpamabhyupagamyate
            lokaprasiddhitaḥ, na tu punaḥ paramārthataḥ / tena jñānasaṃvedanābhāvādarthānadhigamādayo
            'pi doṣāḥ paramārthapakṣavādina iha nāvataranti / yadi tat tathaivābhyupagamyate,
            kiṃ nāma tarhi pratiṣidhyate ityāha satyata ityādi-</p>
         
         
         <p>satyataḥ kalpanā tvatra duḥkhaheturnivāryate // Bca_9.26 //</p>
         
         
         <p>satyataḥ paramārthataḥ / kalpanā āropaḥ / tuśabdaḥ punararthe / sā punaratra vicāre
            siddhānte vā / nivāryate pratiṣidhyate / kutaḥ? duḥkhaheturiti / hetupadametat / duḥkhasya
            hetuḥ kāraṇaṃ yasmāt, tasmādityarthaḥ / upādānaskandhānāṃ sadasadādikalpanāhitapravṛttihetuta
            eva ca saṃsāraḥ / saṃsāraśca duḥkhasvabhāvaḥ /</p>
         
         
         <p>duḥkhaṃ samudayo loko dṛṣṭisthānaṃ bhavaśca te /
            [abhi. kośa-1.8]</p>
         
         
         <p>iti vacanāt / iti satyataḥ kalpanā duḥkhaheturbhavati / tasmādasatsamāropakalpanābhiniveśapratiṣedhamātramatrābhipretam,
            na tu vāstavaṃ kiṃcit pratiṣidhyate iti / tadevaṃ svasaṃvedanaṃ jñānasya na kathaṃcidacidapi
            yujyate / taduktam-</p>
         
         <span class="note"><span class="bold">Bcp 194</span></span>
         
         <p>
            na bodhyabodhakākāraṃ cittaṃ dṛṣṭaṃ tathāgataiḥ /<br />
            yatra boddhā ca bodhyaṃ ca tatra bodhirna vidyate //
            </p>
         
         
         <p>iti /</p>
         
         
         <p>yattu kvacid bhagavatā cittamātratāstitvamuktam, tat skandhāyatanādivanneyārthatayeti
            kathayiṣyate //</p>
         
         
         <p>idānīṃ prāsaṅgikaṃ parisamāpya prakṛte yojayannāha cittādanyetyādi-</p>
         
         
         <p>
            cittādanyā na māyā cennāpyananyeti kalpyate /<br />
            vastu cetsā kathaṃ nānyānanyā cennāsti vastutaḥ // Bca_9.27 //
            </p>
         
         
         <p>tarhi cittādanyā māyā syāt, ananyā vā syāt, ubhayasvabhāvā vā, anubhayasvabhāvā vā,
            iti catvāro vikalpāḥ / tatra na tāvat prathamapakṣaḥ, cittādanyābhyupagame 'pi cittamātraṃ
            jagadicchataḥ siddhāntavirodhaḥ syāt / dvitīyapakṣe tu "yadā māyaiva te nāsti" [9.6]
            ityādinā pratipādita eva doṣaḥ / tṛtīyastu prakāro na saṃgacchate, parasparaviruddhayorekatrābhāvāt
            / atha caturthī kalpanā, sāpi na saṃgacchate / tāmupādāyocyatecittādanyā na māyā ityanyatvapratiṣedhaḥ
            / ananyā tarhi, nāpyananyeti tattvasyāpi pratiṣedhaḥ, iti ubhayapakṣapātaścedyadi
            kalpyate vyavasthāpyate, so 'pi na yuktaḥ, anyonyaparihāravatorekapratiṣedhasya aparavidhināntarīyakatvāt
            tayorekatrābhāvāt caturthī kalpanā sāpi na saṃghaṭate // api ca / vastu cediti / yadi
            sā māyā vastusatī kathaṃ nānyā cittādvayatiriktā na bhavati? atha ananyā cet, yadi
            cittameva māyā, tadā nāsti vastutaḥ, na vidyate paramārthataḥ, tasyāstatsvabhāvatvāt
            cittameva kevalam ityetat tadevāyātam / yaduktam-</p>
         
         
         <p>
            yadā māyaiva te nāsti tadā kimupalabhyate /<br />
            iti //
            </p>
         
         
         <p>adhunā prakṛtaṃ prasādhya upasaṃharannāha asatyapītyādi-</p>
         
         
         <p>asatyapi yathā māyā dṛśyā draṣṭṛ tathā manaḥ /</p>
         
         
         <p>asatī upalabhyamānā māyā hastyādivadvastuto 'satsvabhāvā / tādṛśyapi dṛśyā darśanaviṣayā
            yathā māyā, draṣṭu tathā manaḥ / saiva asatī māyā dṛśyā dṛṣṭāntaḥ, tathā manaḥ paramārthato
            'satsvabhāvamapi darśanasamarthaṃ bhaviṣyati / tena "yadā na bhrāntirapyasti" [9.15]
            ityādi yaduktaṃ pareṇa tat prasādhya upasaṃhāreṇa darśitam / punarapi prakārāntareṇa
            paramārthasadvijñānasādhanāya paropakramamabhisaṃdhāya āha vastvāśrayaścetyādi-</p>
         
         
         <p>vastvāśrayaścetsaṃsāraḥ so 'nyathākāśavadbhavet // Bca_9.28 //</p>
         
         
         <p>tathāhi- saṃkleśo vyavadānaṃ ca heyopādeyatayā dvayamidaṃ yathāvat pratipattavyam
            / tatra rāgādimalāvṛtaṃ cittaṃ saṃkliṣṭamityucyate / te ca abhūtasamāropabalotpannatvādāgantukāścittāśritāḥ
            pravartante / tatprabhūtakarmajanmaparaṃparopanibandhaḥ saṃsāraḥ prajāyate / tadeva
            cittaṃ paramārthataḥ prakṛtiprabhāsvaramanāgantukamabhūtaparikalpasamutthagrāhyagrāhakādidvayasamāropābhiniveśavāsanāśūnyamadvayasvabhāvamāgantukadoṣavinirmuktamāśrayaparāvṛttervyavadānamityucyate
            / tadevaṃ (<span class="bold">Bcp 195</span>) saṃkleśavyavadānayorvastusamudbhūtacittamantareṇa vyavasthāpanaṃ na ghaṭate iti
            manyante, saṃsāranirvāṇayościttadharmatvāt / cittameva saṃkliśyate, cittameva vyavadāyate
            iti vacanāt / tadeva paramataṃ nirūpayati-vastveva vastusadbhūtacittameva āśrayaḥ
            asyeti vastvāśrayaḥ / cet yadi saṃsāro vyavasthāpyate, tadā saṃsāro 'nyathā bhavet,
            cittādanyaḥ syāt, vastuno 'nyatve avastu syāt, cittasyaiva ca vastutvāt / kathamiva?
            ākāśavat gaganamiva / ya eṣa cittāśrayaḥ saṃsāro 'bhidhīyate, sa kiṃ vastu avastu
            vā? vastvapi cittaṃ tadanyadvā? tatra yadi vastu cittameva, tadā na cittādanyaḥ saṃsārastadāśryaḥ,
            cittameva saḥ / cittaṃ ca prakṛtiprabhāsvaratayā vyavadānasvabhāvatvānna praheyam
            / atha cittādanyaḥ, tadā cittavyatiriktasya anyasyābhyupagamāt siddhāntakṣatiḥ / atha
            avastu, tadā saṃsāro nāma na kiṃcidasti, kharaviṣāṇavat / ata evāha ākāśavat iti /
            yathā ākāśaṃ prajñaptisanmātramasat, na kvacidarthakriyāyāṃ samartham, tathā saṃsāro
            bhavataḥ syāt / athavā / ākāśavaditi niḥsvabhāvatvādasmatsiddhāntānupraveśaḥ //</p>
         
         
         <p>syādetat- yadi nāma avastu, tathāpi vastusadbhūtacittasamāśritatvāt tasya arthakriyāsāmarthyaṃ
            bhaviṣyatītyāha vastvāśrayeṇetyādi-</p>
         
         
         <p>vastvāśrayeṇābhāvasya kriyāvattvaṃ kathaṃ bhavet /</p>
         
         
         <p>na asadrūpasya kaścidāśrayo bhavitumarhati, āśrayāśrayibhāvasya kāryakāraṇarūpatvāt
            / na ca abhāvaḥ kasyacit kāryam, anirvartyaviśeṣatvāt / bhavatu nāma, tathāpi vastvāśrayeṇa
            vastusadbhūtacittasamāśrayeṇa abhāvasya asadātmakasya kriyāvattvam, arthakriyākāritvaṃ
            kathaṃ bhavet? na kadācidapi yujyate ityarthaḥ / anyathā tasya bhāvasvabhāvatā syāt
            / śaktirhi bhāvalakṣaṇam / sarvaśaktiviraho 'bhāvalakṣaṇamiti vacanāt / kimidānīmiti
            vicāryamāṇamupasthitaṃ bhavata ityāha asatsahāyamityādi-</p>
         
         
         <p>asatsahāyamekaṃ hi cittamāpadyate tava // Bca_9.29 //</p>
         
         
         <p>asannevaḥ abhāvaḥ sahāyo 'syeti asatsahāyam / hiravadhāraṇe / ekamadvitīyameva cittamāpadyate
            tava cittaikaparamārthavādinaḥ //</p>
         
         
         <p>nanu uktameva- grāhyagrāhakādyākāravinirmuktamadvayalakṣaṇaṃ cittam, iti cittaikatāpratipādane
            na kiṃcidaniṣṭamasmākam / tadayuktam / saṃkleśasyāpi praheyatayā vastutvamuktam /
            tat kathaṃ cittamevaikaṃ vastu? astu nāma, tathāpi na bādhakānmuktirityāha grāhyamuktamityādi-</p>
         
         
         <p>grāhyamuktaṃ yadā cittaṃ tadā sarve tathāgatāḥ /</p>
         
         
         <p>grāhyamityupalakṣaṇam / grāhakādimuktamapi veditavyam / athavā grāhyādhīnaṃ grāhakatvamiti
            tadabhāvād grāhakābhāvaḥ / grāhakābhāve ca tadupakalpitasya abhilāpyasyābhāvāt abhilāpasyābhāva
            ityupadarśayituṃ grāhyamuktamityuktam / grāhyādyākāraviviktamadvayasvabhāvaṃ yadā
            sarvasya jagataścittam, tadā tasya cittasya sarvasattvasaṃtānāntargatatvāt sarvasaṃsāriṇaḥ
            sattvāḥ (<span class="bold">Bcp 196</span>) tathāgatā buddhā bhagavantaḥ prāpnuvanti / na kaścit pṛthagjanaḥ syāt / tataśca
            saṃkleśaprahāṇāryamārgabhāvanāvaiyarthyaprasaṅgaḥ / na caivam / tasmāt satyapi grāhyagrāhakavaidhurye
            bhāvābhiniveśasya tadavasthatvānna sarvathā saṃkleśaprahāṇamityabhisaṃdhāyāha evaṃ
            cetyādi-</p>
         
         
         <p>evaṃ ca ko guṇo labdhaścittamātre 'pi kalpite // Bca_9.30 //</p>
         
         
         <p>evaṃ ceti nipātasamudāyaḥ evaṃ satītyasminnarthe / apyarthe cakāraḥ / evamapi svīkṛte
            ko guṇo labdhaḥ? naiva kaścit / cittamātre 'pi vijñaptimātratāyāmapi kalpitāyāṃ kalpanayā
            samāropite, advayatattvaparijñānānvaye 'pi sarvasattvasaṃtāne rāgādīnāṃ paryavasthānāt
            //</p>
         
         
         <p>nanu etatsamānaṃ niḥsvabhāvavādino bhavato 'pīti samānadūṣaṇatāmāpādayannāha māyopamatve
            'pītyādi-</p>
         
         
         <p>māyopamatve 'pi jñāte kathaṃ kleśo nivartate /
            māyopamatve māyāsvabhāvatve 'pi jagato jñāte kathaṃ kleśo nivartate, kathaṃ rāgādigaṇaḥ
            prahīyate iti pṛcchati / kimatra prahāṇānupapattikāraṇaṃ yat pṛcchasītyāha yadā māyetyādi-</p>
         
         
         <p>yadā māyāstriyāṃ rāgastatkarturapi jāyate // Bca_9.31 //</p>
         
         
         <p>idamatra prahāṇānupapattibījaṃ dṛśyate- yadā māyāstriyāṃ māyākāravinirmitāyāmabalāyāṃ
            rāgaḥ saṃraktacittatā jāyate utpadyate / kasya jāyate? tatkarturapi / na kevalaṃ yadvayāmohanāya
            sā vinirmitā, teṣāmeva jāyate, kiṃ tu tasyā māyāstriyāḥ kartuḥ nirmāturapi jāyate
            iti apiśabdārthaḥ / yadā hi paracittavibhramasaṃpādanārthaṃ mantrauṣadhisāmarthyavinirmitāṃ
            sarvāṅgapratyaṅgāvayavalakṣaṇaparipūrṇāmabhinavayauvanaśobhāsaṃpatsamāpannāṃ prasannamanoharavarṇāṃ
            lāvaṇyātiśayaśālinīm atīva tadākāranirmāṇapravīṇaḥ kaścinmāyākāro janapadakalyāṇīṃ
            striyamupadarśayati, tadā na tāvat tadanye tāmabhisamīkṣya manmathaśaraprahārāntaravyathitacetaso
            jāyante, api tu yo 'pi sa tasyāḥ kamanīyakāntisaṃpadaḥ kāmakalākauśalotkaṇṭhitamūrterabhinirmātā,
            mayā svayameva caiṣā viraciteti tatsvabhāvavicakṣaṇaḥ, so 'pi kāmakalayā paramadaśāmāsādayan
            na kathaṃcidapi cetaḥ saṃdhārayitumalam, tat kathaṃ māyopamatve 'pi niścite saṃsārasaṃtaticchedaḥ
            syāt?</p>
         
         
         <p>etat parijihīrṣannāha aprahīṇā hi tadityādi-</p>
         
         
         <p>
            aprahīṇā hi tatkarturjñeyasaṃkleśavāsanā /<br />
            taddṛṣṭikāle tasyāto durbalā śūnyavāsanā // Bca_9.32 //
            </p>
         
         
         <p>hiryasmādarthe / naitaddūṣaṇamasmākamāsajjate / yasmādaprahīṇā anivṛttā / tatkartuḥ
            māyāstrīnirmātuḥ / kimaprahīṇā? jñeyasaṃkleśavāsanā jñeyasaṃkleśaḥ sasvabhāvatāsamāropādāsaṅgādiḥ,
            vastutāsamāropo vā / jñeyāvaraṇaṃ yāvat / tasya vāsanā anādisaṃsārajanmaparaṃparābhyastamithyāvikalpajanitatadvījabhūtacittasaṃtatisaṃskārādhānam,
            tasyā aprahīṇatvāt / nanu etat (<span class="bold">Bcp 197</span>) samānaṃ vijñānavādino 'pi pratividhānam / tasyāpi advayatattvasya sattve 'pi āgantukasaṃkleśavāsanāyā
            aprahīṇatvāt na sarve tathāgatā bhavanti / naitat samānam / yasmādabhāvātmāno malāḥ
            kāryakalāvikalā nāvaraṇaṃ bhavitumarhanti, ityuktameva / asmākaṃ tu niḥsvabhāvameva
            janyaṃ janakaṃ ceti na samānam / sā yasmādaprahīṇā, ato 'smāt kāraṇāt / taddṛṣṭikāle,
            tasyā jñeyasasvabhāvatāyā dṛṣṭiḥ upalabdhiḥ, tasyāḥ kāle / tasyā vā māyāstriyā dṛṣṭikāle
            upalambhakāle / tasyeti aprahīṇasaṃkleśavāsanasya draṣṭuḥ / durbalā śūnyavāsaneti
            śūnyasya śūnyatattvasya śūnyatāyā veti vigrahaḥ / chandonurodhād bhāvapratyayasya
            lopaṃ kṛtvā śūnyeti nirdeśaḥ / vāsanā saṃskārādhānam, sa durbalā sāmarthyavikalā,
            āropitasya darśanāt / atastadā bhāvavāsanā balavatī //</p>
         
         
         <p>kathaṃ tarhi sā nivartate ityāha śūnyatetyādi-</p>
         
         
         <p>śūnyatāvāsanādhānāddhīyate bhāvavāsanā /</p>
         
         
         <p>śūnyatāyā māyāsvabhāvaniḥsvabhāvatāyā vāsanā tasya ādhānam āvedhaḥ / abhyāsena dṛḍhīkaraṇamiti
            yāvat / tasmādvirūddhapratyayāt hīyate nivartate / vahnisaṃnidhānācchītasparśavat
            / kim? bhāvavāsanā anavarāgrasaṃsārābhyastavastusadrāhādhyavasānavāsanā / tasyā bhūtārthatvāt,
            vastunijasvabhāvatvācca / itarasyā alīkatvāt āgantukatvācca / nanu bhāvābhiniveśo
            vā śūnyatābhiniveśo vā iti nābhiniveśaṃ prati kaścidviśeṣaḥ, tasyāpi kalpanāsvabhāvānatikramāt
            / yadāha-</p>
         
         
         <p>
            śūnyatā sarvadṛṣṭīnāṃ proktā niḥsaraṇaṃ budhaiḥ /<br />
            yeṣāṃ tu śūnyatā dṛṣṭistānasādhyān babhāṣire //
            </p>
         
         
         <p>iti / [ma. śā.-13.8]</p>
         
         
         <p>etat parihartumāha kiṃcinnāstītyādi-</p>
         
         
         <p>kiṃcinnāstīti cābhyāsātsāpi paścātprahīyate // Bca_9.33 //</p>
         
         
         <p>kiṃciditi bhāvo vā śūnyatā vā / nāsti na vidyate / caśabdaḥ pūrvāpekṣayā samuccaye
            / ityevaṃ cābhyāsāt bhāvavāsanāprahāṇasya paścāt sāpi śūnyavāsanāpi prahīyate nivartate
            / ayamabhiprāyaḥ- śūnyatāvedho hi bhāvābhiniveśasya pratipakṣatvāt prahāṇopāyabhūtaḥ
            / adhigate ca upeye paścāt kolopamatvāt upāyasyāpi prahāṇamanuṣṭhīyate / etadevāha-</p>
         
         
         <p>
            sarvasaṃkalpahānāya śūnyatāmṛtadeśanā /<br />
            yaśca (yasya) tasyāmapi grāhastvayāsāvavasāditaḥ //
            </p>
         
         
         <p>iti // [catuḥ-2.21]</p>
         
         
         <p>syādetat- yadi nāma kiṃcinnāstīti manasikārābhyāsād bhavati śūnyatāvāsanāyāḥ prahāṇam,
            tathāpi tadabhyāsāt punarabhāvakalpanā pravartamānā nivartayitumaśakyā / tataśca gaṇḍapraveśe
            'kṣitārānirgamo jāta iti tadavasthaṃ tava dauṣṭhayam, ityatrāha yadā na labhyate ityādi-</p>
         
         <span class="note"><span class="bold">Bcp 198</span></span>
         
         <p>
            yadā na labhyate bhāvo yo nāstīti prakalpyate /<br />
            tadā nirāśrayo 'bhāvaḥ kathaṃ tiṣṭhenmateḥ puraḥ // Bca_9.34 //
            </p>
         
         
         <p>iyamapi [abhāvakalpanā] vicāreṇa nāvatiṣṭhate iti / yo bhāvo nāstīti prakalpyate,
            yasya bhāvasya pratiṣedhaḥ kriyate, sa yadi vicāryamāṇo niḥsvabhāvatayā na labhyate
            na prāpyate taimirikopalabdhakeśastabakavat / tadā nirāśraya iti / yasyāsau parikalpito
            bhāvaḥ, tasya saṃbandhino 'bhāvāt nirālambaḥ abhāvaḥ kalpanāvidarśitamūrtiḥ kathaṃ
            tiṣṭhenmateḥ puraḥ, kathamasau vicāreṇa buddheragrataḥ pratibhāsate? svayameva bhāvaniḥsvabhāvatāyāṃ
            nivartate //</p>
         
         
         <p>athavā anyathāvatāryate- bhavatu nāma śūnyatābalādhānād bhāvavāsanāvinivṛttiḥ / tatpratiṣedhābhāvādabhāvābhiniveśastu
            kena vāryate ityata āha- yadā na labhyate ityādi / anyat sarvaṃ pūrvavat //</p>
         
         
         <p>ayamatra samudāyārthaḥ- sarvadharmaśūnyatā hi bhāvābhiniveśaprahāṇāya upādīyate /
            sāpi śūnyatā śūnyatābhimukhīkaraṇāt paścāt prahīyate / yāpi ca kathaṃcid bhāvakalpanā
            jāyate, sāpi samanantaravicāreṇa nivartate / ata eva etatsamastakalpanājālavinivartanāya
            bhagavatyāṃ prajñāpāramitāyāṃ vistareṇa adhyātmaśūnyatādayo 'ṣṭādaśa śūnyatāḥ proktāḥ
            / na ca śūnyatā bhāvād vyatiriktā, bhāvasyaiva tatsvabhāvatvāt / anyathā śūnyatāyā
            bhāvād vyatireke dharmāṇāṃ niḥsvabhāvatā na syāt / niḥsvabhāvatā tatsvabhāva iti prasādhitaṃ
            prāk / etadapi prajñāpāramitāyāmuktam-</p>
         
         
         <p>punaraparaṃ subhūte bodhisattvo mahāsattvaḥ prajñāpāramitāyāṃ caran sarvākārajñatāpratisaṃyuktairmanasikārairevaṃ
            pratyavekṣate- na rūpaśūnyatayā rūpaṃ śūnyam, rūpameva śūnyam, śūnyataiva rūpam /
            na vedanāśūnyatayā vedanā śūnyā, vedanaiva śūnyā, śūnyataiva vedanā / na saṃjñāśūnyatayā
            saṃjñā śūnyā, saṃjñaiva śūnyā, śūnyataiva saṃjñā / na saṃskāraśūnyatayā saṃskārāḥ
            śūnyāḥ, saṃskārā eva śūnyāḥ, śūnyataiva saṃskārāḥ / na vijñānaśūnyatayā vijñānaṃ śūnyam,
            vijñānameva śūnyam, śūnyataiva vijñānam // iti vistaraḥ / uktaṃ ca-</p>
         
         
         <p>
            yaḥ pratītyasamutpādaḥ śūnyatā saiva te matā /<br />
            bhāvaḥ svatantro nāstīti siṃhanādastavātulaḥ //
            </p>
         
         
         <p>iti / [catuḥ-2.20]</p>
         
         
         <p>iti na śūnyatā dharmād vyatiriktā / tasmācchūnyatāyāmapi nābhiniveśaḥ kartavyaḥ iti
            //</p>
         
         
         <p>evaṃ sarvavikalpapratyastamayāt samastāvaraṇanirmuktirupajāyate ityupadarśayannāha
            yadā na bhāva ityādi-</p>
         
         <span class="note"><span class="bold">Bcp 199</span></span>
         
         <p>
            yadā na bhāvo nābhāvo mateḥ saṃtiṣṭhate puraḥ /<br />
            tadānyagatyabhāvena nirālambā praśāmyati // Bca_9.35 //
            </p>
         
         
         <p>yadā na bhāvaḥ paramārthasatsvabhāvo materbuddheḥ saṃtiṣṭhate puro 'grataḥ, na abhāvaḥ,
            nāpi bhāvavirahitalakṣaṇo 'bhāvaḥ yadā mateḥ saṃtiṣṭhate puraḥ, tadā anyagatyabhāvena
            vidhipratiṣedhābhyāṃ gatyantarābhāvāt, ubhayānubhayapakṣayoretaddūyavidhipratiṣedhātmakatvāt,
            ābhyāmavyatiriktatayā anayoḥ saṃgrahe tāvapi saṃgṛhītāviti nirāśrayā, sadasatorālambanayorayogāt
            buddhiḥ praśāmyati upaśāmyati / sarvavikalpopaśamānnirindhanavahnivat nirvṛtimupayātītyarthaḥ
            //</p>
         
         
         <p>kathaṃ tarhi sakalakalpanāvirahādanekakalpāsaṃkhyeyābhilaṣitaṃ parārthasaṃpadupāyabhūtaṃ
            buddhatvamadhigamya parārthamabhisaṃpādayati bhagavānityatrāha cintāmaṇiriti-</p>
         
         
         <p>
            cintāmaṇiḥ kalpataruryathecchāparipūraṇaḥ /<br />
            vineyapraṇidhānābhyāṃ jinabimbaṃ tathekṣyate // Bca_9.36 //
            </p>
         
         
         <p>cintāmaṇiriti cintitaphaladātā ratnaviśeṣaḥ / kalpataruriti kalpitaphaladātā vṛkṣaviśeṣaḥ
            / sa yathā vikalpamantareṇāpi lokānāṃ yathābhavyamicchāyāḥ paripūraṇaḥ abhilāṣasya
            saṃpādakaḥ / jinabimbaṃ tathekṣyate iti saṃbandhaḥ / caturmārajayājjino bhagavān,
            pāpakadharmajayādvā / jinasya buddhasya bhagavataḥ bimbaṃ dvātriṃśatā mahāpuruṣalakṣaṇairvirājitaṃ
            śarīram / tathā tena prakāreṇa īkṣyate sarvakalpanābhāve 'pi parahitasukhasaṃpādanasamarthaṃ
            pratīyate / kathaṃ punaretadiṣṭamātreṇa bhaviṣyatītyāha- vineyapraṇidhānābhyāmiti
            / vineyavaśāt ye buddhasya bhagavato vineyāḥ, tadupādhiphalaviśeṣapratilambhahetukuśalakarmaparipākāt,
            tadvaśāt / praṇidhānavaśācca, yatpūrvaṃ bodhisattvāvasthāyāmanekaprakāraṃ bhagavatā
            sattvārthasaṃpādanaṃ praṇihitaṃ tasyākṣepavaśāt, kulālacakrabhramaṇākṣepanyāyena anābhogena
            pravartanāt sarvasattvahitasukhasaṃpādanamupapadyate / yaduktam-</p>
         
         
         <p>yasyāṃ rātrau tathāgato 'bhisaṃbuddho yasyāṃ ca parinirvṛtaḥ, atrāntare tathāgatena
            ekamapyakṣaraṃ nodāhṛtam / tat kasya hetoḥ? nityaṃ samāhito bhagavān / ye ca akṣarasvararutavaineyāḥ
            sattvāḥ, te tathāgatamukhādūrṇākośāduṣṇīṣāt dhvaniṃ niścarantaṃ śṛṇvantītyādi /</p>
         
         
         <p>uktaṃ ca-</p>
         
         
         <p>
            tasmin dhyānasamāpanne cintāratnavadāsthite /<br />
            niścaranti yathākāmaṃ kuḍyādibhyo 'pi deśanāḥ //
            </p>
         
         
         <p>
            tābhirjijñāsitānarthān sarvān jānanti mānavāḥ /<br />
            hitāni ca yathābhavyaṃ kṣipramāsādayanti te //
            </p>
         
         
         <p>iti / [tattvasaṃgraha 3241-42]</p>
         
         <span class="note"><span class="bold">Bcp 200</span></span>
         
         <p>catuḥstave 'pyuktam-</p>
         
         
         <p>
            nodāhṛtaṃ tvayā kiṃcidekamapyakṣaraṃ vibho /<br />
            kṛtsnaśca vaineyajano dharmavarṣeṇa tarpitaḥ //
            </p>
         
         
         <p>iti // [catuḥ-1.7]</p>
         
         
         <p>evamasādhāraṇaṃ kāraṇamākhyāya punaranyathā hetvavasthāyā eva sa tādṛśaḥ prabhāvāti-
            śayaviśeṣo yadanābhogena parārthasaṃpādanasamarthaphalamupajāyate iti vṛttadvayenopadarśayannāha
            yathā gāruḍika ityādi-</p>
         
         
         <p>
            yathā gāruḍikaḥ stambhaṃ sādhayitvā vinaśyati /<br />
            sa tasmiṃściranaṣṭe 'pi viṣādīnupaśāmayet // Bca_9.37 //
            </p>
         
         
         <p>yathā gāruḍiko viṣatatvavit labdhamantrasāmarthyaḥ stambhaṃ kāṣṭhamayaṃ vā anyadvā
            sādhayitvā mantreṇābhisaṃskṛtya mamābhāvādayameva sarvaviṣāpahāracaturo bhaviṣyatīti
            vinaśyati, svayamuparatavyāpāro bhavati / sa stambhaḥ tenābhimantritaḥ tasmin gāruḍike
            ciranaṣṭe 'pi prabhūtakālamuparate 'pi viṣādīnupaśāmayet, ādiśabdāt grahādivikāramapaharet
            / chāndasasamayaṃ paripālayatā mito 'pi upadhāyā ṇici hrasvo na kṛtaḥ / saṃjñāpūrvakasya
            vidheranityatvādvā //</p>
         
         
         <p>evaṃ dṛṣṭāntamupapādya dārṣṭāntike yojayannāha bodhicaryeti-</p>
         
         
         <p>
            bodhicaryānurūpyeṇa jinastambho 'pi sādhitaḥ /<br />
            karoti sarvakāryāṇi bodhisattve 'pi nirvṛte // Bca_9.38 //
            </p>
         
         
         <p>yathāśabdastathetyākarṣayati / tathā bodhau bodhinimittaṃ buddhatvārthaṃ caryā [bodhicaryā]
            / bodhisattve 'pi nirvṛte iti, bodhiḥ buddhatvam, ekānekasvabhāvaviviktamanutpannāniruddhamanucchedamaśāśvataṃ
            sarvaprapañcavinirmuktamākāśapratisamaṃ dharmakāyākhyaṃ paramārthatattvamucyate /
            etadeva ca prajñāpāramitāśūnyatātathatābhūtakoṭidharmadhātvādiśabdena saṃvṛtimupādāya
            abhidhīyate / idameva ca abhisaṃdhāyoktam-</p>
         
         
         <p>
            dharmato buddhā draṣṭavyā dharmakāyā hi nāyakāḥ /<br />
            dharmatā cāpyavijñeyā na sā śakyā vijānitum //
            </p>
         
         
         <p>iti / [vajracchedikā-26]</p>
         
         
         <p>uktaṃ ca-</p>
         
         
         <p>
            alakṣaṇamanutpādamasaṃskṛtamavāṅmayam /<br />
            ākāśaṃ bodhicittaṃ ca bodhiradvayalakṣaṇā //
            </p>
         
         
         <p>iti /</p>
         
         
         <p>tatra [bodhiḥ] sattvamabhiprāyo 'syeti bodhisattvaḥ / tasminnirvṛte 'pi / apiśabdo
            bhinnakramaḥ / apratiṣṭhitanirvāṇatvena paramāṃ śāntiṃ gate 'pi / hetvavasthānivṛttau
            phalāvasthāprāptau cetyarthaḥ / iti ubhayathāpi sarvathā kalpanāvirahe 'pi sattvārthasaṃpādanamavikalamupadarśitaṃ
            bhavati //</p>
         
         <span class="note"><span class="bold">Bcp 201</span></span>
         
         <p>syādetat- yadi bhagavānuparatasakalavikalpālambanatayā nivṛttasarvacittacaittavyāpāraḥ,
            kathaṃ tarhi tathāgatapūjā mahāphalā varṇyate ityāśaṅkayannāha acittake ityādi-</p>
         
         
         <p>acittake kṛtā pūjā kathaṃ phalavatī bhavet /</p>
         
         
         <p>saṃvṛticittavivikte bhagavati kṛtā upahṛtā pūjā kārāviśeṣaḥ kathaṃ phalavatī bhavet,
            saphalā syāt? tatra asatyupabhoktari dāyakadānapatīnāṃ kathaṃ puṇyaṃ bhavet? atrottaramāha
            tulyaivetyādi-</p>
         
         
         <p>tulyaiva paṭhyate yasmāttiṣṭhato nirvṛtasya ca // Bca_9.39 //</p>
         
         
         <p>tulyaiva samaiva / paṭhyate āgame pratipādyate / yasmāt tiṣṭhato nirvṛtasya ca tasmāt
            phalavatī bhavediti yojanīyam / tiṣṭhato 'parinirvṛtasya / nirvṛtasya nirupadhinirvāṇaṃ
            gatasya pūjāyā nāsti viśeṣaḥ / ayamabhiprāyaḥ- dvividhaṃ hi puṇyam- tyāgānvayaṃ ca,
            tyāgādeva yadutpadyate / paribhogānvayaṃ ca, deyadharmaparibhogād yadutpadyate / tatra
            yadi nāma nirvṛte bhagavati pratigrahīturabhāvāt paribhogānvayaṃ na bhaviṣyati puṇyam,
            parityāgānvayaṃ ca kena vāryate? apratigṛhṇati kasmiṃścit kathaṃ parityāgānvayamapi
            puṇyam? kiṃ punaḥ kāraṇaṃ sati pratigrahītari bhavitavyaṃ puṇyena, nāsati? kasyacidapyabhāvāditi
            cet, idamakāraṇameva / yadi hi puṇyaṃ parānugrahādeva syāt, maitryādyapramāṇasamyagdṛṣṭibhāvanāyāṃ
            na syāt / tasmāt draṣṭavyaṃ svacittaprabhavaṃ parānugrahamantareṇāpi puṇyam / tathā
            vyatīte 'pi guṇavati tadbhaktikṛtaṃ svacittādbhavat puṇyaṃ na virudhyate iti //</p>
         
         
         <p>api ca sarvapuṇyapāpasadbhāve sarveṣāmāgamaḥ sākṣītyāha āgamāccetyādi-
            āgamācca phalaṃ tatra saṃvṛtyā tattvato 'pi vā /</p>
         
         
         <p>kimatra upapattyantareṇa? āgamāt bhagavatpravacanāt phalaṃ bhagavatpūjākṛtaṃ mahābhogatādilakṣaṇamavagamyate
            / tatreti nirvṛtānirvṛte bhagavati pūjāyām / etāvāṃstu viśeṣaḥ- kasyacit tat phalaṃ
            sāṃvṛtam, kasyacit punaḥ pāramārthikamabhimatam / evamanantaravicāramanādṛtya viśeṣeṇocyate
            / saṃvṛtyā tattvato 'pi vā puṇyapāpakriyāyāḥ phalaṃ bhagavadāgamāt pratīyate, tatra
            ca āvayoravivāda eva tatra idamuktaṃ bhagavatā puṣpakūṭadhāraṇyām-
            ye kecit siṃhavikrīḍita tathāgatasya pūjāṃ kariṣyanti tiṣṭhato vā parinirvṛtasya vā,
            sarve te triyānādekatareṇa yānena parinirvāsyanti / yaśca khalu siṃhavikrīḍita tathāgatamarhantaṃ
            samyaksaṃbuddhaṃ dṛṣṭvā cittaṃ prasādayet, prasannacittaḥ satkuryāt gurukuryāt mānayet
            pūjayet upacaret, lābhena cīvarapiṇḍapātaśayanāsanaglānapratyayabhaiṣajyapariṣkāraiḥ
            sarvasukhopadhānairupatiṣṭhet / yaśca parinirvṛtasya tathāgatasya sarṣapaphalamātradhātau
            śarīrapūjāṃ kuryāt, samo vipākaḥ pratikāṅkṣitavyaḥ / tathā pūjāyai nāsti viśeṣo nānākaraṇaṃ
            ca / iti //</p>
         
         <span class="note"><span class="bold">Bcp 202</span></span>
         
         <p>uktaṃ ca-</p>
         
         
         <p>
            tiṣṭhantaṃ pūjayedyastu yaścāpi parinirvṛtam /<br />
            samacittaprasādena nāsti puṇyaviśeṣatā //
            </p>
         
         
         <p>iti / [divyā]</p>
         
         
         <p>punaridamuktam-</p>
         
         
         <p>yaśca khalu punaḥ siṃhavikrīḍita tathāgataṃ varṣaśataṃ vā varṣasahasraṃ vā sarvasukhopadhānenopatiṣṭhet,
            yaśca parinirvṛtasya tathāgatasya caitye bodhicittaparigṛhītaikapuṣpamāropayet, tathāgatapūjāyai
            jalāñjaliṃ copanāmayet, jalena copasiñcet, īṣikāpadaṃ vā dadyāt, nirmālyaṃ vā apanayet,
            upalepanapradānaṃ vā dīpapradānaṃ vā kuryāt, āttamanāḥ, ekakramapadavyatihāraṃ vā
            atikramya vācaṃ bhāṣeta- namastamai buddhāya bhagavate iti, mā te atra siṃhavikrīḍita
            kāṅkṣā vā vimatirvā vicikitsā vā, yadasau kalpaṃ vā kalpaśataṃ vā kalpasahasraṃ vā
            durgativinipātaṃ gacchet, nedaṃ sthānaṃ vidyate // iti /</p>
         
         
         <p>etadavaśyamabhyupeyamiti [āha] satyabuddhe ityādi-
            satyabuddhe kṛtā pūjā saphaleti kathaṃ yathā // Bca_9.40 //</p>
         
         
         <p>satyabuddhe paramārthasati bhagavati kṛtā pūjā saphaleti phalavatī, ityetadapi kathaṃ
            yatheti / kathamivetyudāharaṇamupadarśayati / nānyadatrodāharaṇamāgamāditi bhāvaḥ
            / tasmāt sarvathā bhagavatpūjāyāṃ phalasadbhāva āgamādavagamyate //</p>
         
         
         <p>śūnyatāvāsanādhānādityādi yaduktam, tatra vaibhāṣikādayaḥ sarvadharmaśūnyatāyāḥ sarvāvaraṇaprahāṇamasahamānāḥ
            caturāryasatyadarśanabhāvanāṃ ca tadupāyamicchantaḥ prāhuḥ satyadarśanata ityādi-</p>
         
         
         <p>satyadarśanato muktiḥ śūnyatādarśanena kim /</p>
         
         
         <p>caturṇāmāryasatyānāṃ duḥkhasamudayanirodhamārgalakṣaṇānāṃ darśanataḥ upalabdhitaḥ
            / sākṣātkaraṇādityarthaḥ / darśanata ityupalakṣaṇam / bhāvanāto 'pi draṣṭavyam / taduktam-</p>
         
         
         <p>kleśaprahāṇamākhyātaṃ satyadarśanabhāvanāt /
            iti / [abhi. ko. 6.1]</p>
         
         
         <p>tatra vṛttasthasya śrutacintāvato bhāvanāyāṃ pravṛttasya aśubhānāpānasmṛtismṛtyupasthānabhāvanā
            niṣpattikrameṇa anityato duḥkhata śūnyato 'nātmataśca ityetaiḥ ṣoḍaśabhirākāraiḥ duḥkhādisatyaṃ
            paśyataḥ uṣmagatādicaturnirvedhabhāgīyadvāreṇa duḥkhe dharmajñānakṣāntyādipañcadaśakṣaṇalakṣaṇasya
            darśanamārgasya, tataḥ paraṃ bhāvanāmārgasyādhigamāt, darśanabhāvanāheyatraidhātukakleśopakleśarāśiprahāṇāt
            kṣayānutpādajñānotpattirityāryasatyeṣu saṃkṣepato 'bhisamayakramaḥ / itthamāryasatyadarśanato
            muktirucyate / tasmādata eva muktirastu, śūnyatādarśanena kim, śūnyatāyāḥ sarvadharmaniḥsvabhāvatāyā
            (<span class="bold">Bcp 203</span>) darśanena adhigamena / sākṣātkaraṇeneti yāvat / kim? na kiṃcit prayojanam / tadaparasya
            mukterupāyasya vidyamānatvāt / atrāha na vinetyādi-</p>
         
         
         <p>na vinānena mārgeṇa bodhirityāgamo yataḥ // Bca_9.41 //</p>
         
         
         <p>na upāyāntaramasti, tasmādityarthaḥ / idaṃ mahārthasya tattvam / tathā hi- sarva eva
            hi bhāvā āropitamanāropitaṃ ceti rūpadvayamudvahanti / tatra yat tadavidyāpravāhitamāropitaṃ
            rūpam, tat sarvajanasādhāraṇamiti na tadupalabdheḥ saṃkleśaprahāṇamupapadyate / anyathā
            sarve bālajanāstathāgatāḥ syuriti prācīnaprasaṅgaḥ / iti anāropitameva tattvamanupalambhayogena
            adhigamyamānamajñānāsravakṣayāya sāmarthyavadupalabhyate / tacca prajñayā vivecyamānaṃ
            sarvadharmānupalambhalakṣaṇamavasitamiti sarvadharmaśūnyataiva sarvāvaraṇavibhramaprahāṇāya
            paṭīyasītyavagamyate / iti yuktito nirūpitaṃ prāk, nirupayiṣyate ca paścāt / iha punarāgamata
            eva enamarthamavagrāhayitum-</p>
         
         
         <p>na vinānena mārgeṇa bodhirityāgamo yataḥ /</p>
         
         
         <p>ityuktavān / yaduktaṃ prajñāpāramitāyām-</p>
         
         
         <p>bhagavānāha- iha subhūte bodhisattvo mahāsattvaḥ prajñāpāramitāyāṃ caran rūpaṃ bhāva
            iti na bhāvayati / vedanāṃ bhāva iti na bhāvayati / saṃjñāṃ bhāva iti na bhāvayati
            / saṃskārān bhāva iti na bhāvayati / yāvat mārgākārajñatāṃ bhāva iti na bhāvayati
            / yāvat sarvākārajñatāṃ bhāva iti na bhāvayati / sarvavāsanānusaṃdhikleśaprahāṇaṃ
            bhāva iti na bhāvayati / tatkasya hetoḥ? nāsti bhāvasaṃjñinaḥ prajñāpāramitābhāvanā
            / yāvat nāsti bhāvasaṃjñino dānapāramitābhāvanā / nāsti bhāvasaṃjñino 'bhāvaśūnyatābhāvanā
            / nāsti bhāvasaṃjñinaḥ ṣaḍabhijñābhāvanā / yāvat nāsti sarvasamādhisarvadhāraṇīmukhatathāgatabalavaiśāradyapratisaṃvinmahāmaitrīmahākaruṇāveṇikabuddhadharmāṇāṃ
            bhāvanā / tatkasya hetoḥ? tathā hi sa bhāvaḥ eṣo 'hamiti dvayorantayoḥ saktaḥ / dāne
            śīle kṣāntau vīrye dhyāne prajñāyām / eṣo 'hamiti dvayorantayoḥ saktaḥ / yaśca dvayorantayoḥ
            saktaḥ, tasya nāsti mokṣaḥ / tatkasya hetoḥ? nāsti subhūte bhāvasaṃjñino dānam, yāvat
            nāsti prajñā, nāsti mārgaḥ, nāsti jñānam, nāsti prāptiḥ, nāsti abhisamayaḥ, nāstyānulomikī
            kṣāntiḥ, nāsti rūpasya parijñā, nāsti vedanāyāḥ parijñā, yāvat nāsti pratītyasamutpādasya
            parijñā / nāsti ātmasattvajīvajantupoṣapudgalanujamānavakārakavedakajānakapaśyakasaṃjñāyāḥ
            parijñā / yāvat nāsti sarvavāsanānusaṃdhikleśaprahāṇasya parijñā / kutaḥ punarasya
            mokṣo bhaviṣyatīti //</p>
         
         
         <p>ata eva punastatraivoktam-</p>
         
         
         <p>bhagavānāha- evametat kauśika, evametat / ye 'pi te 'bhūvannatīte 'dhvani tathāgatā
            arhantaḥ samyaksaṃbuddhāḥ, te 'pi imāmeva prajñāpāramitāmāgamya anuttarāṃ samyaksaṃbodhimabhisaṃbuddhāḥ
            / (<span class="bold">Bcp 204</span>) ye 'pi te bhaviṣyanti anāgate 'dhvani tathāgatā arhantaḥ samyaksaṃbuddhāḥ, te 'pi
            imāmeva prajñāpāramitāmāgamya anuttarāṃ samyaksaṃbodhimabhisaṃbhotsyante / ye 'pi
            te etarhi daśadiglokadhātuṣu aprameyāsaṃkhyeyeṣu tathāgatā arhantaḥ samyaksaṃbuddhāstiṣṭhanti,
            dhriyante yāpayanti dharmaṃ deśayanti, te 'pi imāmeva prajñāpāramitāmāgamya anuttarāṃ
            samyaksaṃbodhimabhisaṃbuddhāḥ / ye 'pi te 'bhūvannatītānāṃ tathāgatānāmarhatāṃ samyaksaṃbuddhānāṃ
            śrāvakāḥ, ye 'pi te bhaviṣyanti anāgatānāṃ tathāgatānāmarhatāṃ samyaksaṃbuddhānāṃ
            śrāvakāḥ, ye 'pi te etarhi pratyutpannānāṃ tathāgatānāmarhatāṃ samyaksaṃbuddhānāṃ
            śrāvakāḥ, te 'pi imāmeva prajñāpāramitāmāgamya pratyekabodhiṃ prāptāḥ, prāpsyanti
            prāpnuvanti ca / tatkasya hetoḥ? atra prajñāpāramitāyāṃ sarvāṇi trīṇi yānāni vistareṇopadiṣṭāni
            / tāni punaranimittayogena anupalambhayogena anutpādayogena asaṃkleśayogena avyavadānayogena,
            yāvat tatpunaḥ lokavyavahāreṇa aparamārthayogena / iti vistaraḥ //</p>
         
         
         <p>uktaṃ ca-</p>
         
         
         <p>
            buddhaiḥ pratyekabuddhaiśca śrāvakaiśca niṣevitā /<br />
            mārgastvamekā mokṣasya nāstyanya iti niścayaḥ //
            </p>
         
         
         <p>iti // [prajñāpāramitāstutiḥ]</p>
         
         
         <p>etanmahāyānavacanamasahamāna āha nanvasiddhamityādi-</p>
         
         
         <p>nanvasiddhaṃ mahāyānaṃ</p>
         
         
         <p>nanu bhoḥ śūnyatāvādin, mahāyānamāgamatvena mama asiddham, asaṃmatam, tadasyopanyāso
            na sādhanatayā sādhuḥ / atra parasya samānaparihāradūṣaṇamāha kathamityādinā-</p>
         
         
         <p>kathaṃ siddhastvadāgamaḥ /</p>
         
         
         <p>yadi mahāyānamasiddham, kathaṃ kena prakāreṇa tvadīyāgamo bhagavadvacanamiti siddhaḥ?
            tatra na kiṃcidāgamatvaprasādhakaṃ pramāṇamutpaśyāmaḥ / paraḥ parihāramāha yasmāditi-</p>
         
         
         <p>yasmādubhayasiddho 'sau</p>
         
         
         <p>yasmāt kāraṇāt ubhayasya tava mama ca siddhaḥ āgamatvena niścito 'sau mamāgamaḥ /
            na hi madāgame bhavato 'pi mahāyānānuyāyino buddhavacanatvena vipratipattirasti, tasmāt
            siddho 'sau / na tu mahāyāne mama saṃpratipattiḥ, yena idamevottaraṃ bhavato 'pi syāt
            / siddhāntavādī āha-</p>
         
         
         <p>na siddhau'sau tavāditaḥ // Bca_9.42 //</p>
         
         
         <p>iti / yadyapi ubhayasiddhatvaṃ tvadāgamasya āgamasiddhau hetuḥ, tadāpi naitadvaktavyam,
            asiddhatvāt / yasmāt tavaiva tāvadasau tvadāgamaḥ na siddhaḥ / kadā? ādau tatsvīkārāt
            pūrvam / na hi abhyupagamāt prāk tava kathaṃcidapyasau siddhaḥ, iti ubhayasiddhatvamasiddhatvādasādhanam
            //</p>
         
         <span class="note"><span class="bold">Bcp 205</span></span>
         
         <p>yadyapi ubhayasiddhatvamasiddham, idaṃ tarhi sādhanamastu- yad guruśiṣyaparaṃparayā
            āmrāyāyātaṃ buddhavacanatvena, yacca sūtre 'vatarati, vinaye saṃdṛśyate, dharmatāṃ
            [pratītyasamutpādaṃ] ca na vilomayati, tad buddhavacanaṃ nānyat / ityatrāha yatpratyayetyādi-</p>
         
         
         <p>yatpratyayā ca tatrāsthā mahāyāne 'pi tāṃ kuru /</p>
         
         
         <p>yaḥ pratyayo nibandhanam asyā āsthāyāḥ, sā tathoktā / yatpratyayā yannibandhanā /
            āsthā ādeyatā ādaraḥ / tatra svāgame / tāṃ tatpratyayāmāsthām iha mahāyāne 'pi kuru
            vidhehi / mahāyāne 'pi uktasya āsthākāraṇasya vidyamānatvāt / idaṃ punaḥ sarvapravacanasādhāraṇamavyabhicāri
            lakṣaṇaṃ yaduktamadhyāśayasaṃcodanasūtre-</p>
         
         
         <p>api tu maitreya caturbhiḥ kāraṇaiḥ pratibhānaṃ sarvabuddhabhāṣitaṃ veditavyam / katamaiścaturbhiḥ?
            iha maitreya pratibhānamarthopasaṃhitaṃ bhavati nānarthopasaṃhitam / dharmopasaṃhitaṃ
            bhavati nādharmopasaṃhitam / kleśaprahāyakaṃ bhavati na kleśavivardhakam / nirvāṇaguṇānuśaṃsasaṃdarśakaṃ
            bhavati na saṃsāraguṇānuśaṃsasaṃdarśakam / etaiścaturbhiḥ / peyālaṃ / yasya kasyacinmaitreya
            etaiścaturbhiḥ pratibhāti pratibhāsyati vā, tatra śrāddhaiḥ kulaputraiḥ kuladuhitṛbhirvā
            buddhasaṃjñā utpādayitavyā / śāstṛsaṃjñāṃ kṛtvā sa dharmaḥ śrotavyaḥ / tatkasya hetoḥ?
            yat kiṃcinmaitreya subhāṣitam, sarvaṃ tadbuddhabhāṣitam / tatra maitreya ya imāni
            pratibhānāni pratikṣipet- naitāni buddhabhāṣitānīti, teṣu ca agauravamutpādayet, pudgalavidveṣeṇa
            tena sarvaṃ buddhabhāṣitaṃ pratibhānaṃ pratikṣiptaṃ bhavati / dharmaṃ pratikṣipya
            dharmavyasanasaṃvartanīyena karmaṇā apāyagāmī bhavati //</p>
         
         
         <p>tadatra dharmatāyā avilomanameva samyaglakṣaṇamuktam / uktaṃ ca-</p>
         
         
         <p>
            yadarthavaddharmapadopasaṃhitaṃ tridhātusaṃkleśanibarhaṇaṃ vacaḥ /<br />
            bhavecca yacchāntyanuśaṃsadarśakaṃ taduktamārṣaṃ viparītamanyathā //
            </p>
         
         
         <p>iti /</p>
         
         
         <p>etanmahāyāne sarvamastīti kathamupādeyaṃ na syāt? yaduktam "na siddho 'sau tavāditaḥ"
            iti, tatra paro viśeṣamabhidhatte / na bravīmi yadāvayordvayoḥ siddhamubhayasiddhamiti,
            kiṃ tarhi āvābhyāmanyeṣāmubhayeṣāṃ madāgamaḥ siddha ityupādeyaḥ, na mahāyānam, etadviparītatvāt
            / tena nopādeyamityāha anyobhayeṣṭetyādi-</p>
         
         
         <p>anyobhayeṣṭasatyatve vedāderapi satyatā // Bca_9.43 //</p>
         
         
         <p>yadi āvayorvivādārūḍhatvāt āvābhyāmanye ye kecidapratipannā ubhaye, teṣāmiṣṭaṃ abhimatam
            / saṃmatamiti yāvat / tasya satyatve yathārthatve abhyupagamyamāne sati vedāderapi
            satyatā vedavākyasya codanālakṣaṇasya / ādiśabdāt kaṇādādivacanasyāpi / satyatā (<span class="bold">Bcp 206</span>) amṛṣārthatā syāt / tatrāpi vādiprativādibhyāmanyonyobhayasaṃmatiḥ saṃbhāvyate, iti
            tadapyupādeyaṃ bhavataḥ syāt / tasmānnāyamapi viśeṣaḥ //</p>
         
         
         <p>athāpi syāt- madāgame buddhavacanatve 'vivādaḥ, na tu mahāyāne / tena sa upādeyo netaradityāśaṅkayannāha
            savivādaṃ mahāyānamityādi-</p>
         
         
         <p>
            savivādaṃ mahāyānamiti cedāgamaṃ tyaja /<br />
            tīrthikaiḥ savivādatvātsvaiḥ paraiścāgamāntaram // Bca_9.44 //
            </p>
         
         
         <p>savivādaṃ savipratipattikaṃ mahāyānam / kecid buddhavacanatayā pravṛttyaṅgamicchanti,
            kecit tadviparītasamāropānnecchanti, iti hetoḥ, cet yadi na grāhyam, tadā āgamaṃ tyaja,
            svāgamamapi vijahīhi, so 'pi pravṛttyaṅgaṃ na syāt / kasmāt? tīrthikairmīmāṃsakādibhiḥ
            savivādatvāt vipratipattisaṃbhavāt parityāgamarhati / na kevalaṃ tīrthikaiḥ, api tu
            svayūthyairityāha- svairiti / caturnikāyamaṣṭādaśabhedabhinnaṃ bhagavataḥ śāsanam
            / tatra ekasyaiva nikāyasya anekabhedasaṃbhavāt svayūthyairapi parasparavivādaḥ saṃbhavati
            / svairiti svanikāyāntargatabhedāntarāvasthitaiḥ / parairiti anyanikāyavyavasthitaiḥ
            / cakāraḥ pūrvāpekṣayā samuccayārthaḥ / savivādatvāt āgamāntaraṃ tyajeti saṃbandhaḥ
            / tvadabhyupagatādāgamādanya āgamaḥ āgamāntaram / tadapi savivādatvānna svīkāramarhati
            / tvadāgamasyāpi aparāpekṣayā savivādatvaṃ samānamiti parityāge tulya eva nyāyaḥ /
            athavā / svairiti ekabhedavyavasthitaiḥ sautrāntikābhidharmikavainayikaiḥ parasparaṃ
            savivādatvāt sūtrābhidharmavinayāḥ parityāgamarhanti / asti hi ekabhedāvasthitānāṃ
            sautrāntikādīnāmanyonyaṃ vivādaḥ / parairiti ekanikāyāśritabhedāntaragataiḥ / etena
            yaduktamguruparva[śiṣya?]krameṇāmnāyāyātaṃ buddhavacanamityādi, tadanenaiva pratyākhyātaṃ
            draṣṭavyam / na hi avismṛtasaṃpradāyānāmanyonyasya vivādo yuktaḥ / na ca sarvajñavacaneṣu
            parasparahatirasti / na ca sūtrābhidharmavinayānāṃ parasparamekavākyatā bhavataḥ saṃbhavati
            / tat kathaṃ sūtrādisaṃsyandanaṃ buddhavacanatve heturuktam? tasmād yatkiṃcidetat
            //</p>
         
         
         <p>evaṃ samānaparihāradūṣaṇatāmabhidhāya punarviśeṣeṇa parasyābhyupagame dūṣaṇamudbhāvayannāha-</p>
         
         
         <p>śāsanaṃ bhikṣutāmūlaṃ bhikṣutaiva ca duḥsthitā /</p>
         
         
         <p>śāsanamityādinopakramate- śāsanaṃ bhagavatā hitāhitasvīkāraparihāradeśanālakṣaṇam
            / tacca bhikṣutāmūlam / athavā / āgamavipratipattimānuṣaṅgikīṃ parisamāpya yaduktam-</p>
         
         
         <p>satyadarśanato muktiḥ śūnyatādarśanena kim /
            [9.41]</p>
         
         
         <p>iti nirācikīrṣannāha- śāsanamityādi / śāsanam- idaṃ kartavyamidaṃ na kartavyamityājñāpraṇayanam
            / tad bhikṣutāmūlam / bhikśubhāvo bhikṣutā, saiva mūlaṃ kando yasyeti tattathoktam,
            tatpratiṣṭhitatvāt / yathā kila dṛḍhamūlo vṛkṣaḥ ciramavasthitimanubhavan kāṇḍaśākhāpraśākhāpatrapuṣpaphalacchāyādānasaṃtāpādyapaharaṇasamartho
            bhavati, tathā bhagavato 'pi śāsanakalpapādapobhikṣutākandamāsādya smṛtyupasthānasamyakprahāṇarddhipādendriyabalabodhyaṅgadhyānārūpyasamādhisamāpattibodhipākṣikāryāṣṭāṅgikamārgaśrāmaṇyaphalasaṃpannaḥ
            (<span class="bold">Bcp 207</span>) ṛddhiprātihāryādibhiḥ kleśoṣmasaṃtāpādyapaharaṇapaṭurbhavati, iti bhikṣutāyā mūlasādharmyam
            / tatra saṃjñābhikṣuḥ, pratijñābhikṣuḥ, bhikṣaṇaśīlo bhikṣuḥ, jñapticaturthakarmaṇopasaṃpanno
            bhikṣuḥ, bhinnakleśo bhikṣuḥ iti pañcaprakāro bhikṣuḥ / tatra caturthapañcamaṃ dvayamagryam,
            itareṣāṃ samānābhidhānamātrābhidheyatvāt / tadubhayamapi śāsanāvasthānanidānamaviruddham
            / tatrāpi bhinnakleśo bhikṣuḥ pradhānam / tasyaiveha grahaṇam / tadbhāvo bhikṣutā
            / sā ca āryasatyadarśanato na saṃgacchate ityāha- bhikṣutaiva cetyādi / bhikṣutā bhinnakleśatā
            / kleśaprahāṇamiti yāvat / co vaktavyāntaraṃ samuccinvan hetau vartate / yasmāt sā
            bhikṣutaiva duḥsthitā, śūnyatādarśanamantareṇa asamañjasā kevalasatyadarśanato na
            yujyate / tasmāt satyadarśanato muktiriti na vaktavyamityabhiprāyaḥ / keṣāṃ sā duḥsthitā?
            sāvalambanacittānāmiti / sahāvalambanena vastvabhiniveśena vartate iti sāvalambanam,
            tattādṛśaṃ cittaṃ yeṣāṃ yogināṃ te tathoktāḥ, teṣāmiti / yataḥ te duḥkhādisatyaṃ kleśavisaṃyogaṃ
            ca vastutvenāvalambante iti mataṃ bhavatām / atasteṣāmupalambhadṛṣṭīnāṃ duḥsthitā,
            na nirālambanacittānām //</p>
         
         
         <p>yatpunaruktaṃ- satyadarśanato muktiriti, tadvikalpanīyam / dvidhā hi satyadarśanaṃ
            saṃbhāvyate, paramārthataḥ saṃvṛtito vā / tad yadādyo vikalpaḥ, tadā nāsmākaṃ vipratipattiḥ,
            asmatpakṣasya pradhānatvāt, sarvadharmāṇāmasmābhiḥ paramārthato darśanābhyupagamāt
            / atha dvitīyaḥ, tanna sahāmahe, yuktivirodhāt / na hi saṃvṛtisatyadarśanānmuktirutpadyate,
            sarvasattvānāṃ muktiprasaṅgāt / tathā hi yuktyāgamābhyāṃ tattvātattvavivecanāt, paramārthasatyamevātra
            kleśaprahāṇāya niścīyate na saṃvṛtisatyam / tacca sarvadharmānupalambhalakṣaṇam /
            na hi tadantareṇa saṃkleśanivṛttiryujyate / yāvadbhāvābhiniveśaḥ, tāvat kalpanā na
            nivartate, yāvacca kalpanā tāvadakhaṇḍitamahimānaḥ saṃkleśāḥ cittasaṃtānamadhyāvasanti
            / yāvacca saṃkleśāḥ tāvat karmanirmitajanmaparaṃparāprasavaḥ saṃsāro 'pi sutarāmavyāhataprasaraḥ
            pravartate / tasmāt sarvadharmaśūnyataiva avidyāpratipakṣatvāt saṃsārasaṃtativicchittiheturavasīyate,
            na kevalaṃ satyadarśanam / idameva ācāryapādairuktam-</p>
         
         
         <p>muktistu śūnyatādṛṣṭestadarthāśeṣabhāvanā //</p>
         
         
         <p>iti /</p>
         
         
         <p>yathāāryasatyāni satyadvaye 'ntarbhavanti tathopadarśitameva prāk / ityalamatiprasaṅgena
            / api ca-</p>
         
         
         <p>sāvalambanacittānāṃ nirvāṇamapi duḥsthitam // Bca_9.45 //</p>
         
         
         <p>iti na kevalaṃ bhikṣutā, kiṃ tarhi nirvāṇamapi, ityaperarthaḥ / nirvāṇaṃ kleśavisaṃyogānnirupadhiśeṣaṃ
            duḥsthitaṃ durghaṭam //</p>
         
         
         <p>tatra bhikṣutāyāstāvadasaṃgatimāha-</p>
         
         
         <p>kleśaprahāṇānmuktiścettadanantaramastu sā /</p>
         
         <span class="note"><span class="bold">Bcp 208</span></span>
         
         <p>yadi ca āryasatyadarśanataḥ kleśāḥ prahīyante, tato vimuktirupajāyate, tadā tadanantaraṃ
            kleśaprahāṇāt samanantaramevāstu sā muktirbhavastu / bhavatu evam / ko vai nāma anyathā
            brūte? naitadasti, kuta ityāha-</p>
         
         
         <p>dṛṣṭaṃ ca teṣu sāmarthyaṃ niṣkleśasyāpi karmaṇaḥ // Bca_9.46 //</p>
         
         
         <p>co hetau / dṛṣṭaṃ pratipannam / āgamataḥ / yasmāt teṣu prahīṇakleśeṣu āryamaudgalyāyanāryāṅgulimālaprabhṛtiṣu
            sāmarthyaṃ phaladānaṃ prati śaktiḥ / tasmānna tadanantarameva muktirasti / kasya sāmarthyaṃ
            dṛṣṭam? karmaṇaḥ śubhāśubhalakṣaṇasya / kiṃ pūrvamanāryāvasthāyāṃ kleśasahitasya?
            netyāha- akleśasyāpi kleśasahakārirahitasyāpi karmaṇaḥ //</p>
         
         
         <p>nanu ca satyadarśanādavidyādi prahīyate, tatprahāṇāt saṃskārādiprahāṇakrameṇa tṛṣṇāpi
            prahīyate / tṛṣṇāviparyāsamatī ca punarbhavotpattinimitte / tataśca tayorabhāvāt tuṣarahitasya
            bījasyeva karmaṇaḥ sadbhāve 'pi na kiṃcidvihanyate iti / taduktam-</p>
         
         
         <p>
            mithyājñānatadudbhūtatarṣasaṃcetanāvaśāt /<br />
            hīnasthānagatirjanma tyaktvā caitanna jāyate //
            </p>
         
         
         <p>iti /</p>
         
         
         <p>athavā / tṛṣṇaiva kevalā punarbhavakāraṇam, samudayākāratvāt / uktaṃ hi bhagavatā-</p>
         
         
         <p>tatra katamat samudayāryasatyam? yeyaṃ tṛṣṇā paunarbhavikī nandīrāgasahagatā tatratatrābhi-</p>
         
         
         <p>nandinī, yaduta kāmatṛṣṇā bhavatṛṣṇā vibhavatṛṣṇā ceti //</p>
         
         
         <p>tadevaṃ yasya tṛṣṇā nāsti, tasya prahīṇasamudayasya kāraṇābhāvāt na punarjanmasaṃbhavaḥ
            / iti parābhiprāyamutthāpayannāha-</p>
         
         
         <p>tṛṣṇā tāvadupādānaṃ nāsti cetsaṃpradhāryate /</p>
         
         
         <p>avidyāprahāṇāt tṛṣṇā punarbhavopādānaṃ kāraṇaṃ tāvannāsti, na vidyate cedyadi saṃpradhāryate
            niścīyate, tadā naitadvaktavyam / yataḥ upalambhadṛṣṭīnāmavidyāprahāṇamanupapannam
            / tadbhāvāt tṛṣṇāprahāṇasyāpyabhāvāt / bhavatu vā, tathāpyabhidhīyate-</p>
         
         
         <p>kimakliṣṭāpi tṛṣṇaiṣāṃ nāsti saṃmohavat satī // Bca_9.47 //</p>
         
         
         <p>akliṣṭāpi satī kleśāsaṃprayuktāpi tṛṣṇā kimeṣāṃ bhavadyogināṃ nāsti na saṃbhavati
            / kathamiva? saṃmohavat akliṣṭājñānavat //</p>
         
         
         <p>itthamapi tṛṣṇā niṣeddhumaśakyetyāha-</p>
         
         
         <p>vedanāpratyayā tṛṣṇā vedanaiṣāṃ ca vidyate /</p>
         
         
         <p>sparśapratyayā vedanā, vedanāpratyayā ca tṛṣṇā / sā vedanā tṛṣṇākāraṇameṣāmasti /
            tṛṣṇā tu tatkāryam, avikale 'pi kāraṇe na samasti iti kathamabhidhātuṃ śakyate? niravidyasya
            vedanāyāmapi tṛṣṇā na bhavatīti cet, na / bhāvābhiniveśināṃ niravidyatvameva asiddham,
            ityuktam / tato yadi akliṣṭājñānavat nābhyupagamyate tṛṣṇā, tathāpi śūnyatādarśanamantareṇa
            nyāyabalādāpatati / ayamatra samudāyārthaḥ- yadā muktasaṃtāne 'pi karmaṇaḥ phaladānasāmarthyamupalabhyate,
            (<span class="bold">Bcp 209</span>) tṛṣṇā ca vedanāsadbhāve saṃbhāvyamānā, tadā kleśaprahāṇamapi saṃdihyamānaṃ kathamiva
            vimuktau niścayaṃ kuryāt? tasmānna śūnyatāmantareṇa bhikṣutā susthitā pratibhāsate
            iti / yaduktam-</p>
         
         
         <p>sāvalambanacittānāṃ nirvāṇamapi duḥsthitam /</p>
         
         
         <p>iti, tadupapādayannāha-</p>
         
         
         <p>sālambanena cittena sthātavyaṃ yatra tatra vā // Bca_9.48 //</p>
         
         
         <p>sālambanena sopalambhena cittena sthātavyamāsaktavyam / yatra tatra vā yatra tatra
            āsaṅgasthāneṣu āryasatyādiṣu tadbhāvanāphaleṣu vā / āsaṅgasaṃbhāvanāyāṃ na punarjanmanivṛttiriti
            kathaṃ punarjanmasaṃbhāvanāyāṃ nirvāṇamapi na saṃdigdhaṃ syāt?</p>
         
         
         <p>tasmāduktaśūnyataiva nirvāṇakāraṇamuktetyāha-</p>
         
         
         <p>
            vinā śūnyatayā cittaṃ baddhamutpadyate punaḥ /<br />
            yathāsaṃjñisamāpattau bhāvayettena śūnyatām // Bca_9.49 //
            </p>
         
         
         <p>vinā śūnyatayā śūnyatāmantareṇa cittaṃ vijñānaṃ sālambanaṃ baddhaṃ saṃyatam ālambanāsaṅgapāśena
            / utpadyate punaḥ, samādhibalāt kiyatkālaṃ nivṛttamapi punarutpattimad bhavati / kva
            punaridaṃ dṛṣṭamityāha- yathā asaṃjñisamāpattau iti / yathā asaṃjñisamāpattiṃ samāpadyamānānāṃ
            tāvatkālaṃ cittacaittanirodhe 'pi punastadutpattiḥ syāt, tathā anyatrāpi ityarthaḥ
            / upalakṣaṇaṃ caitat / yathā nirodhasamāpattāvityapi draṣṭavyam / atha vā / yathā
            asaṃjñisamāpattiṃ samāpadya asaṃjñiṣu deveṣu upapadyamānānāmanekakalpaśataṃ yāvanniruddhānāmapi
            tatsamāpattivipākaphalaparisamāptau cittacaittānāṃ punarutpattiḥ, tathā / yataḥ śūnyatāmantareṇa
            na bhikṣutā na nirvāṇamupapadyate, tataḥ ubhayārthināṃ śūnyataiva bhāvanīyetyāha bhāvayedityādi
            / yena kāraṇena vinā śūnyatayā cittaṃ baddhamutpadyate punaḥ, tena kāraṇena nirvāṇādyarthī
            śūnyatāmeva bhāvayet / tadbhāvanā hi kleśaprahāṇaṃ nirvāṇaṃ cādhigamayati / na kevalaiva
            satyādibhāvaneti yāvat, sālambanatvāt / yaduktamāryavajracchedikāyāṃ prajñāpāramitāyām-</p>
         
         
         <p>tat kiṃ manyase subhūte api tu strotaāpannasyaivaṃ bhavati- mayā strotaāpattiphalaṃ
            prāptamiti? subhūtirāha- no hīdaṃ bhagavan / tatkasya hetoḥ? na hi bhagavan kiṃcidāpannaḥ,
            tenocyate strotaāpanna iti / na rūpamāpanno na śabdān na gandhān na rasān na spraṣṭavyāni
            na dharmānāpannaḥ, tenocyate strotaāpanna iti / saced bhagavan strotaāpannasyaivaṃ
            bhavet- mayā strotaāpattiphalaṃ prāptamiti, sa eva tasya ātmagrāho bhavet sattvagrāho
            jīvagrāhaḥ pudgalagrāho bhavet / peyālaṃ / tatkiṃ manyase subhūte api nu arhata evaṃ
            bhavati- mayārhattvaṃ prāptamiti? subhūtirāha- no hīdaṃ bhagavan / tatkasya hetoḥ?
            na kaściddharmo yo 'rhannāma / sacedbhagavan arhata evaṃ bhavet- mayārhattvaṃ prāptamiti,
            sa eva tasyātmagrāho bhavet / peyālaṃ / (<span class="bold">Bcp 210</span>) bhagavānāha- tasmāttarhi subhūte bodhisattvena mahāsattvena evamapratiṣṭhitaṃ cittamutpādayitavyam,
            na kvacit pratiṣṭhitaṃ cittamutpādayitavyam, na rūpapratiṣṭhitaṃ cittamutpādayitavyam,
            na śabdagandharasaspraṣṭavyapratiṣṭhitaṃ cittamutpādayitavyamiti /</p>
         
         
         <p>tasmācchūnyataiva bodhimārga iti sthitam //</p>
         
         
         <p>
            *** [added:] ***<br />
            yatsūtre 'vataredvākyaṃ taccedbuddhoktamiṣyate /<br />
            mahāyānaṃ bhavatsūtraiḥ prāyastulyaṃ na kiṃ matam // Bca_9.50 //
            </p>
         
         
         <p>
            ekenāgamyamānena sakalaṃ yadi doṣavat /<br />
            ekena sūtratulyena kiṃ na sarvaṃ jinoditam // Bca_9.51 //
            </p>
         
         
         <p>
            mahākāśyapamukhyaiśca yadvākyaṃ nāvagāhyate /<br />
            tattvayānavabuddhatvādagrāhyaṃ kaḥ kariṣyati // Bca_9.52 //
            </p>
         
         
         
         
         
         <p>yatsūtre 'vataredityādi anuṣṭuptrayaṃ kenacit pratikṣiptamiva lakṣyate, apakramaniveśitatvāt
            / āgamavipratipattirasya vicārasya prastāvaḥ / śāsanaṃ bhikṣutetyādiṣu āgamavivādāt,
            prakramāntaratvāt pūrvameva vaktumucitam / anenāntaritasya vivādasya punarupakramo
            granthakārasya prastāvākauśalaṃ syāt / yatpratyayetyādinā ca prāktanavṛttadvayārthasyābhihitatvāt
            / mahākāśyapamukhyairityādivacanasyāślīlatvāt granthakārāprayuktamiti niścitam / tasmāt
            prakṣepa evāyamiti //</p>
         
         
         <p>syādetat- yathā sālambanacittasyāsaṅgasaṃbhavāt na muktiḥ syāt, tathā śūnyatāyāmapi
            bhayamupajāyāte / tadvaramubhayaparihāreṇa saṃsāra eva sthitiryuktetyāha-</p>
         
         
         <p>
            saktitrāsāttvanirmuktyā saṃsāre sidhyati sthitiḥ /<br />
            mohena duḥkhināmarthe śūnyatāyā idaṃ phalam // Bca_9.53 //
            </p>
         
         
         <p>saktirāsaṅgaḥ / trāso bhayam / śūnyatāśravaṇāt, tadarthāparijñānāt / saktitrāsamiti
            samāhāraḥ / tasmādubhayapakṣaparihāreṇa saṃsāre traidhātukasvabhāve sidhyati sthitiravasthānamupajāyate
            / tuśabdaḥ punardoṣaparihārārtham / idaṃ tu śūnyatābhyupagame dūṣaṇaṃ syāt / sādhāraṇaṃ
            dūṣaṇamiti yāvat / kutaḥ? anirmuktyā / hetau tṛtīyā / mukterabhāvādityarthaḥ / katameṣām?
            duḥkhināṃ pañcagatisaṃsāre jātyādiduḥkhapīḍitānāṃ satām / katham? arthe arthaviṣaye
            / mohena avidyayā / ālambanāsaṅgeneti yāvat / ataḥ śūnyatāyā idaṃ phalam, yat punarapi
            nivṛtya saṃsāre 'vasthānam / ayamabhiprāyaḥ- yathā śūnyatāvyatirekeṇa upalambhadṛṣṭerna
            muktiḥ syāt, tathā viṣayāsaṅgasukhacetāḥ sarvadharmaśūnyatābhayabhītakātaraḥ varaṃ
            saṃsāra evāvasthānamiti manyamāno bālaḥ praśamasukhavimukho vinivṛtya jātyādiduḥkhamanubhavan
            punastatraivāvatiṣṭhate iti kimanayā prasādhitamiti //</p>
         
         
         <p>anye tu saktitrāsāntanirmuktayeti pāṭhaṃ manyamānā evaṃ vyācakṣate- sakterhetutvāt
            saktirāsaṅgasthānam / trāsahetutvāt trāso bhayasthānam / tāveva antau saktitrāsāntau
            / (<span class="bold">Bcp 211</span>) śāśvatocchedāntau ityarthaḥ / tathā hi- śāśvatadṛṣṭerāsaktiḥ, ucchedadṛṣṭeśca trāso
            jāyate / tayornirmuktayā parityāgena / pūrvavat tṛtīyā / yat paramārthavicāreṇa śāśvatāntavivarjanam,
            saṃvṛtisatyābhyupagamena ca ucchedāntaparityāgaḥ, iti samāropāpavādāntaparihārānmadhyamā
            pratipattiriyamupadarśitā bhavati / tathā ca kiṃ saṃpadyate ityāha- saṃsāre sidhyati
            sthitiḥ / prajñayā saṃsāradoṣāliptasya karuṇāparatantratvāt saṃsāre sidhyati niṣpadyate
            sthitiravasthānam / kimartham? duḥkhināmarthe paraduḥkhaduḥkhitayā duḥkhināṃ saṃsāriṇāmarthe,
            tadduḥkhasamuddharaṇābhilāṣāt //</p>
         
         
         <p>nanu saṃsāriṇo nāma paramārthato na santyeva, tat kathaṃ tadavasthānamityatrāha- mohena
            viparyāsena saṃvṛtyā sattvasyopalambhāt / etacca "duḥkhavyupaśamārthaṃ tu kāryamoho
            na vāryate" [9.77] ityatra paścād vyaktīkariṣyate / tasmācchūnyatāyā idaṃ phalam,
            yatkaruṇayā saṃsāre 'vatiṣṭhamāno 'pi śūnyatādarśanāt saṃsāradoṣairna lipyate / idamapratiṣṭhitanirvāṇatā
            śūnyatāyāḥ phalam, śūnyatāmantareṇa asyābhāvāt / tasmādāsaṃsāraṃ sattvārthamavasthānamicchadbhiḥ
            śūnyataiva bhāvayitavyā //</p>
         
         
         <p>etat sarvamupasaṃhāreṇopadarśayannāha-</p>
         
         
         <p>tadevaṃ śūnyatāpakṣe dūṣaṇaṃ nopapadyate /</p>
         
         
         <p>tadetat evamuktakrameṇa śūnyatāpakṣe uktaṃ dūṣaṇam- śūnyatāyāṃ trāsāt saṃsārāvasthānalakṣaṇaṃ
            nopapadyate na saṃgacchate vakṣyamāṇasamādhānāt / iti prathamapakṣe yojanā / yata
            evam-</p>
         
         
         <p>tasmānnirvicikitsena bhāvanīyaiva śūnyatā // Bca_9.54 //</p>
         
         
         <p>nirgato vicikitsāyā nirvicikitsaḥ niḥsaṃdehaḥ / tena satā bhāvanīyaiva abhyasanīyaiva
            śūnyatā sarvadharmaniḥsvabhāvatā anupalambhayogena //</p>
         
         
         <p>etena yaduktam- "na vinānena mārgeṇa" [9.41] tadupasaṃhṛtaṃ bhavati / yatpunaruktam
            "śūnyatādarśanena kim", tatra śūnyatāyā viśeṣamāha-</p>
         
         
         <p>
            kleśajñeyāvṛtitamaḥpratipakṣo hi śūnyatā /<br />
            śīghraṃ sarvajñatākāmo na bhāvayati tāṃ katham // Bca_9.55 //
            </p>
         
         
         <p>kleśā rāgādayaḥ / jñeyaṃ pañcavidham / āvṛtiśabdastu ubhayatra saṃbadhyate / kleśā
            evāvṛtiḥ / jñeyaṃ ca āvṛtirāvaraṇamiti vibhajya yojanīyam / jñeyameva samāropitarūpatvādāvṛtiḥ,
            saiva tama iva tamaḥ, vastutattvāvaraṇāt, tasya pratipakṣaḥ prahāṇahetuḥ / hi yasmāt
            śūnyatā, tasmāt śīghraṃ tvaritaṃ sarvajñatāyāṃ buddhatve kāmo 'bhilāṣo yasyāsau tathoktaḥ
            / sarvajñatāṃ kāmayate iti vā sarvajñatākāmaḥ / na bhāvayati tāṃ kathamiti, tāṃ śūnyatāṃ
            kathaṃ na bhāvayati nābhyasyati? api tu mahatā yatnena bhāvayedeva //</p>
         
         <span class="note"><span class="bold">Bcp 212</span></span>
         
         <p>yadapyuktam- trāsācchūnyatāyāṃ pravṛttirna syāt, tadapi na yuktamityāha- yadduḥkhetyādi
            / dvitīyapakṣe punaritthamavatāraṇīyam- astyeva śūnyatāyāmeṣo 'nuśaṃsaḥ, kevalaṃ prathamata
            eva tatra saṃtrāsātpravṛttirna syāditi / āha-</p>
         
         
         <p>
            yadduḥkhajananaṃ vastu trāsastasmātprajāyatām /<br />
            śūnyatā duḥkhaśamanī tataḥ kiṃ jāyate bhayam // Bca_9.56 //
            </p>
         
         
         <p>yadvastu duḥkhajananaṃ pīḍākaram, tasmādvastunaḥ sakāśāt trāsaḥ bhayaṃ jāyatāṃ nāma
            / śūnyatā punaḥ pratyuta duḥkhaśamanī sarvasāṃsārikaduḥkhāpahantrī / tataḥ tasyāḥ
            śūnyatāyāḥ kiṃ kiṃnimittaṃ abhayasthāne kātarasya janasya bhayaṃ jāyate? sarvaguṇanidānatvāt
            premaiva tasyāmucitamiti bhāvaḥ //</p>
         
         
         <p>ātmagrahajanitāhaṃkāraprasūtaṃ hi bhayamatattvavidāmutpadyate / sa cātmā kalpanāsamāropitamūrtiriti
            ahaṃkāro 'pi tadabhāvādanāspada ityupadarśayannāha-</p>
         
         
         <p>
            yatastato vāstu bhayaṃ yadyahaṃ nāma kiṃcana /<br />
            ahameva na kiṃciccedbhayaṃ kasya bhaviṣyati // Bca_9.57 //
            </p>
         
         
         <p>yatastato vā bhayābhayasthānāt astu bhavatu bhayam / kadā? yadi ahaṃ nāma kiṃcana
            / ahamiti ahaṃpratyayasya viṣayaḥ kathitaḥ / ahaṃ nāma ahaṃpratyayavedyaṃ yatkiṃcana
            kiṃcidvastu syāt / avyaktanirdeśānnapuṃsakatā / tadā yuktameva bhayam / yadā punarahameva
            na kiṃcit na vastusat vicāryamāṇamahaṃ kiṃcit śabdavikalpamātrādanyata, tadā bhayaṃ
            kasya? ahamityasyābhāvāt / bhaviṣyati utpatsyate / ito 'pi vicārāt trāso nivartate
            iti bhāvaḥ / taduktam-</p>
         
         
         <p>
            nāsmyahaṃ na bhaviṣyāmi na me 'sti na bhaviṣyati /<br />
            iti bālasya saṃtrāsaḥ paṇḍitasya bhayakṣayaḥ //
            </p>
         
         
         <p>iti /</p>
         
         
         <p>yathā ca ahaṃpratyayaviṣayasya kalpanāmātropadarśitatvādasattvam, tathā pratipādayannāha-</p>
         
         
         <p>
            dantakeśanakhā nāhaṃ nāsthi nāpyasmi śoṇitam /<br />
            na siṃghāṇaṃ na ca śleṣmā na pūyaṃ lasikāpi vā // Bca_9.58 //
            </p>
         
         
         <p>dantakeśanakhā nāham / pratyekamamī ahaṃpratyayaviṣayā na bhavanti / nāsthi nāpyasmi
            śoṇitam / asthi haṭṭam / śoṇitaṃ rudhiram / etaddūyamapi nāsmi nāham / siṃghāṇaṃ na
            ca śleṣmā na pūyam / siṃghāṇaṃ nāsikāvivaraniryātaḥ kledaḥ / śleṣmā mukhavivaravinirgataḥ
            / pūyaṃ vraṇe pakvarudhiram / etānyapi nāhaṃ bhavanti / lasikāpi vā, lasikā vraṇakledaḥ,
            sāpi nāham //</p>
         
         
         <p>
            nāhaṃ vasā na ca svedo na medo 'strāṇi nāpyaham /<br />
            na cāhamantranirguṇḍī gūthamūtramahaṃ na ca // Bca_9.59 //
            </p>
         
         
         <p>nāhaṃ vasā na ca svedo na meda iti / vasā śarīrasnehaḥ / svedaḥ prasvedaḥ / medaścaturtho
            dhātuḥ / imānyapi nāham / antrāṇi nāpyahamiti / antrāṇi prasiddhāni, tānyapi (<span class="bold">Bcp 213</span>) nāham / na cāhamantranirguṇḍī antranirguṇḍī sūkṣmātmikā, sāpi naivāham / gūthamūtramahaṃ
            na ca, gūthaṃ viṣṭhā / etadapi dvayaṃ nāhaṃ na bhavāmi //</p>
         
         
         <p>
            nāhaṃ māṃsaṃ na ca strāyu noṣmā vāyurahaṃ na ca /<br />
            na ca cchidrāṇyahaṃ nāpi ṣaḍ vijñānāni sarvathā // Bca_9.60 //
            </p>
         
         
         <p>nāhaṃ māṃsaṃ na ca snāyu noṣmā / snāyu sirā / ūṣmā śarīratejodhātuḥ / ime 'pi nāham
            / vāyurahaṃ na ca, vāyurāśvāsapraśvāsādilakṣaṇaḥ, so 'pi naivāham / na ca cchidrāṇi
            cakṣurādīni, tānyapi nāham / nāpi ṣaḍ vijñānāni sarvathā, ṣaṭ cakṣuḥśrotraghrāṇajihvākāyamanovijñānāni,
            tānyapi nāhaṃ bhavanti / sarvathā sarvaprakāreṇa pratyekaṃ samuditāni vā / tathā hi
            dantādisamudāyātmakameva vicāryamāṇaṃ śarīramupalabhyate / tacca pratyekamahaṃpratyayavedyaṃ
            na bhavati, pratyekamahaṃpratyayasya teṣu abhāvāt / na hi pareṣāmapi ekaikaśaḥ keśādayo
            'haṃ pratyayavedyā bhavanti / samuditā api te eva kevalāḥ pūrvavat / na ca samuditeṣu
            teṣu kaścidekaḥ saṃbhavati, tasya pratiṣetsyamānatvāt / nāpyaneke samuditā api ekapratyayaviṣayā
            bhavitumarhanti / na ca anekeṣu ekapratyayo bhrānto yuktaḥ / na ca bhrāntestattvavyavasthā
            / tasmāt kalpanāmātrametadahamityarthaśūnyamābhātīti niścitam / uktaṃ caitadaśubhabhāvanāprastāve
            śikṣāsamuccaye-</p>
         
         
         <p>santi asmin kāye keśā romāṇi nakhā dantā rajo malaṃ tvakū māṃsāsthi snāyu śirā bukkā
            hṛdayaṃ plīhakaḥ klomakaḥ antrāṇi antraguṇāḥ āmāśayaḥ pakkāśayaḥ audarīyakaṃ yakṛt
            purīṣam aśru svedaḥ kheṭaḥ siṃghāṇakaṃ vasā lasikā majjā medaḥ pittaṃ śliṣmapūyaśoṇitaṃ
            mastakaluṅgaṃ prasrāvaḥ / eṣu ca vastuṣu bodhisattvaḥ upaparīkṣaṇajātīyo bhavati /
            etat punaḥ paścāt kāyasmṛtyupasthānaparyante nirdekṣyāmaḥ / iti / evaṃ nirviṣaya evāhaṃpratyayaviśeṣaḥ
            //</p>
         
         
         <p>syādetat- yadi nāma keśādayo 'haṃpratyayavedyā na bhavanti, tathāpi nāyaṃ nirviṣayaḥ
            sidhyati / yataḥ antarvyāpārapuruṣagocara eva ahaṃpratyayo 'smābhiriṣyate iti naiyāyikādayaḥ
            / naitadapi yuktam / yasmāt- ahaṃ gauraḥ kṛśo dīrgho gacchāmītyādyākāraparāmarśātmaka
            eva ayamahaṃpratyayaḥ pratibhāsate / na ca ātmana etadrūpamiṣyate paraiḥ / na ca anyākāreṇa
            jñānena anyasya grahaṇaṃ yuktam, atiprasaṅgāt / tathā hi tadvān, idamidaṃ tasya lakṣaṇamupavarṇayanti
            pare / tatra naiyāyikāstāvat nityaṃ sarvagataṃ pratiprāṇibhinnamacetanaṃ cetanāyogāttu
            cetanaṃ sukhādiguṇādhāraṃ śubhāśubhakarmakartāraṃ tatphalopabhoktāraṃ paralokinaṃ
            ca ātmānamicchanti / naiyāyikavadvaiśeṣikā api / taduktam-</p>
         
         
         <p>
            anye punarihātmānamicchādīnāṃ samāśrayam /<br />
            svato 'cidrūpamicchanti nityaṃ sarvagataṃ tathā //
            </p>
         
         <span class="note"><span class="bold">Bcp 214</span></span>
         
         <p>
            śubhāśubhānāṃ kartāraṃ karmaṇāṃ tatphalasya ca /<br />
            bhoktāraṃ cetanāyogāccetanaṃ na svarūpataḥ //
            </p>
         
         
         <p>iti / [tattvasaṃgraha-171-172]</p>
         
         
         <p>jaiminīyāstuvyāvṛttyanugamātmakaṃ buddhirūpeṇa pariṇāminaṃ caitanyarūpamātmānamicchanti
            / tacca caitanyaṃ buddhisvabhāvam / na ca tasya pravṛttinivṛttī bhavataḥ, tasyobhayatrānugatarūpatvāt
            / tadyathā- sarpasya kuṇḍalāvasthānivṛttau ṛjutvāvasthāpravṛttau ca sarpatvasyobhayatrāpyavṛttiḥ
            / yathoktam-
            
            <p>
               vyāvṛttyanugamātmānamātmānamapare punaḥ /<br />
               caitanyarūpamicchanti caitanyaṃ buddhilakṣaṇam //
               </p>
         </p>
         
         
         <p>
            yathāheḥ kuṇḍalāvasthā vyapeti tadanantaram /<br />
            saṃbhavatyārjavāvasthā sarpatvaṃ na nivartate //
            </p>
         
         
         <p>
            tathaiva nityacaitanyasvabhāvasyātmano 'pi na /<br />
            niḥśeṣarūpavigamaḥ sarvasyānugamo 'pi ca //
            </p>
         
         
         <p>iti / [tattvasaṃgraha-222-224]</p>
         
         
         <p>iti viśeṣaḥ / anyat sarvaṃ pūrvavat //</p>
         
         
         <p>jaināstu jaiminīyavaccetanamātmānamicchanti dravyaparyāyarūpeṇa yathāyogamanugamavyāvṛttyātmakam
            / tathā coktam-</p>
         
         
         <p>
            jaiminīyā iva prāhurjaināścillakṣaṇāntaram /<br />
            dravyaparyāyarūpeṇa vyāvṛttyanugamātmakam //
            </p>
         
         
         <p>[tattvasaṃgraha-311]</p>
         
         
         <p>kāpilāstu nityaṃ vyāpakaṃ nirguṇaṃ svayameva caitanyātmakamātmānamicchanti, na tu
            buddhisaṃbandhāt / buddheḥ svayamacitsvabhāvatvāt / caitanyaṃ puruṣasya svarūpamiti
            vacanāt / nāpi sa kasyacit kāryasya kartā, svayaṃ tatphalopabhoktā vā, niṣkriyatvāt
            / prakṛtireva tatkartrī tasya, tatphalopanetrī ca / viparyāsavaśādasau svātmani tat
            samāropayati / tathā hi- yadā puruṣasya śabdādiviṣayopabhogākāramautsukyamupajāyate,
            tadā prakṛtiḥ parijñātapuruṣautsukyā puruṣeṇa yujyate, tataḥ śabdādisargaṃ karoti
            / śabdādiṣu śrotrādivṛttibhirmanasādhiṣṭhitābhiḥ parigṛhīteṣu viṣayeṣu buddhiradhyavasāyaṃ
            karoti / tato buddhyavasitamarthaṃ puruṣaścetayate iti / evaṃ caitanyasvarūpatvānnirguṇatvam,
            vyāpitvānniṣkriyatvamiti sāṃkhyapuruṣasya viśeṣaḥ / uktaṃ ca-</p>
         
         
         <p>
            caitanyamanye manyante bhinnaṃ buddhisvarūpataḥ /<br />
            ātmanaśca nijaṃ rūpaṃ caitanyaṃ kalpayanti te //
            </p>
         
         <span class="note"><span class="bold">Bcp 215</span></span>
         
         <p>
            pradhānenopanītaṃ ca phalaṃ bhuṅkte sa kevalam /<br />
            kartṛtvaṃ tasya naivāsti prakṛtereva tanmatam //
            </p>
         
         
         <p>[tattvasaṃgraha-285-86]</p>
         
         
         <p>
            pravartamānān prakṛterimān guṇān tamovṛtatvādviparītacetanaḥ /<br />
            ahaṃ karomītyabudho 'bhimanyate tṛṇasya kubjīkaraṇe 'pyanīśvaraḥ //
            </p>
         
         
         <p>iti / [sāṃkhyakramadīpikā-43]</p>
         
         
         <p>upaniṣadvādinastu samastaprāṇisaṃtānāntargatamekameva vyāpi nityaṃ ca jñānamicchanti
            / tadvivartarūpatayā sakalamidaṃ kṣitijalapavanahutāśanādikaṃ jagadavabhāsate / tatsvabhāva
            eva cātmā / na bāhyaṃ kimapyavayavi paramāṇvādikaṃ grāhyaṃ pramāṇaprasiddhamasti /
            āha ca-</p>
         
         
         <p>
            nityo jñānavivarto 'yaṃ kṣititejojalādikaḥ /<br />
            ātmā tadātmakaśceti saṃgirante 'pare punaḥ //
            </p>
         
         
         <p>
            grāhyalakṣaṇasaṃyuktaṃ na kiṃcidiha vidyate /<br />
            vijñānapariṇāmo 'yaṃ tasmātsarvaṃ parīkṣyate //
            </p>
         
         
         <p>iti / [tattvasaṃgraha-328-29]</p>
         
         
         <p>pudgalavādinastu punarantaścaratīrthikāḥ / skandhebhyastattvānyatvābhyāmavācyaṃ pudgalanāmānamātmānamicchanti
            / anyathā tīrthikasiddhāntābhiniveśadarśanaṃ syāt / āha ca-</p>
         
         
         <p>kecicca saugataṃmanyā apyātmānaṃ pracakṣate /
            iti / [tattvasaṃgraha-336]</p>
         
         
         <p>kathamātmano 'haṃpratyayaviṣayatā syāt? svasvarūpeṇa tatrāpratibhāsanāt / tatkathamātmā
            ahaṃpratyayatayā pratibhāsate ityucyate? tasmād vikalpamātrametat / nirviṣayamutpadyate
            iti sthitam //</p>
         
         
         <p>saṃprati citsvabhāvātmavādinaḥ sāṃkhyādayaḥ ṣaḍvijñānānāmātmaniṣedhamasahiṣṇavaḥ prāhuḥ-
            śabdādijñānaṃ cidātmakamātmaivāsmābhirabhidhīyate / tatkathamasyātmatāpratiṣedha ucyate?
            iti parābhiprāyamākalayya siddhāntavādī prasaṅgamāsañjayannāha-</p>
         
         
         <p>śabdajñānaṃ yadi tadā śabdo gṛhyeta sarvadā /</p>
         
         
         <p>nanu yadi śabdajñānātmaka ātmā, tasya ca nityatvāt śabdajñānaṃ nityaṃ syāt, tadā śabdo
            'pi sadā nityameva tadbhāvābhāvakālayorgrahītavyaḥ syāt, śabdagrahaṇasvabhāvasya tasya
            tatsadasattākāle sarvadānuvartanāt / anyathā nityatvameva tasya hīyeta / bhavatu,
            evameveti cet, āha-</p>
         
         <span class="note"><span class="bold">Bcp 216</span></span>
         
         <p>jñeyaṃ vinā tu kiṃ vetti yena jñānaṃ nirucyate // Bca_9.61 //</p>
         
         
         <p>jñānameva nityamupasthitam, śabdasya tu kādācitkatvāt na sarvadā sattābhivyaktiḥ /
            tataśca tadasattākāle jñeyaṃ vinā viṣayamantareṇa kiuṃ vetti kiṃ jānāti tad jñānam?
            tuśabdo 'sattākālapraśnaviśeṣe vartate / yena jñeyena śūnyamapi jñānaṃ nirucyate abhidhīyate
            / jñeyaṃ jānātīti jñānamākhyāyate, tadabhāvāt kathaṃ jñānamityāśayaḥ //</p>
         
         
         <p>etadevāha-</p>
         
         
         <p>ajānānaṃ yadi jñānaṃ kāṣṭhaṃ jñānaṃ prasajyate /</p>
         
         
         <p>yadapi viṣayaṃ na jānāti, tadapi yadi jñānamucyate, tadā kāṣṭhamajñānasvabhāvaṃ jñānaṃ
            prasajyate / na hi tena kiṃcidaparāddhaṃ yena na vijñānaṃ syāt / na caivam / tasmādviṣayaparijñānābhāvāt
            yathā kāṣṭhaṃ jñānaṃ na bhavati, tathā anyadapi na syādityāha-</p>
         
         
         <p>tenāsaṃnihitajñeyaṃ jñānaṃ nāstīti niścayaḥ // Bca_9.62 //</p>
         
         
         <p>yena nirviṣayaṃ na jñānam, tena kāraṇena asaṃnihitajñeyaṃ asaṃnihitamayogyadeśasthaṃ
            jñeyaṃ grāhyo viṣayo yasya tattathoktaṃ jñānaṃ nāsti na vidyate iti niścayaḥ ekānta
            eṣaḥ / sāpekṣatvāt //</p>
         
         
         <p>syādetat- śabdasya sadāvidyamānatvāt nāsaṃnihitaviṣayaṃ śabdajñānam / agrahaṇaṃ tu
            kadācit kādācitkābhivyaktitvāditi noktadoṣaprasaṅgaḥ / naitadasti / yato yadasya jñānasya
            paricchedyaṃ rūpaṃ vyaktamityucyate, tasya sadāsaṃnihitaviṣayatayā grāhakamajñānamabhidhīyate
            / śabdasya tu sadā sattvamasattvaṃ vā na vivakṣitam / jñānaṃ tu kadācidagrāhakamityetāvataiva
            sādhyasiddheḥ / tasmādasaṃnihitajñeyamityanena jñānasyaiva agrāhakatvaṃ sādhyate /
            yena rūpeṇa jñānasya grāhyo viṣayaḥ, tasya na sarvadā saṃnidhānamastīti kṛtvā iti
            kathaṃ noktadoṣaprasaṅgaḥ? śabdasya yathā sarvadā sattvaṃ nāsti, tadvistarabhayānnocyate
            //</p>
         
         
         <p>api ca / yadi śabdajñānamevātmā, tadā tadgrahaṇātmakatvāttasya rūpagrahaṇaṃ na syāt
            / naitadasti / yataḥ tadeva rūpagrāhakamiṣyate iti cedatrāha tadevetyādi-</p>
         
         
         <p>tadeva rūpaṃ jānāti tadā kiṃ na śṛṇotyapi /</p>
         
         
         <p>tadeva śabdajñānameva yadi rūpaṃ jānātīti matam, tadā kiṃ na śṛṇotyapi, tadā rūpagrahaṇakāle
            kimiti na śṛṇotyapi, śabdamapi kiṃ na gṛhṇāti? śabdajñānatvāt / atha gṛhṇātyeva, yadi
            saṃnihitaṃ syāt / kevalamasaṃnidhānāt na doṣa iti parasyottaramāśaṅkayāha śabdasyetyādi-</p>
         
         
         <p>śabdasyāsaṃnidhānāccettatastajjñānamapyasat // Bca_9.63 //</p>
         
         
         <p>śabdasya viṣayatāmāpannasya asaṃnidhānādayogyadeśāt grahaṇaṃ na syāt- yadi, evamabhidhīyate,
            tatastat jñānamapyasat / tat tasmāt tarhi śabdasyāsaṃnidhānāt tat jñānamapi śabdajñānam
            asadavidyamānam / śabdajñānameva tarhi tanna bhavatītyarthaḥ //</p>
         
         <span class="note"><span class="bold">Bcp 217</span></span>
         
         <p>kiṃ ca / yadi śabdajñānaṃ tadā rūpagrahaṇādyātmakaṃ tanna yujyate ityāha śabdagrahaṇetyādi-</p>
         
         
         <p>śabdagrahaṇarūpaṃ yattadrūpagrahaṇaṃ katham /</p>
         
         
         <p>śabdasya grahaṇarūpaṃ śabdasya grahaṇasvabhāvam / śabdagrāhakamiti yāvat / yat jñānaṃ
            tad rūpagrahaṇaṃ rūpagrahaṇātmakaṃ katham? na kathaṃcidapi syāt / ekasya niraṃśasya
            rūpadvayāyogāt / nanu yathā kaścideka eva kasyacidapekṣayā pitā, kasyacidapekṣayā
            ca sa eva putraḥ syāt, tathā prakṛte 'pi rūpadvayamekasya bhaviṣyatītyāha ekaḥ pitetyādi-</p>
         
         
         <p>ekaḥ pitā ca putraśca kalpyate na tu tattvataḥ // Bca_9.64 //</p>
         
         
         <p>ekaḥ pitā eva janakaḥ putraśca janyaḥ sa eveti kalpyate, sa tu tadapekṣayā kalpanayā
            vyavasthāpyate / na tu tattvataḥ, na punaḥ paramārthataḥ / eka eva svabhāvaḥ ubhayātmakaḥ
            kalpanāsamāropitavyapadeśāt [rūpabhedena] punareka eva tathā nānābhidhānena naivābhidhīyate
            / ubhayavāstavarūpadvayamekasya ghaṭanīyam, tacca kathaṃcidapi na saṃgacchate, rūpadvayavyatibhinnatayā
            vastuno 'pi dvitvaprasaṅgāt / tasmāt yathā vāstavamekasya dvirūpatvaṃ tanna dṛṣṭāntadharmiṇyasti,
            yaccāsti kālpanikam, tat prakṛtānupayogīti yatkiṃcidetat //</p>
         
         
         <p>ito 'pi na pāramārthiko 'yaṃ vyapadeśa ityāha sattvaṃ raja iti-</p>
         
         
         <p>sattvaṃ rajastamo vāpi na putro na pitā yataḥ /</p>
         
         
         <p>etacca avaśyaṃ tvayāpi svīkartavyam- sāṃkhyamate hi triguṇamekaṃ jagat, tataḥ sattvaṃ
            rajastamo vāpīti samudāyaḥ samuccayārthaḥ / yato yasmādete guṇāḥ svasvabhāvāvasthitāḥ
            pratyekaṃ samuditā vā / tasmānna pitā na putraḥ paramārthataḥ / sarvadā guṇā eva kevalāḥ
            santi / ayamarthaḥ- putrāvasthāyāṃ ye sattvarajastamolakṣaṇā guṇāḥ, te eva prāptajanakabhāvā
            api tena pūrvāparakālayoraviśiṣṭasvabhāvā eva / te tatastadapekṣya pitā putraścābhidhīyante,
            na tu tatra kaścidviśeṣaḥ / tataḥ kālpanika evāyaṃ vyavahāraḥ / yadi ca rūpagrahaṇakāle
            'pi śabdagrahaṇātmakamekameva tajjñānam, tadā tatsvabhāvamupalabhyeta, na copalabhyate
            / tato na tadgrahaṇātmakamityāha śabdagrahaṇetyādi-</p>
         
         
         <p>śabdagrahaṇayuktastu svabhāvastasya nekṣyate // Bca_9.65 //</p>
         
         
         <p>śabdagrahaṇena yuktaḥ saṃbaddhaḥ / tuśabdo viśeṣābhidhāne / svabhāvastasya rūpagrāhakasya
            jñānasya nekṣyate na pratīyate / atastadā tasya śabdagrahaṇatā nāstīti niścīyate //</p>
         
         
         <p>syādetat- yadi nāma na pratīyate, tathāpi tadeva tat / kathaṃ tarhi rūpagrahaṇamityāha
            tadevetyādi-</p>
         
         
         <p>tadevānyena rūpeṇa naṭavatso 'pyaśāśvataḥ /</p>
         
         
         <p>tadeva śabdajñānam / anyena rūpeṇa svabhāvena rūpagrahaṇātmakena rūpaṃ gṛhṇātīti śeṣaḥ
            / kathamiva tasyānurūpatā? naṭavat / yathā nāṭyasamaye raṅgabhūmigato naṭaḥ eka eva
            (<span class="bold">Bcp 218</span>) nānārūpeṇāvatarati, tathā prakṛte 'pīti na doṣaḥ / atrāha- so 'pyaśāśvataḥ iti anityaḥ
            pūrvasvabhāvaparityāgena rūpāntaramāviśati / na ca pūrvāparakālayorekasvabhāva eva
            naṭo nānārūpasaṃbandhāt, anyathā tasya rūpadvayamekadeti bhāṣeta / iti sādhyavikalo
            dṛṣṭāntaḥ / athāpi syāt- bhāvaḥ sa eva / svabhāvaḥ punarasya aparāpara utpadyate nirudhyate
            ca / tataḥ ayamadoṣa ityatrāha sa evānyetyādi-</p>
         
         
         <p>sa evānyasvabhāvaścedapūrveyaṃ tadekatā // Bca_9.66 //</p>
         
         
         <p>sa evātmā naṭo vā / anyasvabhāvaḥ aparasvabhāvaḥ / ced yadi ucyate, tadā apūrveyaṃ
            tadekatā, apūrveyamadṛṣṭapūrveyamīdṛśī tadekatā / tasya bhāvasya aparasvabhāvotpattāvapi
            ekatā abhinnātmatā / tathā hi- sa eveti tattvamākhyāyate, punaranyasvabhāva iti tasyaiva
            anyatvam / na caitat parasparaviruddhadharmadvayamekasya yuktam / na hi bhāvo nāma
            anya eva svabhāvāt, yena tasyotpādanirodhayorapi bhāvasya tau na syātām / nāpi tadabhinnasya
            svabhāvasya utpādanirodhayorbhāvasya tādavasthyaṃ yuktamabhedābhāvaprasaṅgāt / bhede
            vā saṃbandhāsiddhiriti bhāvaḥ //</p>
         
         
         <p>syādetat- bhavatveva eṣa prasaṅgaḥ yadi rūpadvayamasyātmanaḥ satyaṃ syāt / kiṃ tarhi
            nijamasya rūpamapahāya aparaṃ rūpamatāttvikam, tena noktadoṣaprasaṅgaḥ, ityāśayamāśaṅkayannāha
            anyadrūpamityādi-</p>
         
         
         <p>anyadrūpamasatyaṃ cennijaṃ tadrūpamucyatām /</p>
         
         
         <p>anyadrūpaṃ tadviṣayopādhikaṃ sphaṭikopalasyeva asatyamasvābhāvikam, iti cedyadi, tarhi
            nijaṃ tadrūpamucyatām nijaṃ svābhāvikaṃ tasyātmano rūpaṃ tattvamucyatām / astyevānyadrūpaṃ
            tasya / kiṃ tat? jñānatā cet-</p>
         
         
         <p>jñānatā cettataḥ sarvapuṃsāmaikyaṃ prasajyate // Bca_9.67 //</p>
         
         
         <p>jñānātmataiva tasya pūrvāparakālānugāminī nijaṃ rūpam / kimanyadvaktavyam? [tadrūpeṇa
            pūrvāparānyarūpasaṃbandhe 'pi sphaṭikavad yadi eko 'stītyucyate, evaṃ sarvapuṃsāmaikyaṃ
            prasajyate, evaṃ jñānatvena tatsādhāraṇarūpatvāt / tadyathā pūrvaparakālikayoḥ śabdarūpajñānayorbhinnākāratvād
            bhinnayorapyekatvameva, tathā sarvasattvānāṃ prāṇigatigatānāmekātmatā prasajyate]
            āpadyate, vastuto bhede 'pi viśeṣābhāvāt //</p>
         
         
         <p>itthaṃ ca punaridamatiprasajyate ityāha cetanetyādi-</p>
         
         
         <p>cetanācetane caikyaṃ tayoryenāstitā samā /</p>
         
         <span class="note"><span class="bold">Bcp 219</span></span>
         
         <p>yadi vā avāntaraṃ bhedanibandhanaṃ viśeṣamapāsya kiṃcidākārakamāśritya ekatvamucyate
            tadā cetanā puruṣadharmaḥ, acetanā prakṛtyādidharmaḥ / cakāro doṣāntarasamuccaye /
            te 'pi ekamabhinnaṃ vastu syātām / katham? tayoścetanācetanayoḥ yena kāraṇena astitā
            samā / sāpi bhāvānāṃ nijaṃ rūpam / samā dvayorapi tulyā /</p>
         
         
         <p>nanu ca / atrāpi sādṛśyanibandhanamiṣyate eva ekatvaṃ vastubhede 'pi / tato 'yamiṣṭaprasādhanādadoṣa
            ityāha viśeṣaścetyādi-</p>
         
         
         <p>viśeṣaśca yadā mithyā kaḥ sādṛśyāśrayastadā // Bca_9.68 //</p>
         
         
         <p>dūṣaṇāntaradyotane cakāraḥ / viśeṣo bhedaḥ sarvabhāvānāmaniyamena yadā mithyā asatyam
            [tyaḥ?], nijameva rūpaṃ satyam, tadā kaḥ sādṛśyāśrayaḥ syāt? kimāśritya sādṛśyaṃ vyavasthāpyate?
            viśeṣasadbhāve hi kiṃcinmātrasādharmyeṇa sādṛśyaṃ syāt / viśeṣābhāve ca tadeva tat
            syānna sadṛśam / na hi gogavayayorgoviśeṣamananubhavan na gavayo gosadṛśo bhavet,
            api tu gaureva syāt / ato viśeṣa eva sādṛśyāśrayaḥ / sa ca yadā pāramārthiko na bhavati,
            tadā kaḥ sādṛśyasya samānākāratāyāḥ puṃsāmanyasya vā āśrayo nibandhanaṃ vā bhavet?
            naiva kaścidityarthaḥ / ato vastuta eva ekatvamāpatitaṃ bhavataḥ, na sādṛśyakṛtam
            / tat kathaṃ siddhasādhanādadoṣa ityucyate?</p>
         
         
         <p>evaṃ kāpila [jaina]jaiminīyaparikalpitasya citsvabhāvasyātmanaḥ sattvamasiddham /
            upaniṣadvādiparikalpite 'pi yathāsaṃbhavaṃ dūṣaṇamabhidheyamiti //</p>
         
         
         <p>sāṃpratamacetanasya naiyāyikādiparikalpitasyātmanaḥ sadvayavahārapratiṣedhāyāha acetanaścetyādi-</p>
         
         
         <p>acetanaśca naivāhamācaitanyātpaṭādivat /</p>
         
         
         <p>cetanastāvadātmā uktakrameṇa na yujyate / acetano 'pi naivāhamātmā yukta iti cakārārthaḥ
            / kutaḥ? ācaitanyāt caitanyābhāvāt / na vidyate cetanā asyetyacetanaḥ / tasya bhāvaḥ
            ācaitanyam / ubhayapadavṛddhiḥ pāralaukikādivat / tasmāt / acetanatvādityarthaḥ /
            kathamiva? paṭādivat / yathā paṭavṛkṣaparvatādayaḥ caitanyavirahādātmā na bhavanti,
            tathā abhimato 'pi / karmakartṛtvāderasyābhyupagamāt / anyathā na kiṃcit prayojanaṃ
            tena / na ca acetanasya tadyuktam, yathā paṭādeḥ / yadi nāma svayamasāvacetanaḥ, tathāpi
            buddheścetanā cetayate, tenāyamadoṣaḥ iti parābhiprāyaṃ saṃbhāvayannāha atha jña ityādi-</p>
         
         
         <p>atha jñaścetanāyogādajño naṣṭaḥ prasajyate // Bca_9.69 //</p>
         
         
         <p>atheti pṛcchāyām / athāyamātmā cetanāyogād buddhisamavāyāt svayamacetano 'pi jño bhavati
            / jānātīti jñaḥ iti kapratyayāntasya rūpam / evamupagamyamāne ajño naṣṭaḥ prasajyate
            / yadā tarhi madamūrcchāvasthāyāṃ cetanānivṛttau ayamātmā ajño na kiṃcidapi jānāti,
            tadā naṣṭaḥ prāktanacaitanyasaṃbaddhasvabhāvaparityāgādvinaṣṭaḥ prasajyate //</p>
         
         <span class="note"><span class="bold">Bcp 220</span></span>
         
         <p>caitanyasaṃbandhāsaṃbandhakālayorekasvabhāvatvānnāyaṃ doṣa iti paramāśaṅkayannāha
            athāvikṛta ityādi-</p>
         
         
         <p>athāvikṛta evātmā caitanyenāsya kiṃ kṛtam /</p>
         
         
         <p>atha caitanyotpādanirodhayoravikṛta eva anutpannāniruddhasvabhāva evātmā / yadyevam,
            tarhi caitanyenāsya kiṃ kṛtam, acetanasya sarvakālamavikṛtasya sataḥ asyātmanaḥ caitanyena
            buddhisamavāyena kiṃ kṛtam, kimatiśayādhānamanuṣṭhitam? na kiṃcit / buddhisamavāye
            'pi tathaivāpracyutaprācyasvabhāvasya avasthānādacetana evātmā / tathā ca sati kimanuṣṭhitaṃ
            bhavadbhirityāha-</p>
         
         
         <p>ajñasya niṣkriyasyaivamākāśasyātmatā matā // Bca_9.70 //</p>
         
         
         <p>ajñasya kiṃcidapi hitāhitaṃ jñātumaśaktasya niṣkriyasya nirgato bahirbhūtaḥ kriyāyā
            iti niṣkriyaḥ / tasya sarvapratīkārarahitasya anādheyātiśayatayā asaṃskartavyasya
            / athavā sarvakarmaṇi śaktivikalasya gamanādhikriyāśūnyasya vā ākāśasya prakṛtānupayogitvādākāśakalpasya
            / evaṃ sati ātmatā ātmasvabhāvavyavasthā vyavasthāpitā / etacca svamatenodāharaṇam
            / yathā niḥsvabhāvatayā sarvakriyāśūnyaṃ prajñaptisanmātramākāśam, tathā ātmāpītyarthaḥ
            / paramatenāpi vā / yathā ca na karmakartrādirūpamākāśamacetanatvādakriyatvācca, tathā
            ātmapīti bhāvaḥ //</p>
         
         
         <p>idānīṃ punaranyathā ātmapratiṣedhabādhakaṃ paramatenotthāpayannāha na karmetyādi-</p>
         
         
         <p>na karmaphalasaṃbandho yuktaścedātmanā vinā /</p>
         
         
         <p>yadi na kaścidekaḥ paralokī syāt, tadā tenātmanā paralokagāminā vinā antareṇa karmaphalasaṃbandho
            'yuktaḥ / karma śubhāśubham, phalaṃ ca tasyaiva iṣṭāniṣṭalakṣaṇam, tayoḥ saṃbandhaḥ
            / karmaṇaḥ kṛtasya phalena vā saṃbandhaḥ / yenaiva kṛtaṃ karma, tasyaiva tatphalapratilambho
            nānyasyeti / na yukto na ghaṭate / iṣyate ca paraloke karmaphalasaṃbandhaḥ / tatra
            ca saugatānāmapyavivādaḥ / tathā ca sūtram-</p>
         
         
         <p>anenaiva kṛtaṃ karma, ko 'nyaḥ pratyanubhaviṣyati? na hi bhikṣavaḥ kṛtopacitāni karmāṇi
            pṛthivīdhātau vipacyante nābdhātau na tejodhātau na vāyudhātau / upātteṣveva skandhadhātvāyataneṣu............
            iti vistaraḥ /</p>
         
         
         <p>uktaṃ ca-</p>
         
         
         <p>
            na praṇaśyanti karmāṇi kalpakoṭiśatairapi /<br />
            sāmagrīṃ prāpya kālaṃ ca phalanti khalu dehinām //
            </p>
         
         
         <p>iti /</p>
         
         <span class="note"><span class="bold">Bcp 221</span></span>
         
         <p>tataḥ karmaphalasaṃbandho 'nivārito bhavatāmapi / tasmādavaśyamaṅgīkartavya ātmā /
            anyathā sarvametadasaṃgataṃ syāt / kathamasati ātmani karmaphalasaṃbandho ghaṭate
            ityāha karma kṛtvetyādi-</p>
         
         
         <p>karma kṛtvā vinaṣṭe hi phalaṃ kasya bhaviṣyati // Bca_9.71 //</p>
         
         
         <p>hi yasmāt karma kṛtvā karmotpādya śubhāśubhalakṣaṇam / vinaṣṭe niruddhe sati karmakartari
            / phalaṃ kasya bhaviṣyati / ātmano 'sattve paralokagāminaḥ kasyacidabhāvāt / yena
            cittakṣaṇena kṛtaṃ karma, tasya kṣaṇikatayā tatkarmakriyākāle nivṛttatvāt, kṛtasya
            karmaṇaḥ phalaṃ sugatau durgatau vā sukhaduḥkhātmakaṃ kasya bhaviṣyati utpatsyate?
            naiva kasyacit syāt / paraloke ca kṛtakarmaṇa eva phalayogino 'nyasya kasyacidutpādāt,
            iti kṛtavipraṇāśo 'kṛtābhyāgamaśca syāt //</p>
         
         
         <p>upalakṣaṇaṃ caitat / smṛtipratyabhijñānasaṃśayanirṇayasvayaṃnihitapratyanumārgaṇadṛṣṭārthakutūhalaviramaṇakāryakāraṇabhāvatadadhigatapramāṇabandhamokṣādayo
            'pi na syuḥ cedyadi matam, tanna yuktamityāha dvayorityādi-</p>
         
         
         <p>dvayorapyāvayoḥ siddhe bhinnādhāre kriyāphale /</p>
         
         
         <p>dvayorapyāvayoḥ / ātmavādino bhavataḥ, mama ca nairātmyavādinaḥ / siddhe niścite /
            ke siddhe? āhabhinnādhāre kriyāphale karma kriyā asmin bhave, tasyāḥ phalaṃ paraloke
            / te bhinnādhāre nānādhikaraṇe siddhe / tathāhi- na yenaiva śarīreṇa tasmin janmani
            karma karoti, tenaiva pretya phalamupabhuṅkte / ataḥ anyadeva karmakartṛ, tadanyacca
            phalabhoktṛ / ato bhinnādhāre kriyāphale bhavataḥ / atra ca avipratipattirāvayoḥ /
            syādetat- ātmavyāpāramantareṇa te eva kartṛtvopabhoktṛtve na syātāmityatrāha-</p>
         
         
         <p>nirvyāpāraśca tatrātmetyatra vādo vṛthā nanu // Bca_9.72 //</p>
         
         
         <p>nirvyāpāro vyāpārarahitaḥ / tatra tayoḥ karmakriyāphalopabhogayoḥ ātmā niṣkriyatvādacetanatvāt
            / nityatvānna kvacidapi kriyāyāṃ samarthaḥ / yadapyuktam-</p>
         
         
         <p>
            jñānamātrādisaṃbandhaḥ kartṛtvaṃ tasya bhaṇyate /<br />
            sukhaduḥkhādisaṃvittisamavāyastu bhoktṛtā //
            </p>
         
         
         <p>iti / [tattvasaṃgraha-176]</p>
         
         
         <p>tadapi pūrvāparakālayoravicalitasvabhāvasya uktakrameṇa na saṃgacchate / iti hetoratrātmani
            nirvyāpāre vādo vivādo vṛthā niṣphalaḥ / yadarthamasāvaṅgīkṛtaḥ, tatra tasyānupayogitvāt
            / nanviti parasaṃbodhane //</p>
         
         
         <p>nanu yadi ātmā na bhavet, kathaṃ tarhi kṛtavipraṇāśādidoṣo na syāt? tato na vṛthā
            tadvāda ityāha hetumānityādi-</p>
         
         
         <p>hetumān phalayogīti dṛśyate naiṣa saṃbhavaḥ /</p>
         
         <span class="note"><span class="bold">Bcp 222</span></span>
         
         <p>yo hetumān karmaṇā yuktaḥ, sa eva phālayogī phalasaṃbaddhaḥ iti evameṣa saṃbhavo na
            dṛśyate, nopalabhyate / yasmāt-</p>
         
         
         <p>anya eva mṛto loke jāyate anya eva hi /</p>
         
         
         <p>tato hetumataḥ phalayogo na dṛśyate / etattarhi kathaṃ nīyate yaduktam- anenaiva kṛtaṃ
            karma, ko 'nyaḥ pratyanubhaviṣyatīti? atrāha saṃtānasyetyādi-</p>
         
         
         <p>saṃtānasyaikyamāśritya kartā bhokteti deśitam // Bca_9.73 //</p>
         
         
         <p>saṃtānasya uttarottarānekakṣaṇaparaṃparālakṣaṇasya kāryakāraṇabhāve na pravartamānasya
            aikyamāśritya anekeṣu ekatvaṃ lokādhyavasāyavaśādāropitameva nimittīkṛtya kartā bhoktā
            iti deśitam- ya eva karmaṇaḥ kartā sa eva tatphalasyopabhoktā ca / ityetaddeśitatve
            'pi neyābhiprāyavaśāt bhagavatā prakāśitam / anyathā karmaphalocchedaṃ manyeta janaḥ
            / na tu tāvatā ubhayalokānugāminaḥ sattvamākhyātam / ata eva ca tatraivoktam- upātteṣveva
            skandhadhātvāyataneṣu vipacyante iti / tathā cetanā karma, cetayitvā karma iti vacanācca
            / taduktam-</p>
         
         
         <p>
            karmajaṃ lokavaicitryaṃ cetanā tatkṛtaṃ ca tat /<br />
            cetanā mānasaṃ karma tajje vākkāyakarmaṇī //
            </p>
         
         
         <p>iti / [abhi. ko. 4.1]</p>
         
         
         <p>anyatrāpyuktam-</p>
         
         
         <p>
            sattvalokamatha bhājanalokaṃ cittameva racayatyaticitram /<br />
            karmajaṃ hi jagaduktamaśeṣaṃ karma cittamavadhūya na cāsti //
            </p>
         
         
         <p>iti / [ma. a. 6.89]</p>
         
         
         <p>tasmānna cittavinirmuktamanyat karmāsti / tacca kuśalākuśalaṃ cittamutpadya nirudhyamānaṃ
            svopādeyacittakṣaṇe kuśalākuśalādisaṃskāraviśeṣavāsanāmādadhāti / tadapi tadāhitavāsanamuttarottaratadabhisaṃskṛtakṣaṇaparaṃparāvicchedataḥ
            saṃtānapravartamānaṃ pariṇativiśeṣamupagacchat karmaviśeṣānurūpaṃ tathāvidhaṃ sukhādisvabhāvaṃ
            cittātmakameva phalamabhinirvartayati paraloke / tadyathā kṣitibījādayaḥ parasparopasarpaṇapratyayaviśeṣāt
            samadhigatātiśayatayā prathamakṣaṇopanipātinaḥ svopādeyabhūtadvitīyakṣaṇakalāpe kāryotpādānuguṇaviśeṣotpādanadvāreṇa
            taduttarottaratāratamyamupajanayantaḥ saṃtatipariṇāmaviśeṣādantyakṣaṇalakṣaṇaṃ prakarṣaparyantamāsādayanto
            bījānurūpaśālikodravāṅkuramutpādayanti / yathā ca lākṣārasaparibhāvitaṃ mātuluṅgādibījamuptaṃ
            tatsaṃskāraparaṃparāpravṛtteḥ tatpuṣpādiṣu raktatāmutpādayati, na ca tatra kaścit
            pūrvāparakālayoreko 'nugāmī samasti / tacca kuśalākuśalasamānasyāpi (?) kalpanopasthāpitatvāt
            nopanyāso yuktaḥ / taduktam-</p>
         
         <span class="note"><span class="bold">Bcp 223</span></span>
         
         <p>
            yasminneva hi saṃtāne āhitā karmavāsanā /<br />
            phalaṃ tatraiva badhnāti karpāse raktatā yathā //
            </p>
         
         
         <p>iti /</p>
         
         
         <p>tasmādyathā bījādiṣu ātmānamantareṇāpi pratiniyamena kāryaṃ tadutpattiśca krameṇa
            bhavati, tathā prakṛte 'pi paralokagāminamekaṃ vināpi kāryakāraṇabhāvasya niyāmakatvāt
            pratiniyatameva phalam, kleśakarmābhisaṃskṛtasya saṃtānasya avicchedena pravartanāt
            paraloke phalapratilambho 'bhidhīyate, iti nākṛtābhyāgamo na kṛtavipraṇāśo bādhakam
            / tato nātmānamantareṇa karmaphalasaṃbandho na yujyate / yathā ca satyevātmani sa
            na ghaṭate, tathā sapracayamucyamānamativistaraṃ syāditi neha pratanyate // āha ca-</p>
         
         
         <p>
            nātmāsti skandhamātraṃ tu kleśakarmābhisaṃskṛtam /<br />
            antarābhavasaṃtatyā kukṣimeti pradīpavat //
            </p>
         
         
         <p>iti // [abhi. ko.]</p>
         
         
         <p>pudgalatadvādibhistattvānyatvapratiṣedhapakṣābhyupagamāt svayameva vastutvaṃ pratiṣiddham
            / vastuno hi tattvānyatvaprakārānatikramāt, parasparaparihāravatorekapratiṣedhāparavidhināntarīyakatvāt
            / bhārahārādisūtramapi samarthitamatrārthe / tasmādābhiprāyikīṃ bhagavato deśanāmajānadbhiḥ
            parikalpito 'sau, na vastusat / vastutvābhyupagame nānyatvam, ityātmano nirākaraṇenaiva
            nirastaḥ, iti na punarviśeṣeṇa pratiṣedhitaḥ / uktaṃ caitadbhagavatā-</p>
         
         
         <p>iti hi bhikṣavaḥ asti karma, asti phalam / kārakastu nopalabhyate ya imān skandhān
            vijahāti, anyāṃśca skandhānupādatte, anyatra dharmasaṃketāt / atrāyaṃ dharmasaṃketaḥ,
            yadasmin sati idaṃ bhavati, asyotpādādidamutpadyate iti //</p>
         
         
         <p>etena bhagavataiva idaṃpratyayatāmātralakṣaṇaḥ kāryakāraṇabhāvo 'pi darśita eva /
            ayamapi ca saṃtānasyetyanena [saṃtāna eka ityanena] yathāvyavahāramanirūpitasvarūpaḥ
            sūcita eva, saṃtānavacanena idaṃpratyayatāmātrasyābhyupagamāt / anyathā saṃtāna eva
            na syāt / tena vāstavakāryakāraṇabhāvabhāvino doṣā nāvalīyante / idameva ācāryapādairapyuktam-</p>
         
         
         <p>
            aśaktaṃ sarvamiti ced bījāderaṅkurādiṣu /<br />
            dṛṣṭā śaktirmatā sā cetsaṃvṛtyāstu yathā tathā //
            </p>
         
         
         <p>iti /</p>
         
         
         <p>kāryakāraṇabhāvapratiniyamādeva smṛtyabhāvo 'pi nirastaḥ / ekasyānugamātmano 'bhāvāt
            na smartā kaścidiha vidyate, kiṃ tarhi smaraṇameva kevalamāropavaśāt smaryamāṇavastuviṣayam
            / na ca atra smarturabhāve 'pi kaścid vyāghātaḥ / anubhūte hi vastuni vijñānasaṃtāne
            smṛtibījādhānāt kālāntareṇa saṃtatiparipākahetoḥ smaraṇaṃ nāma kāryamutpadyate / evaṃ
            pratyabhijñānādayo 'pi draṣṭavyāḥ / ativistarabhayāt pratyekamiha na pratividhīyante
            iti tatsamarthanamanyatraiva vistareṇāvadhāryamiti //</p>
         
         <span class="note"><span class="bold">Bcp 224</span></span>
         
         <p>sarvametat saṃvṛtisatyamupādāya samarthitam / paramārthe tu sarvadharmāṇāṃ niḥsvabhāvatvāt
            sarvavikalpoparamācca na kiṃcidutpadyate vā nirudhyate vā sātmakamanātmakaṃ vā / nāpi
            vicāryamāṇaṃ karma tatphalaṃ vā, nāpi ihaloko na paraloko vā na kaścidasti, kalpanāviṭhapitatvāt
            / tasmāt sarvametat pratibimbasaṃnibhaṃ niḥsvabhāvamutpadyate nirudhyate ca / kāryakāraṇaṃ
            ca sātmakaṃ nirātmakaṃ ca nityamanityaṃ cābhidhīyate / svapnavat karmakartṛtvam, tatphalopabhogaḥ,
            ihalokaḥ, paralokaḥ, sugatidurgatigamanaṃ ca kalpanānāmaprahāṇāt / iti sarvatra sustham
            / yadvakṣyati-</p>
         
         
         <p>
            evaṃ na ca nirodho 'sti na ca bhāvo 'sti tattvataḥ /<br />
            ajātamaniruddhaṃ ca tasmātsarvamidaṃ jagat //
            </p>
         
         
         <p>svapnopamāstu gatayo vicāre kadalīsamāḥ /
            ityādi / [bodhi. 9.151-52]</p>
         
         
         <p>uktaṃ ca-</p>
         
         
         <p>
            kartā svatantraḥ karmāpi tvayoktaṃ vyavahārataḥ /<br />
            parasparāpekṣikī tu siddhiste 'bhimatānayoḥ //
            </p>
         
         
         <p>
            na kartāsti na bhoktāsti puṇyāpuṇyaṃ pratītyajam /<br />
            yatpratītya na tajjātaṃ proktaṃ vācaspate tvayā //
            </p>
         
         
         <p>iti / [catuḥ 2.8-9]</p>
         
         
         <p>yathā nirātmānaśca sarve dharmāḥ karmaphalasaṃbandhāvirodhaśca, niḥsvabhāvatā ca,
            yathā dṛṣṭasarvadharmāvirodhaśca, tathā pitāputrasamāgame deśitam / taduktam-</p>
         
         
         <p>bhagavānāha- evameva mahārāja bālo 'śrutavān pṛthagjanaścakṣuṣā rūpāṇi dṛṣṭvā saumanasyasthānīyāni
            abhiniviśate / so 'bhiniviṣṭaḥ samanunīyate / samanunītaḥ saṃrajyate / saṃrakto rāgajaṃ
            karmābhisaṃskaroti trividhaṃ kāyena, caturvidhaṃ vācā, [trividhaṃ manasā] / tacca
            karmābhisaṃskṛtamādita eva kṣīṇaṃ niruddhaṃ vigataṃ vipariṇataṃ na pūrvāṃ diśaṃ niśritya
            tiṣṭhati, na dakṣiṇām, na paścimām, nottarām, nordhvam, nādhaḥ, nānuvidiśam, neha,
            na tiryak, nobhayamantarā / tat punaḥ kālāntareṇa maraṇakālasamaye pratyupasthite
            jīvitendriyanirodhe āyuṣaḥ parikṣayāt tatsabhāgasya karmaṇaḥ kṣīṇatvāt caramavijñānasya
            nirudhyamānasya manasa ārambaṇībhavati / tadyathāpi nāma śayitavibuddhasya janapadakalyāṇī
            / iti hi mahārāja caramavijñānenādhipatinā tena ca karmārambaṇena aupapattyaṃśikaṃ
            dvayapratyayaṃ prathamaṃ vijñānamutpadyate / yadi vā nārakeṣu, yadi vā tiryagyonau,
            yadi vā yamaloke, yadi vā āsurakāye, yadi vā manuṣyeṣu, yadi vā deveṣu / tasya ca
            prathamavijñānasya aupapattyaṃśikasya samanantaraniruddhasya anantaraṃ sabhāgā cittasaṃtatiḥ
            pravartate, yatra vipākasya (<span class="bold">Bcp 225</span>) pratisaṃvidā prajñāyate / tatra yaścaramavijñānasya nirodhaḥ, tatra cyutiriti saṃkhyā
            bhavati, yaḥ prathamavijñānasya prādurbhāvaḥ, tatropapattiriti / iti mahārāja na kaściddharmo
            'smāllokāt paralokaṃ gacchati, cyutyupapattī prajñāyete / tacca mahārāja caramavijñānamutpadyamānaṃ
            na kutaścidāgacchati, nirudhyamānaṃ na kvacidgacchati / karmāpyutpadyamānaṃ na kutaścidāgacchati,
            nirudhyamānaṃ na kvacidgacchati / [prathamavijñānamapyutpadyamānaṃ na kutaścidāgacchati,
            nirudhyamānaṃ na kvacidgacchati] / tat kasya hetoḥ? svabhāvavirahitatvāt / caramavijñānaṃ
            caramavijñānena śūnyam, karma karmaṇā śūnyam, prathamavijñānaṃ prathamavijñānena śūnyam,
            cyutiścyutyā śūnyā, upapattirupapattyā śūnyā / karmaṇāṃ ca avandhyatā prajñāyate,
            vipākasya ca pratisaṃvedanā
            / na tatra kaścit kartā, na bhoktā, anyatra nāmasaṃketāt // iti vistaraḥ //</p>
         
         
         <p>evaṃ dveṣamohābhyāmapi karmābhisaṃskaraṇaṃ yathāyogyaṃ vācyamiti //</p>
         
         
         <p>śālistambasūtre 'pyuktam-</p>
         
         
         <p>punaraparaṃ tattve 'pratipattirmithyāpratipattirajñānamavidyā / evamavidyāyāṃ satyāṃ
            trividhāḥ saṃskārā abhinirvartante puṇyopagāḥ, apuṇyopagāḥ ānañjayopagāśca / ime ucyante
            avidyāpratyayāḥ saṃskārā iti / puṇyopagānāṃ saṃskārāṇāṃ puṇyopagameva vijñānaṃ bhavati,
            apuṇyopagānāṃ saṃskārāṇāmapuṇyopagameva vijñānaṃ bhavati, ānañjyopagānāṃ saṃskārāṇāmānañjyopagameva
            vijñānaṃ bhavati / idamucyate saṃskārapratyayaṃ vijñānamiti / tadeva vijñānapratyayaṃ
            nāmarūpam / nāmarūpavivṛddhyā ṣaḍbhirāyatanadvāraiḥ kṛtyakriyāḥ pravartante, tannāmarūpapratyayaṃ
            ṣaḍāyatanamucyate / ṣaḍbhya āyatanebhyaḥ ṣaṭ sparśakāyāḥ pravartante / ayaṃ ṣaḍāyatanapratyayaḥ
            sparśa ityucyate / yajjātīyaḥ sparśo bhavati tajjātīyā vedanā pravartate / iyaṃ sparśapratyayā
            vedanetyucyate / yastāṃ vedayati, viśeṣeṇāsvādayati, abhinandayati, adhyavasyati,
            adhitiṣṭhati, sā vedanāpratyayā tṛṣṇetyucyate / āsvadanā, abhinandanā, adhyavasāyasthānam,
            ātmapriyarūpasātarūpairviyogo mā bhavatviti aparityāgo bhūyo bhūyaśca prārthanā, idaṃ
            tṛṣṇāpratyayamupādānamityucyate / evaṃ prārthayamānaḥ punarbhavajanakaṃ karma samutthāpayatti
            kāyena vācā manasā, sa upādānapratyayo bhava ityucyate / tatkarmanirjātānāṃ pañcaskandhānāmabhinirvṛttiryā,
            sā bhavapratyayā jātirityucyate / yā (yo) jātyabhinirvṛttānāṃ skandhānāmupacayaparipākādvināśo
            bhavati, tadidaṃ jātipratyayaṃ jarāmaraṇamityucyate / peyālaṃ / tatra vijñānaṃ bījasvabhāvatvena
            hetuḥ / karma kṣetrasvabhāvatvena hetuḥ / avidyā tṛṣṇā ca kleśasvabhāvatvena hetuḥ
            / karmakleśā vijñānabījaṃ saṃjanayanti / tatra karma vijñānabījasya kṣetrakāryaṃ karoti
            / tṛṣṇā vijñānabījaṃ snehayati / avidyā vijñānabījamavakirati / asatāmeṣāṃ pratyayānāṃ
            vijñānabījasyābhinirvṛttirna bhavati / tatra karmaṇāṃ naivaṃ bhavati- ahaṃ vijñānabījasya
            kṣetrakāryaṃ karomi / (<span class="bold">Bcp 226</span>) tṛṣṇāyāṃ api naivaṃ bhavati- ahaṃ vijñānabījaṃ snehayāmīti / avidyāyā api naivaṃ
            bhavati- ahaṃ vijñānabījamavakirāmīti / vijñānabījasyāpi naivaṃ bhavati- ahamebhiḥ
            pratyayairjanitamiti / api tu vijñānabījaṃ karmakṣetrapratiṣṭhitaṃ tṛṣṇāsnehābhisyanditam
            avidyāvakīrṇaṃ virohati,
            nāmarūpāṅkurasyābhinirvṛttirbhavati / sa ca nāmarūpāṅkuro na svayaṃkṛto na parakṛto
            nobhayakṛto neśvaranirmito na kālapariṇāmito na caikakāraṇādhīno nāpyahetusamutpannaḥ
            / atha ca mātāpitṛsaṃyogādṛtusamavāyādanyeṣāṃ ca pratyayānāṃ samavāyādāsvādanānuprabaddhaṃ
            vijñānabījaṃ tatratatropapattyāyatanapratisaṃdhau mātuḥ kukṣau nāmarūpāṅkuramabhinirvartayati
            asvāmikeṣu dharmeṣu amameṣu aparigraheṣu apratyarthikeṣu ākāśasameṣu māyālakṣaṇasvabhāveṣu
            hetupratyayānāmavaikalyāt / peyālaṃ / na tatra kaściddharmo 'smāllokāt paralokaṃ saṃkrāmati
            / asti ca karmaphalam, asti ca vijñaptiḥ, hetupratyayānā mavaikalyāt / peyālaṃ / yathā
            agnirupādānavaikalyānna jvalati, upādānāvaikalyācca jvalati, evameva karmakleśajanitaṃ
            vijñānabījaṃ tatratatropapattyāyatanapratisaṃdhau mātuḥ kukṣau nāmarūpāṅkuramabhinirvartayati
            asvāmikeṣu dharmeṣu amameṣu aparigraheṣu apratyarthikeṣu ākāśasameṣu māyālakṣaṇasvabhāveṣu
            hetupratyayānāmavaikalyāt / evamādhyātmikasya pratītyasamutpādasya pratyayopanibandho
            draṣṭavyaḥ //</p>
         
         
         <p>tatra ādhyātmikaḥ pratītyasamutpādaḥ pañcabhiḥ kāraṇairdraṣṭavyaḥ / katamaiḥ pañcabhiḥ?
            na śāśvatataḥ, nocchedataḥ, na saṃkrāntitaḥ, parīttahetuto vipulaphalābhinirvṛttitaḥ,
            tatsadṛśānuprabandhataśceti / kathaṃ na śāśvatataḥ? yasmādanye māraṇāntikāḥ skandhāḥ,
            anye aupapattyaṃśikāḥ skandhāḥ prādurbhavanti / na tu ya eva māraṇāntikāḥ skandhāḥ,
            ta eva aupapattyaṃśikāḥ prādurbhavanti / ato na śāśvatataḥ / kathaṃ nocchedataḥ? na
            ca pūrvaniruddheṣu māraṇāntikeṣu skandheṣu aupapattyaṃśikāḥ skandhāḥ prādurbhavanti,
            nāpyaniruddheṣu / api tu māraṇāntikāḥ skandhā nirudhyante, tasminneva ca samaye aupapattyaṃśikāḥ
            skandhāḥ prādurbhavanti, tulādaṇḍonnāmāvanāmavat / ato nocchedataḥ / kathaṃ na saṃkrāntitaḥ?
            visadṛśāt sattvanikāyādvisabhāgāḥ skandhā jātyantare 'bhinirvartante / ato na saṃkrāntitaḥ
            / kathaṃ parīttahetuto vipulaphalābhinirvṛttitaḥ? parīttaṃ karma kriyate, vipulaphalavipāko
            'nubhūyate / ataḥ parīttahetuto vipulaphalābhinirvṛttitaḥ / kathaṃ tatsadṛśānuprabandhataḥ?
            yathāvedanīyaṃ karma kriyate, tathāvedanīyo vipāko 'nubhūyate / atastatsadṛśānuprabandhataḥ
            / evamādhyātmikaḥ pratītyasamutpādaḥ pañcabhiḥ [kāraṇaiḥ-ākāraiḥ] draṣṭavyaḥ // iti
            vistaraḥ //</p>
         
         
         <p>tadevamātmādivirahe 'pi karmaphalasaṃbandho 'vikalaḥ sūtreṣu bhagavatā svayamupadarśita
            ityupadarśitaṃ bhavati / iti naikasyobhayānuvartino 'bhāve 'pi kiṃcidvirudhyate iti
            //</p>
         
         
         <p>yadi kathaṃcidapi nāstyevātmā, kathaṃ tarhi-</p>
         
         
         <p>
            ātmā hi ātmano nāthaḥ ko nu nāthaḥ paro bhavet /<br />
            ātmanā hi sudāntena svargaṃ prāpnoti paṇḍitaḥ //
            </p>
         
         
         <p>[=dhammapada]</p>
         
         <span class="note"><span class="bold">Bcp 227</span></span>
         
         <p>iti gāthāyāmuktam? cittameva ahaṃkārasaṃniśrayatayā asyāmātmaśabdenoktam /
            anyatra sūtre-</p>
         
         
         <p>cittasya damanaṃ sādhu cittaṃ dāntaṃ sukhāvaham /
            [=dhammapada]</p>
         
         
         <p>iti cittasya damanavacanāt / tadapi ca ātmadṛṣṭayabhiniviṣṭānāmanyatrātmagrāhaparikalpavicchedārthaṃ
            neyārthatayā saṃvṛtyā cittamātmeti prakāśitaṃ na tu paramārthataḥ / etena yaduktamāryalaṅkāvatāre-</p>
         
         
         <p>
            pudgalaḥ saṃtatiḥ skandhāḥ pratyayā aṇavastathā /<br />
            pradhānamīśvaraḥ kartā cittamātraṃ vadāmyaham //
            </p>
         
         
         <p>[laṅkā. 2.139, 10.133]</p>
         
         
         <p>iti, tadapi vyākhyātaṃ bhavati / yataḥ tadapi ca anyatra pudgalādyabhiniveśabādhanāya
            vacanam / na tu tāvatā cittasya paramārthasattvamuktam / evamanyatrāpi skandhādiṣvātmadeśanā
            neyārthā / ataścittamapi vastuto nāhaṃpratyayasya viṣayaḥ //</p>
         
         
         <p>bhavatu vā cittaṃ paramārthasat / tathāpi na vastutaḥ tadahaṃkāragocara ityupadarśayannāha
            atītetyādi-</p>
         
         
         <p>atītānāgataṃ cittaṃ nāhaṃ taddhi na vidyate /</p>
         
         
         <p>tridhā hi cittaṃ saṃbhavati parikalpamupādāya atītamanāgataṃ pratyutpannaṃ ca / tatra
            / atītānāgataṃ naṣṭājātaṃ cittaṃ nāhaṃ na ahaṃdarśanaviṣayaḥ / kutaḥ? hiryasmāt /
            tadatītā nāgataṃ cittaṃ na vidyate, na saṃpratyasti, naṣṭājātatvāt / yadatītaṃ tat
            kṣīṇaṃ niruddhaṃ vigataṃ vipariṇāmitam / yadanāgatam, tadapyasaṃprāptamiti / pratyutpannaṃ
            tarhi cittamahaṃ bhaviṣya tītyata āha-</p>
         
         
         <p>athotpannamahaṃ cittaṃ naṣṭe 'sminnāstyahaṃ punaḥ // Bca_9.74 //</p>
         
         
         <p>yathā utpannaṃ vartamānaṃ cittamahamastu, tadapi na yuktam / yato naṣṭe 'sminnāstyahaṃ
            punaḥ, asmin pratyutpanne citte naṣṭe dvitīyakṣaṇe atīte sati nāstyahaṃ punaḥ, paścādahaṃpratyayasya
            viṣayo neṣṭaḥ syāt / pratyutpannasya sthitirnopalabhyate / tat kutaścittamālambyatāṃ
            yena ālambanaṃ syāt? ato na cittālambano 'pīti nirālambana evāyamahaṃpratyaya utpadyate
            //</p>
         
         
         <p>evamātmano 'sattvāt nātmā, tryadhvavartināścittasya ca tadviṣayatvāt / nāpi cittamahaṃkārasya
            viṣaya iti prasādhyopasaṃharannāha yathaivetyādi-</p>
         
         
         <p>
            yathaiva kadalīstambho na kaścidbhāgaśaḥ kṛtaḥ /<br />
            tathāhamapyasadbhūto mṛgyamāṇo vicārataḥ // Bca_9.75 //
            </p>
         
         <span class="note"><span class="bold">Bcp 228</span></span>
         
         <p>yathaiva kadalīstambho rambhādaṇḍakhaṇḍam, bhāgaśaḥ pratyavayavaśaḥ kṛto 'vadhūto
            na kaścit na vastusan prāpyate, tathā ahamapyasadbhūtaḥ kadalīstambhavat / ahamapi
            ahaṃpratyayasya viṣayo 'pi asadbhūtaḥ avastubhūtaḥ, vandhyātanayavat / na kaścidviṣayo
            'syāstīti bhāvaḥ / katham? mṛgyamāṇo vicārataḥ nirūpaṇataḥ //</p>
         
         
         <p>punaranyadbādhakamātmapratiṣedhe prasañjayannāha yadītyādi-</p>
         
         
         <p>yadi sattvo na vidyeta kasyopari kṛpeti cet /</p>
         
         
         <p>yadi sarvathaiva sattvaḥ ātmā pudgalo vā vicāryamāṇo na vidyeta, na syāt, tadā kasyopari
            kṛpā karuṇā bodhisattvānāṃ bhavet, sattvamantareṇa kimālambya pravarteta? karuṇā ca
            samyaksaṃbodhisādhanam, tatpūrvakameva saṃbhāranidāneṣu dānādiṣu pravartanāt / ataḥ
            karuṇāpuraḥsarāḥ sarve buddhadharmāḥ pravartante / tathā coktamāryadharmasaṃgītau-</p>
         
         
         <p>atha khalu āryāvalokiteśvaro bodhisattvo mahāsattvo bhagavantametadavocat- na bhagavan
            bodhisattvena atibahuṣu dharmeṣu śikṣitavyam / eka eva dharmo bodhisattvena svārādhitaḥ
            kartavyaḥ supratibiddhaḥ / tasya karatalagatāḥ sarve buddhadharmā bhavanti / tadyathā-
            yena rājñaścakravartinaścakraratnaṃ gacchati, tena sarvabalakāyo gacchati / evameva
            bhagavan yena bodhisattvasya mahākaruṇā gacchati, tena sarve buddhadharmā gacchanti
            / tadyathā bhagavan jīvitendriye sati anyeṣāmindriyāṇāṃ pravṛttirbhavati, evameva
            bhagavan mahākaruṇāyāṃ satyāṃ bodhikārakāṇāṃ dharmāṇāṃ pravṛttirbhavatīti //</p>
         
         
         <p>āryagayāśīrṣe coktam-</p>
         
         
         <p>kimārambhā mañjuśrīḥ bodhisattvānāṃ caryā, kimadhiṣṭhānā? mañjuśrīrāha- mahākaruṇārambhā
            devaputra bodhisattvānāṃ caryā sattvādhiṣṭhānā // iti vistaraḥ //</p>
         
         
         <p>tasmādavaśyaṃ prathamataḥ sattvālambanā karuṇābhyupagantavyāḥ duḥkhitasattvādhiṣṭhānena
            samutpatteḥ / sattvābhāve ca sā na syāditi cet, evaṃ manyase yadi, tadā naitadvaktavyamityāha
            kāryārthamityādi-</p>
         
         
         <p>kāryārthamabhyupetena yo mohena prakalpitaḥ // Bca_9.76 //</p>
         
         
         <p>kāryamabhimatasādhyaṃ puruṣārtha ityucyate / tadarthamabhyupetena svīkṛtena mohena
            saṃvṛtyā yaḥ prakalpitaḥ samāropitaḥ sattvaḥ, tasyoparītyarthaḥ / tathāhi sakalakalpanājālarahitaṃ
            sarvāvaraṇavinirmuktaṃ paramapuruṣārthatayā buddhatvamiha sādhyam / tacca sarvadharmānupalambhamantareṇa
            nādhigamyate / sa ca prajñāprakarṣagamanāt saṃpadyate / tacca sādaranirantaradīrghakālābhyāsādupajāyate
            / tadārambhaśca karuṇāvaśādutpadyate / sā ca prathamato duḥkhitasattveṣu pravartamānā
            saṃbhārārambhanidānamupapadyate iti kāryārthaṃ mohasya saṃvṛtisatyarūpasyābhyupagamaḥ
            / tataḥ prathamataḥ sattvālambanaiva karuṇā, tataḥ paraṃ dharmālambanā, anālambanā
            ca / ayamabhiprāyaḥ- na sarvathā sattvasyābhāvaḥ / skandhādayo hi saṃvṛttyā ātmaśabdenocyante
            / yathoktaṃ bhagavatā-</p>
         
         <span class="note"><span class="bold">Bcp 229</span></span>
         
         <p>ye kecidbhikṣavaḥ śramaṇā vā brāhmaṇā vā ātmeti samanupaśyantaḥ samanupaśyanti imānete
            (tān?) pañcopādānaskandhān / iti /</p>
         
         
         <p>tato yadi nāma prajñayā nirūpayataḥ paramārthataḥ sattvānupalambhaḥ, tathāpi saṃvṛtyā
            na niṣidhyate iti / taduktam-</p>
         
         
         <p>
            yataḥ prajñā tattvaṃ bhajati karuṇā saṃvṛtimataḥ<br />
            tavābhūnniḥsattvaṃ jagaditi yathārthaṃ vimṛśataḥ /<br />
            yadā cāviṣṭo 'bhūrdaśabalajananyā karuṇayā<br />
            tadā te 'bhūdārte suta iva pituḥ prema jagati //
            </p>
         
         
         <p>iti / [ratnadāsaviracitaṃ guṇaparyantastotram-33]</p>
         
         
         <p>catuḥstave 'pi-</p>
         
         
         <p>
            sattvasaṃjñā ca te nātha sarvathā na pravartate /<br />
            duḥkhārteṣu ca sattveṣu tvamatīva kṛpātmakaḥ //
            </p>
         
         
         <p>iti / [catuḥ-1.9]</p>
         
         
         <p>tasmādamī rūpādaya eva saṃvṛtyā sattvaśabdenocyante / iti na karuṇā nirviṣayā //</p>
         
         
         <p>nanu paramārthataḥ sattvābhāve kasya tat kāryam, iti kathaṃ tatsādhanāya kasyacit
            pravṛttirityabhisaṃdhāya āha kāryamityādi-</p>
         
         
         <p>kāryaṃ kasya na cetsattvaḥ satyamīhā tu mohataḥ /</p>
         
         
         <p>na cet sattva iti / yadi sattvo nāsti, tadā ekasyānuyāyino 'bhāvāt rūpādīnāṃ ca utpannavināśitvāt
            kāryaṃ kasya? na kasyacit syādityarthaḥ / satyamityabhyupagame iti / evameva etanmatameva
            asmākam- naiva kasyacit paramārthataḥ kāryam, asvāmikatvāt sarvadharmāṇām / yadyevam,
            kathaṃ tarhi tatsādhanāya prathamataḥ pravṛttiriti cet, īhā tu mohataḥ / īhā ceṣṭā
            punastatkāryārthitayā vyāpāraḥ mohāt / mamaiva tat kāryaṃ bhaviṣyatītyekatvādhyavasāyena
            sattvābhāve 'pi saṃvṛtyā māyāsvabhāvatayā / vastuto nirīhatvāt sarvadharmāṇāmanyatra
            pratītyasamutpādāt / taduktam-</p>
         
         
         <p>
            nirīhā vaśikāḥ śūnyā māyāvatpratyayodbhavāḥ /<br />
            sarvadharmāstvayā nātha niḥsvabhāvāḥ prakāśitāḥ //
            </p>
         
         
         <p>iti / [catuḥ-2.22]</p>
         
         
         <p>tasmāt saṃvṛtereva kāryārthavyāpāraḥ / nanu ca moho nāma avidyāsvabhāvatayā sarvathaiva
            anupādeyaḥ / tat kathaṃ punastasyaiva svīkāraḥ ityata āha duḥkhetyādi-</p>
         
         
         <p>duḥkhavyupaśamārthaṃ tu kāryamoho na vāryate // Bca_9.77 //</p>
         
         
         <p>dvividho hi mohaḥ- saṃsārapravṛttihetuḥ tatpraśamahetuśca / tatra yaḥ saṃsāranidānam,
            sa prahātavya eva / anyastu yaḥ paraṃparayā duḥkhavyupaśamārthaṃ sarvasattvajātyādivyasananimittaṃ
            (<span class="bold">Bcp 230</span>) kāryamohaḥ kāryasya paramārthasatyalakṣaṇasyādhigamāya mohaḥ, sa punarna vāryate,
            na pratiṣidhyate / upādīyate eva, paramārthopayogitvāt / idamihādhikṛtam, tadapi kāryaṃ
            nātmasukhābhilāṣeṇa mahadbhirupādīyate, api tu sarvasattvānāmātyantikasarvaduḥkhavyupaśamārtham
            / tatra ca upeyabhūtaḥ paramārthādhigama eva / tasyāpyupāyabhūtaṃ [saṃvṛtisatyam]
            / saṃvṛtisatyamantareṇa paramārthānadhigamāt / iti duḥkhapraśamārthatā kāryamohasya
            / etat kāryārthamavicārataḥ [9.4] ityasmin prastāve pratipāditameva pūrvam / punarvipañcayitumuktam
            //</p>
         
         
         <p>syādetat- yathā duḥkhopaśamahetutvāt kāryamoho 'vidyāsvabhāvo 'bhyupagamyate, tathaiva
            ātmamoho 'pi taddhetutvādastu / tat kimātmā yatnena niṣidhyate? tatsadbhāve 'pi ātmabhāvanayā
            ahaṃkāraparikṣayāt bhaviṣyati saṃsāranivṛttiḥ / tataḥ kiṃ nairātmyabhāvanayetyatrāha
            duḥkhaheturityādi-</p>
         
         
         <p>duḥkhaheturahaṃkāra ātmamohāttu vardhate /</p>
         
         
         <p>yathā kāryamoho duḥkhopaśamahetuḥ, na tathā dvitīya ātmamohaḥ, tasmin sati ahaṃkārakṣayābhāvāt
            / ātmamohāttu anātmani ātmaviparyāsadarśanāt punarahaṃkāro vardhate, vṛddha upajāyate
            / kiṃbhūtaḥ? duḥkhahetuḥ duḥkhasya sāṃsārikasya triduḥkhatālakṣaṇasya hetuḥ kāraṇam
            / ahaṃkārakṣayācca duḥkhopaśama iṣyate / sati ca ātmadarśane kathamasau nivarteta?
            kāraṇe 'vikalasāmarthye kāryasya nivṛttyayogāt / tato duḥkhamapi na nivartate / tathāhi
            ātmānaṃ paśyataḥ saṃskṛteṣu skandhadhātvāyataneṣu ahamiti dṛḍhataramutpadyate snehaḥ
            / tatastadduḥkhapratīkārecchayā sukhābhilāṣo doṣān pracchādya tadarthitayā guṇādhyāropāt
            tatsādhaneṣu pravartate / svopakāriṇi vayamiti buddhirupajāyate / ahaṃ mameti ca darśanāt
            paripanthini vidveṣaḥ / tataḥ samastaduḥkhanidānaṃ sarva eva kleśopakleśā labdhaprasarāḥ
            pravartante / iti ātmamohapravartito duḥkhaheturahaṃkāro bhavati / taduktamācāryapādaiḥ-</p>
         
         
         <p>
            yaḥ paśyatyātmānaṃ tasyātrāhamiti śāśvatasnehaḥ /<br />
            snehātsukheṣu tṛṣyati tṛṣṇā doṣāṃstiraskurute //
            </p>
         
         
         <p>
            guṇadarśī paritṛṣyan mameti tatsādhanānyupādatte /<br />
            tenātmābhiniveśo yāvattāvattu saṃsāraḥ //
            </p>
         
         
         <p>
            ātmani sati parasaṃjñā svaparavibhāgātparigrahadveṣau /<br />
            anayoḥ saṃpratibaddhāḥ sarve doṣāḥ prajāyante //
            </p>
         
         
         <p>iti //</p>
         
         
         <p>itthamātmasnehānnivartayitumaśakyo 'haṃkāraḥ /</p>
         
         <span class="note"><span class="bold">Bcp 231</span></span>
         
         <p>tato 'pi na nivartyaścet</p>
         
         
         <p>tato 'pi ātmadarśanādapi na nivartyo nivartayitumaśakyo 'haṃkāraśced yadi, tadā-</p>
         
         
         <p>varaṃ nairātmyabhāvanā // Bca_9.78 //</p>
         
         
         <p>nairātmyasya pudgalādivirahasya bhāvanā abhyāsaḥ / varamuttamam / ātmadarśanapravṛttāhaṃkāranivṛttihetutvāt
            / tāvatkālamastu, paścāt punariyamapi prahāsyate, upalambhadṛṣṭitvāditi bhāvaḥ / tathāhi
            tadbhāvanāprakarṣaparyantagamanāt sākṣānnairātmyadarśanāt virodhi satkāyadarśanaṃ
            nivartate / tannivṛttau ca ekasyānugāmino darśanābhāvāt pūrvāpararūpavikalasya kṣaṇamātrasya
            darśanam / tataḥ pūrvāparasamāropābhāvāt na anāgatasukhasādhanaṃ kiṃcidātmanaḥ paśyati
            / tato na tasya kvacidviṣaye rāgo jāyate, nāpi tatprativirodhini dveṣaḥ, āsaṅgābhāvādeva
            / nāpyakāriṇaṃ prati apakārasthānaṃ paśyati / yena yasmin kṛto 'pakāraḥ, tayordvayorapi
            dvitīyakṣaṇe 'bhāvāt / na ca anyena kṛte 'pakāre prekṣāvataḥ anyatra vairaniryātanamucitam,
            nāpi yasya kṛtastenāpi / evaṃ rāgādinivṛttau anye 'pi tatprabhavāḥ kleśopakleśā notpadyante
            / nāpi vastutaḥ kaścit kasyacidapakārī, idaṃ pratītya idamutpadyate iti pratītyasamutpādadarśanādvā
            / evaṃ hi pudgalaśūnyatāyāṃ satkāyadarśananivṛttau chinnamūlatvāt kleśā na samudācaranti
            / yathoktamāryatathāgataguhyasūtre-</p>
         
         
         <p>tadyathāpi nāma śāntamate vṛkṣasya mūlacchinnasya sarvaśākhāpatrapalāśaṃ śuṣyati,
            evameva śāntamate satkāyadṛṣṭipraśamāt sarvakleśā upaśāmyantīti //</p>
         
         
         <p>tasmādvaraṃ nairātmyabhāvanā //</p>
         
         
         <p>gatamidamānuṣaṅgikam / saṃprati punarahaṃkāraviṣayaṃ nirūpayitumupakramate / syādetatyadi
            nāma ātmā vicāreṇa kharaviṣāṇasadṛśatvānnāhaṃkārasya viṣayaḥ, tathāpi kāyāvayavī tadviṣayo
            bhaviṣyatītyatrāha kāyo neti-</p>
         
         
         <p>
            kāyo na pādau na jaṅghā norū kāyaḥ kaṭirna ca /<br />
            nodaraṃ nāpyayaṃ pṛṣṭhaṃ noro bāhū na cāpi saḥ // Bca_9.79 //
            </p>
         
         
         <p>
            na hastau nāpyayaṃ pārśvau na kakṣau nāṃsalakṣaṇaḥ /<br />
            na grīvā na śiraḥ kāyaḥ kāyo 'tra kataraḥ punaḥ // Bca_9.80 //
            </p>
         
         
         <p>kāyo 'pi vicāreṇaiko naiva kaścidastītyupadarśayati- tathā hi karacaraṇādayo bhāgā
            evaṃ paraṃ dṛśyante, na tvekaḥ kāyo nāma pratibhāsate / na ca teṣvanyatamaḥ kāyo yujyate
            / yataḥ kāyo na pādau, na caraṇau, na jaṅghā / jaṅghā ca kāyo na bhavati / norū jaṅghaikadeśaviśeṣau
            na kāyaḥ / kaṭirna ca, śroṇirapi naiva kāyaḥ / nodaram, jaṭharamapi kāyo na bhavati
            / nāpyayaṃ pṛṣṭham, ayaṃ kāyaḥ pṛṣṭhamapi naiva / noraḥ, noro vakṣo 'pi na kāyaḥ /
            bāhū na cāpi saḥ, sa kāyo bhujāvapi na bhavati / na hastau, karāvapi na kāyaḥ / nāpyayaṃ
            pārśvau, (<span class="bold">Bcp 232</span>) ayaṃ kāyaḥ pārśvāvapi na bhavati / na kakṣau, bhujamūle api na kāyaḥ / nāṃsalakṣaṇaḥ,
            nāpi skandhasvabhāvaḥ kāyaḥ / na grīvā, na kaṃdharā kāyaḥ / na śiraḥ kāyaḥ, mastako
            'pi kāyo na bhavati / caraṇādīnāṃ vakṣyamāṇavicāreṇa paramāṇuśo 'pyanavasthānāt, karacaraṇādīnāmanyatamacchede
            kāyavināśena maraṇaprasaṅgāt, parābhyupagamābhāvācca naiṣu pratyekaṃ kāyātmatā / evaṃ
            yadā na pratyekamete kāyasvabhāvāḥ, etatsamudāyamātraṃ ca śarīram, tat kāyo 'tra kataraḥ
            punaḥ, atra eṣu pādādibhāgeṣu purovartiṣu śarīrakalpanānimitteṣu kataraḥ kāyo bhavatu?
            naiva kaścideko 'pi nirūpyamāṇaḥ kāyātmaka upalabhyate iti yāvat //</p>
         
         
         <p>athāpi syāt- naivamabhidhīyate pratyekaṃ karādayaḥ kāyaḥ, kiṃ tarhi sarvāvayavavyāpakatvādavayavinaḥ
            sarvāvayaveṣu vartate ityatrāha yadītyādi-</p>
         
         
         <p>yadi sarveṣu kāyo 'yamekadeśena vartate /</p>
         
         
         <p>sarvāvayaveṣu vartamāno 'yamekadeśena vartate, yugapat sarvātmanā vā? tatra yadi sarveṣu
            karacaraṇādiṣu avayaveṣu kāyo 'vayavī, ekadeśena vartate, kenacid bhāgena kaṃcidavayavaṃ
            vyāpnoti / na sarvātmanā sarvamityarthaḥ / tadā etanna vaktavyam / yataḥ yairekadeśairavayaveṣu
            vartate, teṣvapi kimekadeśeṣu aparaiḥ ekadeśena vartate, sarvātmanā veti vikalpo na
            nivartate / tatrāpi punarekadeśena vṛttikalpanāyāmanavasthānivṛttirna syāt / api ca
            / tasya avakāśābhāvādeva avayaveṣu na vṛttirityāha aṃśā ityādi-</p>
         
         
         <p>aṃśā aṃśeṣu vartante sa ca kutra svayaṃ sthitaḥ // Bca_9.81 //</p>
         
         
         <p>aṃśā bhāgāḥ aṃśeṣu svasvabhāgeṣu vartante vyavatiṣṭhante, svasvabhāgavyavasthitatvāt
            sarvabhāvānām / sa ca kutra svayaṃ sthitaḥ? svayaṃ punarasau kāyo 'vayavī kva nu nāma
            vyavasthitaḥ iti na vidmaḥ //</p>
         
         
         <p>atha dvitīyo vikalpaḥ, tatrāha sarvātmaneti-</p>
         
         
         <p>
            sarvātmanā cetsarvatra sthitaḥ kāyaḥ karādiṣu /<br />
            kāyāstāvanta eva syuryāvantaste karādayaḥ // Bca_9.82 //
            </p>
         
         
         <p>sarvātmanāpi vṛttisaṃbhāvanāyām / avayaveṣu anavakāśatvāt sa ca kutra svayaṃ sthitaḥ
            iti prasaṅgo nādyāpi nivartate / tathāpi punaraparamucyate- sarvātmanā sarvabhāvena
            naikadeśena / sarvatra sarveṣu karādiṣvavayaveṣu / ādiśabdāccaraṇādiṣu sthitaḥ samavetaḥ
            kāyāvayavī cet yadi, tadā punarayaṃ doṣaḥ syādityāha- kāyā iti / kāyāvayavinaḥ tāvanta
            eva syuḥ, tatsaṃkhyāparicchinnā eva prāpnuyuḥ / kiyantaḥ? yāvantaste karādayaḥ, te
            karacaraṇādayo 'vayavāyāvantaḥ yatsaṃkhyāparicchinnāḥ, tatsamavetā avayavino 'pi tāvanta
            eva bhaveyuḥ / tasya niraṃśatayā sarvātmanā teṣu parisamāptatvāt / tadanekasaṃbandhādanekatvāt
            / nānyathā ekavṛttiḥ syāt / ayaṃ ca prasaṅgaḥ anekatra ekadeśena vṛttipakṣe 'pi yojayitavyaḥ
            / yathā raktāraktapihitāpihitakampādayo 'pi yathāyogaṃ vaktavyā iti //</p>
         
         <span class="note"><span class="bold">Bcp 233</span></span>
         
         <p>evaṃ pratyakṣādipramāṇasamadhigamyaḥ kāyo nāsti / bādhakaṃ punarasya anantaramuktamastīti
            prasādhitamityupadarśayannāha naivāntarityādi-</p>
         
         
         <p>naivāntarna bahiḥ kāyaḥ kathaṃ kāyaḥ karādiṣu /</p>
         
         
         <p>pūrvamantarvyāpārapuruṣapratiṣedhāt māṃsaśoṇitādīnāṃ vicāritatvāt naivāntarmadhye
            kāyaḥ / adhunā punaravayavinaḥ pratiṣedhāt na bahiḥ na bāhyaḥ pratyakṣādigocaraḥ kāyaḥ,
            iti kathaṃ kāyaḥ karādiṣu vyavasthāpyate? atha karādivyatirikto bhaviṣyatītyāha karādibhya
            ityādi-</p>
         
         
         <p>karādibhyaḥ pṛthaṅ nāsti kathaṃ nu khalu vidyate // Bca_9.83 //</p>
         
         
         <p>karādibhyo 'vayavebhyaḥ pṛthag bhinnaḥ upalabdhilakṣaṇaprāptaḥ kāyo nāsti, na pratibhāsate
            / karādaya eva hi kevalāḥ pratibhāsante / evaṃ yo na karādisvabhāvaḥ, nāpi tadādheyaḥ
            samaveto nāpyantargataḥ, na cāpi tadvayatiriktaḥ, sa kāyaḥ kathaṃ nu khalu vidyate?
            kathaṃ nviti kathaṃcidapi kāyamanupalabhamānaḥ tatsattvamasaṃbhāvayan pṛcchati- kathaṃ
            nu kena prakāreṇa / nviti vimarśe / vidyate, tatsattā vyavasthāpyate?</p>
         
         
         <p>yadā caivaṃ vicāreṇa kāyo vyavasthāpayitumaśakyaḥ, tadā asanneva vyavahartavya ityupasaṃharannāha
            tannāstītyādi-</p>
         
         
         <p>tannāsti kāyo mohāttu kāyabuddhiḥ karādiṣu /</p>
         
         
         <p>tannāsti kāya iti, yasmāduktavicāreṇa nopalabhyate, tasmādupalabdhilakṣaṇaprāpto 'nupalabhyamāno
            nāsti kāyaḥ yadi nāsti, kathaṃ tarhi karādiṣu kāyabuddhirityāha- mohāttu ityādi /
            mohādavidyāvaśāt tu punaḥ kāyabuddhiḥ karādiṣu ekadravyarahiteṣu, na tu paramārthataḥ
            / avadhāraṇe vā tuśabdaḥ / tathāhi anavarāgrasaṃsārapravṛttijanmaparaṃparāparicitamithyābhyāsavāsanāvaśāt
            yathāvasthitavastutattvapratipattāvapi tadviparītasamāropakalpanā upajāyate / tadupanibaddho
            'yaṃ kāyādivyavahāro loke pravartate, na tu pāramārthika iti //</p>
         
         
         <p>kathamanyatra sā na bhavati ityatrāha saṃniveśeti-</p>
         
         
         <p>saṃniveśaviśeṣeṇa sthāṇau puruṣabuddhivat // Bca_9.84 //</p>
         
         
         <p>karacaraṇādisaṃniveśaḥ saṃsthānam, tadeva viśeṣo bheda itarasmāt, tena vibhramahetunā
            karādiṣveva, na sarvatra sā bhavati / pratiniyataviṣayā hi bhrāntaya iṣyante / kathamiva?
            sthāṇau puruṣabuddhivat / yathā sthāṇau puruṣasvabhāvarahite 'pi puruṣasādhāraṇordhvatādisaṃniveśaviśeṣamupalabdhavato
            dūrādavivecitaparaviśeṣasya kasyacit vibhramāt puruṣabuddhirupajāyate, tathā prakṛte
            'pītyarthaḥ //</p>
         
         
         <p>syādetat- kathaṃ punaretadavasitaṃ mohāt kāyabuddhiḥ, na tu punarvastutaḥ ityatrāha
            yāvadityādi-</p>
         
         
         <p>yāvatpratyayasāmagrī tāvatkāyaḥ pumāniva /</p>
         
         <span class="note"><span class="bold">Bcp 234</span></span>
         
         <p>yāvat yāvatkālāvadhiparicchinnā pratyayānāṃ kāraṇānāṃ pṛthivyādiṣaḍdhātuṣaṭsparśāyatanāṣṭādaśamanopavicārātmakānāṃ
            karmāyattavṛttīnāṃ sāmagrī samavadhānam, tāvatkālāvadhireva kāyaḥ pumāniva / yathā
            puruṣasvabhāvavirahito 'pi paramārthataḥ parikalpitarūpatayā puruṣa iva pratibhāsate
            vyavahriyate / upalakṣaṇaṃ caitat / strī vetyapi draṣṭavyam / na pūrvaṃ kalalādyavasthāyāṃ
            na paścādvikalitatvād bhasmādyavasthāyāṃ nijasvabhāvābhāvāt / idamatrāpi sāmānyamityupadarśayannāha
            evamityādi-</p>
         
         
         <p>evaṃ karādau sā yāvattāvatkāyo 'tra dṛśyate // Bca_9.85 //</p>
         
         
         <p>yathā pratyayasāmagrīsadbhāve kāyaḥ pumāniva pratibhāsate, sadbhāvena pratibhāsate,
            evaṃ tathā karādau yāvat sā pratyayasāmagrī, tāvat kāyo 'tra karādau dṛśyate, kalpanāvaśāt
            pratibhāsate, na tu paramārthataḥ / tasmāt sāmagrīsākalye bhavati, tadabhāve ca na
            bhavati kāyabuddhiḥ / ato mohādeva karādiṣu kāyabuddhiriti niścitam / ayamatra samudāyārthaḥtattatpratyayasāmagrīsadbhāve
            tattadvastusvabhāvamantareṇāpi abhūtaṃ tattvamādarśayantī bhrāntivaśādasau kalpanā
            upajāyate / tadvaśāt saṃniveśaviśeṣeṣu strīpuruṣakāyādivyavahāraḥ pravartate / ata
            eva bhasmādyavasthāyāṃ sāmagrīvaikalyānnivartate / ato nāyaṃ kāyādivyavahāro vāstava
            iti vakṣyati / taduktam-</p>
         
         
         <p>
            kāyasvabhāvo vaktavyo yo 'vasthārahitaḥ sthitaḥ /<br />
            kāyaścetpratimākāraḥ peśībhasmasu nāsti saḥ //
            </p>
         
         
         <p>
            sūkṣmabhāvena cettatra sthaulyaṃ tyaktvā vyavasthitaḥ /<br />
            anirdeśyaḥ svataḥ prāptaḥ kāya ityucyate katham //
            </p>
         
         
         <p>iti /</p>
         
         
         <p>uktaṃ ca-</p>
         
         
         <p>
            hetutaḥ saṃbhavo yasya sthitirna pratyayairvinā /<br />
            vigamaḥ pratyayābhāvāt so 'stītyavagataḥ katham //
            </p>
         
         
         <p>iti / [yuktiṣaṣṭikā-]</p>
         
         
         <p>kvacit pāṭhaḥ-</p>
         
         
         <p>yāvatpratyayasāmagrī tāvatkāṣṭhaṃ pumāniva //</p>
         
         
         <p>iti /</p>
         
         
         <p>tatredaṃ vyākhyeyam- yāvadviparyāsapratyayasāmagrī sthāṇau puruṣapratītiḥ, tāvat kāṣṭhaṃ
            sthāṇusvabhāvaṃ pumāniva pratīyate, na tadabhāve / evameva karādau yāvat sā pratyayasāmagrī,
            tāvat kāyo 'tra karādau dṛśyate, na paścāt / ato mohādeva kāyabuddhiriti niścayaḥ
            //</p>
         
         
         <p>nanu yadi nāma kāyo nāsti, karacaraṇādayaḥ punaravayavāḥ pratyakśopalabdhatvāt pratiṣeddhumaśakyāḥ
            ityāśaṅkaya karādayo 'pi parikalpitasvabhāvā evetyupadarśayitumāha evamaṅgulītyādi-</p>
         
         <span class="note"><span class="bold">Bcp 235</span></span>
         
         <p>evamaṅgulipuñjatvātpādo 'pi kataro bhavet /</p>
         
         
         <p>yathaiva vicāryamāṇaḥ kāyo nāsti, evaṃ karacaraṇādayo 'pi na santi / yataḥ aṅgulīnāṃ
            puñjaḥ samudāyaḥ / aṅgulīnāmityupalakṣaṇam / pārṣṇiprabhṛtīnāmapi draṣṭavyaḥ / tasya
            bhāvastattvam, tasmāt tatsvabhāvādityarthaḥ / pādo 'pi caraṇo 'pi kataro bhavet? tatsamudāyamantareṇa
            vicāryamāṇo naiva kaściditi bhāvaḥ / aṅgulipuñjo 'pi naikasvabhāva ityāha so 'pītyādi-</p>
         
         
         <p>so 'pi parvasamūhatvāt parvāpi svāṃśabhedataḥ // Bca_9.86 //</p>
         
         
         <p>so 'pi aṅgulipuñjo 'pi vicārato na vastusan / kutaḥ? parvasamūhatvāt, parvaṇāmaṅgulibhāgānāṃ
            samūhatvāt saṃghātatvāt kataro bhavediti prakṛtena saṃbandhaḥ / parvaṇāmapi pratyekamavastutvamityata
            āha- parvāpi na vastu / kasmāt? svāṃśabhedataḥ, svasya ātmanaḥ aṃśānāmavayavānāṃ bhedato
            'pi vibhāgāt //</p>
         
         
         <p>aṃśā api tattvato na santītyāha-</p>
         
         
         <p>aṃśā apyaṇubhedena</p>
         
         
         <p>iti / aṃśāḥ parvabhāgāḥ api aṇubhedena paramāṇuśo vibhāgena bhidyamānatvāt kalpitā
            eva / aṇavo 'pi na pratyekaṃ paramārthasantaḥ ityāha-</p>
         
         
         <p>so 'pyaṇurdigvibhāgataḥ /</p>
         
         
         <p>diśāṃ pūrvāparadakṣiṇottarādharordhvasvabhāvānāṃ saṃbandhena vibhāgato nānātvāt /
            tadvibhāgabhedādbhidyamānasya paramāṇoḥ ṣaḍaṃśatā syāt / dikṣu vā vibhāgāḥ nānādigavasthitā
            nānārūpāṃśāḥ paramāṇoḥ, tato bhedena na tasya svabhāvo 'vatiṣṭhate //</p>
         
         
         <p>digbhāgabhedo yasyāsti tasyaikatvaṃ na yujyate /
            [viṃśakārikā-14]</p>
         
         
         <p>iti nyāyāt / tathāhi- pūrvāparādidigavasthitaparamāṇvabhimukhaṃ yat tat paramāṇormadhyavartino
            rūpam, tat kimekameva, aparāparaṃ vā? yadi ekameveti pakṣaḥ, tadā sarvaparamāṇūnāṃ
            parivāryāvasthitānāmekadeśatāprasaṅgaḥ / yataḥ pūrvādidigavasthitaparamāṇusamānadeśatāmantareṇa
            aparadigādyavasthitaparamāṇunā na prāgdeśāvasthitaparamāṇvabhimukharūpābhimukhaṃ syāt,
            anyathā rūpabhedaprasaṅgāt / tatsamānadeśatā ca na tatsvarūpāntarbhāvamantareṇa, tasyāpi
            pūrvadigavasthitasya paramāṇoraparaparamāṇunā sarvātmanā saṃbandhena tatsvarūpāntarbhāvāt
            paramāṇumātraṃ dravyaṃ syāt / tathā ca sati pracayarūpā bhūdharādayo na syuḥ / ato
            bhavanādīnāṃ pracayamicchatā dvitīya eva pakṣaḥ samabhyupeyaḥ / tadā ca ṣaḍbhiraparāpararūpeṇa
            yugapat saṃbandhāt ṣaḍbhāgo madhyaparamāṇuḥ syāt, tattaddeśāvasthitāparāparaparamāṇusaṃbandhena
            tatparamāṇurūpasya bhedāt / iti paramāṇurapi naikasvabhāvo yuktaḥ / yaduktamācāryapādaiḥ-</p>
         
         <span class="note"><span class="bold">Bcp 236</span></span>
         
         <p>
            ṣaṭkena yugapadyogātparamāṇoḥ ṣaḍaṃśatā /<br />
            ṣaṇṇāṃ samānadeśatvāt piṇḍaḥ syādvāṇumātrakaḥ //
            </p>
         
         
         <p>iti / [viṃśakārikā-12]</p>
         
         
         <p>te 'pi punaraṇīyāṃso bhāgāḥ tathaiva nirūpyamāṇāḥ nirātmatayā nabhaḥsvabhāvatāṃ pratipadyante
            ityāha digvibhāgo 'pītyādi-</p>
         
         
         <p>digvibhāgo niraṃśatvādākāśaṃ tena nāstyaṇuḥ // Bca_9.87 //</p>
         
         
         <p>digvibhāgo 'pi digbhedena paramāṇorvibhāgo 'pi pūrvavat ṣaḍaṃśatayā bhidyamānaḥ kataro
            bhavet? na kiṃcidvastu syāt / etat sarvatra pūrveṣu yojanīyam / kutaḥ? anaṃśatvāt
            / ato 'bhinikṛṣyamāṇo niḥsvabhāvatayā ākāśaṃ śūnyameva / tena kāraṇena nāstyaṇuḥ,
            na vidyate paramāṇuriti / evaṃ karādayo 'pi vicārato niḥsvabhāvā draṣṭavyā iti / tataḥ
            kāyo 'pi na paramārthataḥ kaścidasti, ekānekasvabhāvaviyogasya pratipādanāt / itthaṃ
            na keśādayaḥ, na cātmā, nāpi cittam, na ca kāyaḥ ahaṃkārasya viṣayo vastutaḥ / tasmādavidyāsamutthāpitātmatayā
            ātmādisattvamantareṇāpi pravartamāno 'yamahamiti pratyayo nirviṣaya eva samutpadyate
            / tena yaduktam-</p>
         
         
         <p>ahameva na kiṃciccedbhayaṃ kasya bhaviṣyati /</p>
         
         
         <p>iti, tat samarthitam / sarveṇa caitena kāyasmṛtyupasthānamupadarśitaṃ bhavati / yaduktaṃ
            dharmasaṃgītisūtre-</p>
         
         
         <p>punaraparaṃ kulaputra bodhisattva evaṃ kāyasmṛtimupasthāpayati- ayaṃ kāyaḥ pādapādāṅulijaṅghorutrikodaranābhīpṛṣṭhavaṃśahṛdayapārśvapārśukāhastakalācībāhvaṅgagrīvāhanulalāṭaśiraḥkapālamātrasamūhaḥ
            karmabhavakārakopacitaḥ nānākleśopakleśasaṃkalpavikalpaśatasahasrāṇāmāvāsaḥ / bahūni
            cātra dravyāṇi samavahitāni yaduta keśaromanakhadantāsthicarmapiśitavapāsnāyumedovasālasikāyakṛnmūtrapurīṣāmāśayapakkāśayarudhirakheṭapittapūyasiṃghāṇakamastiṣkamastakaluṅgāni
            / evaṃ bahudravyasamūhaḥ / tat ko 'tra kāyaḥ? tasya pratyavekṣamāṇasya evaṃ bhavati-
            ākāśasamo 'yaṃ kāyaḥ / sa ākāśavat kāye smṛtimupasthāpayati / sarvametadākāśamiti
            paśyati / tasya kāyaparijñānahetorna bhūyaḥ kvacit smṛtiḥ prasarati, na visarati,
            na pratisaratīti //</p>
         
         
         <p>punaruktam-</p>
         
         
         <p>ayaṃ kāyo na pūrvāntādāgato nāparānte saṃkrānto na pūrvāntāparāntāvasthito 'nyatrāsadviparyāsasaṃbhūtaḥ
            kārakavedakarahito nādyantamadhye pratiṣṭhitamūlaḥ, asvāmiko 'mamo 'parigrahaḥ / āgantukairvyavahārairvyavahriyate
            kāya iti deha iti bhoga iti āśraya iti kuṇapa iti āyatanamiti / asārako 'yaṃ kāyaḥ
            mātāpitṛśukraśoṇitasaṃbhūtaḥ aśucipūtidurgandhisvabhāvaḥ (<span class="bold">Bcp 237</span>) rāgadoṣamohaviṣādataskarākulaḥ nityaṃ śatanapatanabhedanavikiraṇaviṃdhvaṃsanadharmā
            nānāvyādhiśatasahasranīḍa iti //</p>
         
         
         <p>evaṃ yadā vicāryamāṇo vastutaḥ śūnyasvabhāvatayā ākāśasaṃkāśaḥ sarvathā kāyaḥ, tadā
            mithyaiva vastutattvamāropya rāgādikamutpādayantaḥ saṃsāramupabṛṃhayanti bālāḥ ityāhaevamityādi-</p>
         
         
         <p>evaṃ svapnopame rūpe ko rajyeta vicārakaḥ /</p>
         
         
         <p>evamityuktakrameṇa svapnopame svapnopalabdhe iva rūpe 'saumanasyasthānīye ko rajyeta,
            ka āsajyeta? asya ca upalakṣaṇatvāt ko dviṣyāt, ko muhyet, ityapi veditavyam / tadyathā-
            saumanasyasthānīyāni cakṣuṣā rūpāṇi dṛṣṭvā rāgo jāyate / daurmanasyasthānīyāni cakṣuṣā
            rūpāṇi dṛṣṭvā dveṣo jāyate / upekṣāsthānīyāni cakṣuṣā rūpāṇi dṛṣṭvā moho jāyate iti
            / yadetanmanopratikūleṣu rūpeṣvanunītaṃ carati, tenāsya rāga utpadyate / pratikūleṣu
            rūpeṣu pratihataṃ carati, tenāsya dveṣa utpadyate / naivānukūleṣu na pratikūleṣu saṃmūḍhaṃ
            carati, tenāsya moha utpadyate / evaṃ śabdādiṣu trividhamālambanamanubhavati pūrvavat
            / tatra yaḥ paṇḍitajātīyaḥ, iti hi atyantayā cakṣurāyatanaṃ śūnyaṃ cakṣurāyatanasvabhāvena
            tat pūrvāntato 'pi nopalabhyate, aparāntato 'pi nopalabhyate, madhyato nopalabhyate
            svabhāvarahitatvāt / evamanyeṣu śrotrādiṣu vaktavyam / evamatyantatayā rūpāyatanaṃ
            rūpāyatanaṃ rūpāyatanasvabhāvenetyādi pūrvavat / evaṃ śabdādiṣu vācyam //</p>
         
         
         <p>iti hi māyopamānīndriyāṇi svapnopamān viṣayān paśyati, tasya kathaṃ rāgādikamutpadyate?
            ata evāha- vicāraka iti / vicārako vicakśaṇaḥ / evametadyathābhūtaṃ samyak prajñayā
            paśyan ko rajyeta dveṣṭi muhyati vā? atra ca svapnopalabdhajanapadakalyāṇīprabhṛti
            bhagavatoktaṃ nidarśanamupadarśitavyam / kāyābhāve ca strāyādikalpanayāpi rāgo na
            yukta ityāha kāyaścetyādi-
            kāyaścaivaṃ yadā nāsti tadā kā strī pumāṃśca kaḥ // Bca_9.88 //</p>
         
         
         <p>hetusamuccye cakāraḥ / yasmāt stryādikalpanayā rāgo na bhavati / kāyo yadā evamuditanayena
            nāsti, niḥsvabhāvaḥ, tadā kāyābhāvāt kā strī kāminī yasyāḥ kamanīyatayā puruṣe rāgo
            bhavet? kaśca pumān kāmukaḥ yasya rañjanīyatayā striyāṃ rāgo bhavet? strī hi svātmani
            strīti saṃkalpya bahirdhā puruṣe puruṣa iti rāgaṃ janayati / evaṃ puruṣo 'pi svātmani
            puruṣa iti saṃkalpya bahirdhā striyāṃ strīti rāgaṃ janayati / kāyābhāve tu striyāṃ
            strīti na saṃvidyate, puruṣe puruṣo na saṃvidyate / yacca svabhāvena na saṃvidyate,
            na tat strī na puruṣa iti / tasmādasati kāye stryādikalpanākṛto 'pi na yujyate rāgaḥ
            / tatkasya hetoḥ? manyanāpagatā hi sarvadharmā iti / yathāpradhānamayaṃ nirdeśaḥ /
            evameva strakcandanādayo 'pi svabhāvarahitā veditavyāḥ / tathā dveṣamohaviṣayā apīti
            / uktaṃ caitadbhagavatā pitāputrasamāgame-</p>
         
         <span class="note"><span class="bold">Bcp 238</span></span>
         
         <p>ṣaḍdhāturayaṃ mahārāja puruṣaḥ, ṣaṭsparśāyatanaḥ, aṣṭādaśamanopavicāraḥ / ṣaḍdhāturayaṃ
            mahārāja puruṣa iti khalu punaretad yuktam / kiṃ caitat pratītya kam? ṣaḍime mahārāja
            dhātavaḥ / katame ṣaṭ? tadyathā- pṛthvīdhātuḥ, abdhātuḥ, tejodhātuḥ, vāyudhātuḥ, ākāśadhātuḥ,
            vijñānadhātuśca / ime mahārāja ṣaḍ dhātavaḥ / yāvat ṣaḍimāni mahārāja sparśāyatanāni
            / katamāni ṣaṭ? cakṣuḥsparśāyatanaṃ rūpāṇāṃ darśanāya yāvanmanaḥsparśāyatanaṃ dharmāṇāṃ
            vijñānāya / imāni mahārāja ṣaṭ sparśāyatanāni / peyālaṃ / aṣṭādaśa ime mahārāja manaupacārāḥ
            / katame aṣṭādaśa? iha puruṣaḥ cakṣuṣā rūpāṇi dṛṣṭvā saumanasyadaurmanasyopekṣāsthānīyāni
            rūpāṇyupavicarati / evaṃ śrotrādiṣu vācyam / tena pratyekamindriyaṣaṭkena saumanasyāditrayabhedādaṣṭādaśa
            manaupavicārā bhavanti / peyālaṃ / katamaśca mahārāja ādhyātmikaḥ pṛthvīdhātuḥ? yat
            kiṃcidasmin kāye 'dhyātmaṃ kakkhaṭatvaṃ kharagatamupāttam / tat punaḥ katamat? tadyathā-
            keśā romāṇi nakhā dantā ityādi / katamaśca mahārāja bāhyaḥ pṛthvīdhātuḥ? yat kiṃcid
            bāhyaṃ kakkhaṭatvaṃ kharagatamupāttam / ayamucyate bāhyaḥ pṛthvīdhātuḥ / tatra mahārāja
            ādhyātmikaḥ pṛthvīdhātuḥ utpadyamāno na kutaścidāgacchati, nirudhyamāno na kvacit
            saṃnicayaṃ gacchati / bhavati mahārāja samayo 'yaṃ yat strī adhyātmaṃ [ahaṃ] strīti
            kalpayati / sā adhyātmamahaṃ strīti kalpayitvā bahirdhā puruṣaṃ puruṣa iti kalpayati
            / sā bahirdhā puruṣaṃ puruṣa iti kalpayitvā saṃraktā satī bahirdhā puruṣeṇa sārdhaṃ
            saṃyogamākāṅkṣate / puruṣo 'pi adhyātmaṃ puruṣo 'smīti kalpayatīti purvavat / tayoḥ
            saṃyogākāṅkṣāyāṃ saṃyogo bhavati / saṃyogapratyayāt kalalaṃ jāyate / tatra mahārāja
            yaśca saṃkalpyate, yaśca saṃkalpayitā, ubhayametanna saṃvidyate / striyāṃ strī na
            saṃvidyate / puruṣe puruṣo na saṃvidyate / iti hi asannasadbhūtaḥ saṃkalpo jāyate
            / so 'pi saṃkalpaḥ sadbhāvena na saṃvidyate / yathā saṃkalpaḥ, tathā saṃyogo 'pi /
            kalalamapi svabhāvena na saṃvidyate / yacca svabhāvato na saṃvidyate, tat kathaṃ kakkhaṭatvaṃ
            janayiṣyati? iti hi mahārāja saṃkalpaṃ jñātvā kakkhaṭatvaṃ veditavyaṃ yathā kakkhaṭatvamutpadyamānaṃ
            na kutaścidāgacchatīti / bhavati mahāraja samayaḥ, yadayaṃ kāyaḥ śmaśānaparyavasāno
            bhavati / tasya tat kakkhaṭatvaṃ saṃklidyamānaṃ saṃnirudhyamānaṃ na pūrvāṃ diśaṃ gacchati,
            na dakṣiṇām, na paścimām, nottarām, nordhvam, nādhaḥ, nānuvidiśaṃ gacchati
            / evaṃ mahārāja ādhyātmikaḥ pṛthivīdhāturdraṣṭavyaḥ / peyālaṃ / tatra mahārāja pṛthivīdhātorutpādo
            'pi śūnyaḥ, vyayo 'pi śūnyaḥ, utpanno 'pi pṛthivīdhātuḥ svabhāvaśūnyaḥ / iti hi mahārāja
            pṛthivīdhātuḥ pṛthivīdhātutvena nopalabhyate, anyatra vyavahārāt / so 'pi vyavahāro
            na strī na puruṣaḥ / evaṃ mahārāja yathābhūtaṃ samyak prajñayā draṣṭavyamiti / tena
            kā manyanā? manyanā māragocaraḥ / tat kasya hetoḥ? manyanāpagatā hi sarvadharmāḥ //
            iti //</p>
         
         
         <p>evaṃ kāyasmṛtyupasthānaṃ pratipādya vedanāsmṛtyupasthānamupadarśayituṃ vedanāṃ vicārayannāha
            yadyastītyādi-</p>
         
         <span class="note"><span class="bold">Bcp 239</span></span>
         
         <p>
            yadyasti duḥkhaṃ tattvena prahṛṣṭān kiṃ na vādhate /<br />
            śokādyārtāya mṛṣṭādi sukhaṃ cetkiṃ na rocate // Bca_9.89 //
            </p>
         
         
         <p>trividhā hi vedanāsukhā vedanā, duḥkhā vedanā, aduḥkhāsukhā ceti / tatra rūpavadvedanāpi
            nāsti paramārthataḥ / kathamiti cet / yadyasti duḥkham, asātaṃ veditam / tattvena
            paramārthataḥ / tadā prahṛṣṭān kiṃ na bādhate, saṃtoṣayuktān kiṃ na duḥkhayati? sukhamapi
            yadyasti tattvena, tadā śokādyārtāya / ādiśabdāt kāmabhayonmādārtāya / mṛṣṭādi sukhaṃ
            cet, mṛṣṭādi surasamāhārapānādi / ādiśabdāt strakūcandanādi sukhaṃ sukhahetutvāt /
            sukhaṃ cedyadi, kiṃ na rocate? na hi vastu satsvabhāvaṃ kadācidapi nivartitumutsahate
            / tasmāt kalpanopasthāpitameva sukhaduḥkhaṃ vedanīyamiti //</p>
         
         
         <p>yaduktaṃ prahṛṣṭān kiṃ na bādhate iti, tatra parasya samādhānamāha balīyasetyādi-</p>
         
         
         <p>balīyasābhibhūtatvādyadi tannānubhūyate /</p>
         
         
         <p>na hi prahṛṣṭāvasthāyāṃ sarvathaiva duḥkhamasat / kiṃ tarhi samudbhūtavartinā sukhena
            tiraskṛtatvāt vidyamānamapi nānubhūyate, balīyasā atibalavatā sukhena abhibhūtatvādupahatatvāt
            / sadapi yadi tadduḥkhaṃ nānubhūyate na vedyate ityucyate, tadā na yuktametadityāha
            vedanātvamityādi-</p>
         
         
         <p>vedanātvaṃ kathaṃ tasya yasya nānubhavātmatā // Bca_9.90 //</p>
         
         
         <p>vedanātvaṃ vedanāsvabhāvatvaṃ kathaṃ kena prakāreṇa tasyāvyaktasya sukhasya yasya
            nānubhavātmatā nānubhūyamānasvabhāvatā / vedyate iti hi vedanocyate, vedanānubhava
            iti vacanāt / yadi ca avedyamānāpi vedanā syāt, tadā na kiṃcinna vedanā syādityatiprasaṅgaḥ
            //</p>
         
         
         <p>athāpi syāt- na sarvathā nānubhūyate, kiṃ tu sūkṣmatayā anubhūtamapi ananubhūtakalpamityatrāha
            astītyādi-</p>
         
         
         <p>
            asti sūkṣmatayā duḥkhaṃ sthaulyaṃ tasya hṛtaṃ nanu /<br />
            tuṣṭimātrāparā cetsyāttasmāt sāpyasya sūkṣmatā // Bca_9.91 //
            </p>
         
         
         <p>asti vidyate sūkṣmatayā anupalakśyamāṇatayā duḥkham, tarhi balīyasā sukhena kiṃ kṛtamasya?
            sthaulyameva hṛtaṃ nanu, prahṛṣṭāvasthāyāṃ pravṛttena balavatā sukhena sthaulyaṃ prābalyamasya
            duḥkhasya hatamabhibhūtam / nanu, nanviti parasya saṃbodhane / iti mataṃ bho tava,
            na hi sūkṣmatā nāma duḥkhasya sātānubhavakāle kācidupalabhyate / tat kathaṃ sūkṣmatā
            tasyeti vaktavyam / atha tuṣṭimātrā aparā tasmādeva udbhūtavṛtteḥ sukhāt, aparā tuṣṭimātrā
            dvitīyā sukhamātrā alpīyasī sukhakaṇikā syāt, duḥkhasya sūkṣmatā bhavet, ced yadi
            abhipretam, nanu sāpyasya sūkṣmatā sāpi tuṣṭimātrā aparā, asya sukhasyaiva sūkṣmatā,
            na tu duḥkhasya, tuṣṭeḥ sukhajātitvāt / iti duḥkhasya sūkṣmatā avedyasvabhāvā sukhānubhavakāle
            nāstyeveti niścitam //</p>
         
         
         <p>syādetat- na duḥkhaṃ kālpanikatayā kādācitkam, kiṃ tarhi kāraṇavaikalyāt kadācinnopalabhyate
            ityatrāha viruddhetyādi-</p>
         
         <span class="note"><span class="bold">Bcp 240</span></span>
         
         <p>viruddhapratyayotpattau duḥkhasyānudayo yadi /</p>
         
         
         <p>duḥkhena viruddhasya sukhasya yaḥ pratyayo hetuḥ sparśaḥ, tasyotpattau ābhimukhye
            sati / atha vā / viruddhasya pratyayasya sukhahetorutpattau janmani, viruddhaḥ pratyayo
            'syeti vā / duḥkhenetyapekṣāyāmapi gamakatvādbhavati samāsaḥ / tasyotpattau satyāṃ
            prahṛṣṭāvasthāyāṃ hetuvaikalyāt duḥkhasyānudayo duḥkhasyānutpattiśceducyate, tadā-</p>
         
         
         <p>kalpanābhiniveśo hi vedanetyāgataṃ nanu // Bca_9.92 //</p>
         
         
         <p>nanu yadeva asmābhirabhihitaṃ tadeva sāṃpratamāgatamāyātam / kiṃ tat? kalpanayā abhiniveśaḥ,
            kalpanayā kṛto yo 'bhiniveśaḥ, hiravadhāraṇe / sa eva vedanā sukhā duḥkhā taditarā
            vā / nānyat vāstavaṃ sukhādyasukhādiheturvāsti, iti / tathāhi nijasvabhāvarahitamapi
            yat sukhasādhanatvena parikalpitam, tadabhiniveśātsukhaṃ veditamutpadyate, itarasmāditarat
            / kathamanyathā yadeva anyasya duḥkhasādhanam, tadeva aparasya kasyacit sukhasādhanaṃ
            syāt? tasyaivaikasya yasya śabdaśravaṇādapi duḥkhamāsīt, punaḥ kālāntareṇa tasya darśanāt
            prītirupajāyate / tasmāt kālpanikameva sukhādikaṃ tatsādhanaṃ vā, na vāstavam / āha
            ca-</p>
         
         
         <p>
            ahirmayūrasya sukhāya jāyate viṣaṃ viṣābhyāsavato rasāyanam /<br />
            bhavanti cānandaviśeṣahetavo mukhaṃ tudantaḥ karabhasya kaṇṭakāḥ //
            </p>
         
         
         <p>iti /</p>
         
         
         <p>vedanā abhiniveśasvabhāvatvādeva ca vicāreṇa nivartayituṃ śakyate ityāha ata evetyādi-</p>
         
         
         <p>ata eva vicāro 'yaṃ pratipakṣo 'sya bhāvyate /</p>
         
         
         <p>ata eveti / yata eva abhiniveśasvabhāvā vedanā, ata eva vicāro 'yaṃ vimarśo 'yaṃ pratipakṣo
            virodhī, nirākṛtikāraṇatvāt asyābhiniveśasya sukhādirūpasya bhāvyate vicintyate /
            tatsādhanābhāve tadabhiniveśābhāvāt / api ca / itthamapyabhiniveśo vedanetyāha vikalpetyādi-</p>
         
         
         <p>vikalpakṣetrasaṃbhūtadhyānāhārā hi yoginaḥ // Bca_9.93 //</p>
         
         
         <p>ata eveti vartate / vikalpa eva kṣetraṃ janmabhūmitvāt / tasmin saṃbhūtaṃ jātaṃ dhyānaṃ
            viviktaṃ kāmaiḥ, viviktaṃ pāpakairakuśalairdharmaiḥ savitarkaṃ savicāraṃ samādhijaṃ
            prītisukhamityādi / dhyānādibhāvanā samādhisamāpattervikalpabhavatvāt, tadeva āhāraḥ
            śarīrayāpanāhetutvāt, yeṣāṃ te tathoktāḥ / ke te? yoginaḥ / hiryasmāt kalpanānirmitaprītisukhāhārasaṃdhāritaśarīrā
            yoginaḥ, tasmāt kalpanābhiniveśo vedaneti pratipāditam //</p>
         
         
         <p>sāṃprataṃ hetvanabhisaṃbhavādeva na vedanā vastusatī yuktetyāha sāntarāvityādi-</p>
         
         
         <p>sāntarāvindriyārthau cetsaṃsargaḥ kuta etayoḥ /</p>
         
         <span class="note"><span class="bold">Bcp 241</span></span>
         
         <p>ayamatra samudāyārthaḥ- sparśapratyayā vedanā / viṣayendriyavijñānānāṃ trayāṇāṃ saṃnipātaśca
            sparśaḥ / sparśāḥ ṣaṭ saṃnipātajāḥ [abhi. ko.-3.30] iti vacanāt / sa trikasaṃnipātajaḥ
            sparśa eva na ghaṭate, kutastatpratyayā vedanā bhaviṣyatīti / tathāhiindriyārthayoḥ
            sāntarayorvā syānnirantarayorvā? tatra indriyārthāvakṣaviṣayau sāntarau savyavadhānau
            yadi, tadā saṃsargaḥ saṃnipāto melanaṃ kutaḥ kasmāt etayorindriyārthayoḥ? naiva yujyate
            / sparśo hi saṃparka ucyate / vyavadhāne sati sa kathaṃ bhavet iti bhāvaḥ / atha dvitīyaḥ
            prakāraḥ, so 'pi na yujyate ityāha nirantaratve ityādi-</p>
         
         
         <p>nirantaratve 'pyekatvaṃ kasya kenāstu saṃgatiḥ // Bca_9.94 //</p>
         
         
         <p>nirantaratve 'pi vyavadhānābhāve 'pi sati ekatvaṃ tādātmyamindriyārthayoḥ / evaṃ hi
            tayoḥ sarvātmanā nairantaryaṃ bhavet yadi aṇīyasāpi nāṃśena vyavadhānaṃ syāt sadharmatā
            ca / tatrāntarbhāve tattvameva / evaṃ ca kasya kenāstu saṃgatiḥ? ekatve sati bhedābhāvāt
            kiṃ kena saṃgataṃ syāt? na hi ātmanaiva ātmanaḥ saṃgatiryuktāḥ /</p>
         
         
         <p>syādetat- niraṃśānāmeva paramāṇūnāṃ saṃsargo vastutaḥ / na ca tatra aṃśāṃśivyavahāro
            yuktaḥ, sthūlarūpāṇāmeva tatsaṃbhavāt / tatra ca saṃsargadūṣaṇe na kiṃciddūṣyate ityāha
            nāṇorityādi-</p>
         
         
         <p>nāṇoraṇau praveśo 'sti nirākāśaḥ samaśca saḥ /</p>
         
         
         <p>paramāṇūnāmapi naiva saṃparko yuktaḥ / yataḥ ekasyāpyaṇoranyasminnaṇau na praveśo
            'sti, nāntarbhāvo 'sti / kutaḥ? co yasmāt / nirākāśaḥ saḥ nīrandhraḥ paramāṇuḥ / samaḥ
            sa tulyaḥ, nimnonnatābhāvāt / iti kathaṃ niraṃśasya saṃgatirastu? athāpi syāt- mā
            bhūdaṇoraṇau praveśaḥ, saṃgatimātraṃ kevalamastu, tāvatā siddhaṃ naḥ sādhyamityāha
            apraveśa iti-</p>
         
         
         <p>apraveśe na miśratvamamiśratve na saṃgatiḥ // Bca_9.95 //</p>
         
         
         <p>sarvātmanā hi saṃparkaḥ saṃgatiraṇoḥ, anyathā sāṃśatvaprasaṅgāt / tathā ca tatsvarūpaṃ
            svātmanā vyāpnuvata eva tena saṃgatiḥ / evaṃ tatsvarūpamiśratvābhāve saṃgatirna syāt
            / tacca miśratvaṃ tatra praveśamantareṇa na bhavet / itthamapraveśe praveśābhāve sati
            na miśratvaṃ nāsaṃbhinnarūpatvam / amiśratve miśratvābhāve ca na saṃgatiḥ nāsaṅgaḥ
            //</p>
         
         
         <p>niraṃśasya sarvathaiva saṃsargo na yujyate ityāha niraṃśasya cetyādi-</p>
         
         
         <p>niraṃśasya ca saṃsargaḥ kathaṃ nāmopapadyate /</p>
         
         
         <p>niraṃśasya aṃśaśūnyasya ca padārthasya / co dūṣaṇasamuccaye / saṃsargo mīlanaṃ kathaṃ
            nāmopapadyate? nāmeti saṃbhāvayānām / kathaṃ saṃsargaḥ saṃbhāvyate? sarvālpasyāpi
            avaśyamekenāṃśena bhavitavyam / yasya punaraṃśa eva nāsti, tasya amūrtasya aṃśābhāve
            asattvameva prāptamiti bhāvaḥ / na caitad bhavato 'pi pramāṇapratītaṃ kvacidastītyāha
            saṃsarga ityādi-</p>
         
         
         <p>saṃsarge ca niraṃśatvaṃ yadi dṛṣṭaṃ nidarśaya // Bca_9.96 //</p>
         
         <span class="note"><span class="bold">Bcp 242</span></span>
         
         <p>.........................āha vijñānasya tvityādi-</p>
         
         
         <p>vijñānasya tvamūrtasya saṃsargo naiva yujyate /</p>
         
         
         <p>turatiśayābhidhāne / vijñānasya viṣayavijñapteḥ / punaḥsaṃsargo naiva yujyate, na
            saṃgacchate / kutaḥ? amūrtasyeti hetupadametat / mūrtiśūnyasya vijñānasya / amūrtatvādityarthaḥ
            / parasparasaṃparko hi saṃsargaḥ / sa ca mūrtimatāmeva vidyate / yasya tu mūrtireva
            nāsti, tasya kathaṃ saṃsargaḥ syāt? iti trayāṇāmapi saṃsargamavadhūya saṃprati samūha
            eva vastusan nāsti iti pratipādayannāha samūhasyāpītyādi-</p>
         
         
         <p>samūhasyāpyavastutvādyathā pūrvaṃ vicāritam // Bca_9.97 //</p>
         
         
         <p>api dūṣaṇasamuccaye / samūhasyāpi saṃghātasyāpi / avastutvāt vasturahitatvāt aśvaviuṣāṇavat
            saṃsargo naiva yujyate iti prakṛtena saṃbandhaḥ / samūhasyaivābhāvāt / kathaṃ punaravastukatvam?
            yathā pūrvaṃ vicāritam, yathā prāṅ nirūpitam, evamaṅgulipuñjatvādityādinā //</p>
         
         
         <p>hetvasaṃbhavameva upasaṃharannāha tadevamityādinā-</p>
         
         
         <p>tadevaṃ sparśanābhāve vedanāsaṃbhavaḥ kutaḥ /</p>
         
         
         <p>tasmādevaṃ pratipāditakrameṇa sparśanābhāve trikasaṃparkābhāve vedanāsaṃbhavaḥ kutaḥ,
            vedanāyāḥ sukhādirūpāyāḥ saṃbhava utpādaḥ kutaḥ, naiva yujyate / kāraṇābhāve kāryasya
            saṃbhavāyogāt / iti paramārthato vedanābhāve hitāhitaviṣayasyāsaṃbhavāt /</p>
         
         
         <p>kimarthamayamāyāsaḥ</p>
         
         
         <p>sukhaduḥkhasādhanaprāptiparihārāya yo 'yamāyāsaḥ kriyate sa kimarthaḥ? ākāśacarvaṇārthamiva
            naivocita iti bhāvaḥ / mā bhūt sukhasādhanāya, duḥkhasyābhiṣoḍhumaśakyatvāt tatparihārāya
            bhavatu cedāha-</p>
         
         
         <p>bādhā kasya kuto bhavet // Bca_9.98 //</p>
         
         
         <p>vedanāyā vicāreṇa niḥsvabhāvatvād bādhā avicārataḥ ātmādeḥ pūrvanirastatvādvedakābhāvaḥ
            / upaghātahetorapi vikalpakalpitatvāt na paramārthataḥ sattvam / ityevaṃ bādhā pīḍāvedanābhāvāt
            kasya vedakābhāvādbhavet, kuta upaghātahetorabhāvācca bhavet? naiva paramārthataḥ
            kasyacit kutaścit syāt / tasmādveditrabhāvādapi vedanā na yuktā //</p>
         
         
         <p>saṃprati vedanābhāvāt tatpratyayā tṛṣṇāpi kāraṇavirahāt paramārthato notpādamarhatītyupadarśayitumāha
            yadā netyādi-</p>
         
         
         <p>
            yadā na vedakaḥ kaścidvedanā ca na vidyate /<br />
            tadāvasthāmimāṃ dṛṣṭvā tṛṣṇe kiṃ na vidīryase // Bca_9.99 //
            </p>
         
         <span class="note"><span class="bold">Bcp 243</span></span>
         
         <p>yo vedanāṃ vedayate sa vedakaḥ / yadā kaścidātmādirnāsti, tadabhāvātsamanantaranirūpaṇācca
            vedanā na vidyate / tadā avasthāmimāṃ evaṃvidhāṃ svajanmavikalāṃ dṛṣṭvā upalabhya
            tṛṣṇe kiṃ na vidīryase, tadduḥkhaduḥkhitāpi satī kiṃ na viśīryase, yadadyāpi tadviyogavidhurā
            tvamātmānaṃ na muñcasi //</p>
         
         
         <p>syādetat- yadi vedako na syāt, vedanā ca nāsti, kenāyaṃ tarhi sukhasādhanatvādinā
            bhāveṣu dṛṣṭādivyavahāraḥ pravartate ityatrāha dṛśyate ityādi-</p>
         
         
         <p>
            dṛśyate spṛśyate cāpi svapnamāyopamātmanā /<br />
            cittena sahajātatvādvedanā tena nekṣyate // Bca_9.100 //
            </p>
         
         
         <p>dṛśyate cakṣurindriyajena / spṛśyate kāyendriyajātena cittena jñānena / evaṃ tarhi
            cittameva vedakaṃ vastusadastīti cedāha svapnamāyopamātmanā / svapnopamasvabhāvena
            māyopamasvabhāvena ca / pratītyasamutpannena cittena, na tu paramārthasatā / kathaṃ
            cittād vyatiriktaṃ cittena dṛśyate? sahajātatvāt, cittena sahotpannatvāt cittena saha
            janma yasya tasya darśanam, ekasāmagrīpratibaddhatvāt pratītyasamutpādasyācintyatvācca
            / na tu paramārthato darśanamasti yenaivaṃ dṛṣṭādivyavahāraḥ / vedanā tena nekṣyate,
            yena dṛṣṭasukhasādhanādivyavahāro 'pyanyata eva, tena kāraṇena vedanā nekṣyate, na
            dṛśyate vastutaḥ //</p>
         
         
         <p>athāpi syāt- na sahajaṃ dṛśyate, api tu jñānaṃ viṣayākāratayā tata utpadyamānamuttarakālaṃ
            tasya grāhakamucyate, ityetadapahastayitumāha pūrvamityādi-</p>
         
         
         <p>pūrvaṃ paścācca jātena smaryate nānubhūyate /</p>
         
         
         <p>avaśyaṃ sahajātasya vedanam, anyathā pūrvaṃ prāgbhāvi paścāduttarakālaṃ jātena utpannena
            jñānena smaryate nānubhūyate smṛtirūpeṇa viṣayīkriyate, na sākṣādvidyate / tajjñānakāle
            tasyātītatvāt / na ca atītasya svarūpeṇa vedanamucitam, avidyamānatvāt / svarūpavedanaṃ
            cānubhavaḥ / tasmāt smaraṇamātrametat / tatra yuktaṃ na svarūpavedanam / vedanāyāḥ
            svabhāvavyavasthāpakaṃ lakṣaṇameva ayuktamityāha svātmānamityādi-</p>
         
         
         <p>svātmānaṃ nānubhavati</p>
         
         
         <p>svātmānaṃ svaṃ svarūpaṃ nānubhavati, na vedayate, svasaṃvedanasya pūrvaṃ nirastatvāt
            / anyena tarhi sā jñānenānubhūyate vedanā? āha-</p>
         
         
         <p>na cānyenānubhūyate // Bca_9.101 //</p>
         
         
         <p>na ca naiva / anyena tatsamānakālabhāvinā jñānenānubhūyate, vedyate, jñānasya jñānāntareṇa
            avedanāt //</p>
         
         
         <p>na cāsti vedakaḥ kaścidvedanāto na tattvataḥ /</p>
         
         
         <p>na ca naivāsti vedakaḥ kaścit, yo vedanāṃ vedayate, cittamanyadvā / ataḥ asmāt kāraṇāt
            vedanā anubhava iti vedanālakṣaṇaśūnyatvādvedanā na tattvataḥ na paramārthataḥ, anyatrābhiniveśāt
            tatsvarūpapratipādakasya kasyacidabhāvāt / etaduktamāryākṣayamatisūtre-</p>
         
         <span class="note"><span class="bold">Bcp 244</span></span>
         
         <p>api tu khalu punarabhiniveśo vedanā, parigraho vedanā, upādānaṃ vedanā, upalambho
            vedanā, viparyāso vedanā, vikalpo vedanetyādi //</p>
         
         
         <p>dharmasaṃgītisūtre 'pyuktam-</p>
         
         
         <p>
            vedanānubhavaḥ proktā kenāsāvanubhūyate /<br />
            vedako vedanā vedyaḥ pṛthagbhūto na vidyate //
            </p>
         
         
         <p>
            evaṃ smṛtirupastheyā vedanāyāṃ vicakṣaṇaiḥ /<br />
            yathā bodhistathā hyeṣā śāntā śuddhā prabhāsvarā //
            </p>
         
         
         <p>iti /</p>
         
         
         <p>tasmādvedakavedanāsvabhāvaśūnyaṃ pratītyasamutpannamātraṃ nirvyāpāramasvāmikaṃ māyāprapañcavadupalambhagocaratāmupagatamidaṃ
            kalevaramavabhāsate, iti na kasyacit sukhaṃ vā duḥkhaṃ vā svakīyaṃ bhavatītyāha nirātmaka
            ityādi-</p>
         
         
         <p>nirātmake kalāpe 'smin ka evaṃ bādhyate 'nayā // Bca_9.102 //</p>
         
         
         <p>nirātmake kasyacidātmādervedakasyābhāvādasvāmike kalāpe ekasyānuyāyino 'bhāvāt pratītyasamutpannamātre
            'smin māyāsvabhāvavadupalambhagocaratāmupagate / evamindrajālavat paśyan saṃjātavismayo
            brūte- ka evaṃ bādhyate 'nayā / evamuktakrameṇa kasyacidvedayiturabhāvāt vedanāyāśca,
            kaḥ paramārthato 'nayā vedanayā bādhyate pīḍayate? vicārato naiva kaścit / tasmāt
            vikalpa evāyaṃ sukhādisādhanādhyavasāyaḥ / tadetadvedanāsmṛtyupasthānaṃ darśitam //</p>
         
         
         <p>sāṃprataṃ cittasmṛtyupasthānamupadarśayitumāha nendriyeṣvityādi-</p>
         
         
         <p>
            nendriyeṣu na rūpādau nāntarāle manaḥ sthitam /<br />
            nāpyantarna bahiścittamanyatrāpi na labhyate // Bca_9.103 //
            </p>
         
         
         <p>tatra ṣaṣṭhaṃ tāvanmanovijñānaṃ nirūpayati- tathā kva punaridaṃ manovijñānaṃ svayamupasthitam?
            tatra na tāvadindriyeṣu cakṣurādiṣu manaḥ sthitaṃ sthitimupagatam / na rūpādau viṣaye
            manaḥ sthitam / nāntarāle, nāpīndriyaviṣayayorantarāle madhye manaḥ sthitam / ekatrāpyaniścitasvarūpatvāt
            / nāpyantarna bahiścittam / nāpyantarna madhye kāyasya cittaṃ nāpi bahiḥ na bāhyeṣu
            śarīrāvayaveṣu cittaṃ labhyate / anyatrāpi na labhyate, uktebhyaḥ sthānebhyaḥ anyatrāpi
            kkaciddeśāntare yatra tatra vā na labhyate, na prāpyate vicārataḥ //</p>
         
         
         <p>tathā kkacit kathaṃcidbhavati, tataḥ kathaṃ tasya niṣedha ityatrāha yanna kāye ityādi-</p>
         
         
         <p>
            yanna kāye na cānyatra na miśraṃ na pṛthak kvacit /<br />
            tanna kiṃcidataḥ sattvāḥ prakṛtyā parinirvṛtāḥ // Bca_9.104 //
            </p>
         
         
         <p>yaccittaṃ na kāye bāhyābhyantare śarīre / na cānyatra, naiva kāyādanyatra bāhye vastuni
            / na miśram / kriyāviśeṣaṇametat / dvayorādhyātmikabāhyayormiśramapi na sthitam /
            yaccittaṃ na pṛthak kāyāt, nāpi pṛthak svātantryeṇa ca kvacidavasthitaṃ yaccittam,
            tat paramārthato na (<span class="bold">Bcp 245</span>) kiṃcit na vastusat / kalpanopadarśitameva tat / āsaṃsāraṃ cittaṃ māyāvatpratibhāso
            niḥsvabhāvatvāt / ataḥ asmāt kāraṇāt sattvāḥ prāṇinaḥ prakṛtyā svabhāvena parinirvṛtāḥ
            parimuktasvabhāvāḥ / niḥsvabhāvatālakṣaṇasya prakṛtinirvāṇasya sarvasattvasaṃtāneṣu
            sadā vidyamānatvāt / svayameva tu abhūtaparikalpavaśādasatyapi satyamāropya kleśavāsanopahatacittasaṃtatayaḥ
            saṃsāracārakāvarodhaniṣiddhasvātantryavṛttayo 'parimuktā ityucyante na tu paramārthataḥ
            //</p>
         
         
         <p>iti mano vicārya cakṣurādivijñānaṃ vicārayannāha jñeyādityādi-</p>
         
         
         <p>
            jñeyātpūrvaṃ yadi jñānaṃ kimālambyāsya saṃbhavaḥ /<br />
            jñeyena saha cejjñānaṃ kimālambyāsya saṃbhavaḥ // Bca_9.105 //
            </p>
         
         
         <p>tathā hi na kvacit sadā sadrūpamavasthitaṃ jñānam, kiṃ tu cakṣurādisāmagrīṃ pratītya
            utpadyamānaṃ rūpādijñeyagrāhakamityucyate, iti parasyāśayamāśaṅkaya vikalpayati- tat
            punarjñeyāt pūrvaṃ vā syāt, jñeyasamānakālaṃ vā, jñeyasya paścādvā iti / tatra yadi
            prācīno vikalpaḥ, tatrāha- jñeyāt grāhyaviṣayāt pūrvaṃ prāgeva, anutpanne eva jñeye
            yadi jñānamutpannamabhidhīyate, tadā kimālambya asya saṃbhavaḥ? pūrvaṃ jñeyamālambanamantareṇa
            kimālambya kimāśritya asya saṃbhava utpādaḥ? dvitīyapakṣamāśrityāha- jñeyena grāhyaviṣayeṇa
            saha samānakālaṃ cedyadi jñānam, kimālambya asya saṃbhavaḥ? samānakālasya jñeyasya
            akāraṇatayā anālambanatvāt / nākāraṇaṃ viṣayaḥ iti vacanāt //</p>
         
         
         <p>atha tṛtīyaḥ prakāraḥ svīkriyate, athetyādi-</p>
         
         
         <p>atha jñeyādbhavet paścāt tadā jñānaṃ kuto bhavet /</p>
         
         
         <p>atheti pṛcchāyām / jñeyāditi / pūrvaṃ jñeyam, paścāt tadanantaraṃ nivṛtte jñeye bhavet
            utpadyeta jñānam, tadā jñānaṃ kuto bhavet, jñānakāle jñeyasya nivṛttatvāt, kuta ālambanāt
            jñānaṃ bhavet, kimāśritya utpadyeta? tasmādviṣayādisāmagrīto 'pi paramārthato na sidhyati
            jñānam / idaṃ cittasmṛtyupasthānamāryaratnakūṭādiṣvabhihitam-</p>
         
         
         <p>sa evaṃ cittaṃ parigaveṣate- katarat taccittaṃ rajyati vā duṣyati vā muhyati vā? kimatītamanāgataṃ
            pratyutpannaṃ vā? iti / tatra yadatītam, tat kṣīṇam / yadanāgatam, tadasaṃprāptam
            / pratyutpannasya sthitirnāsti / cittaṃ hi kāśyapa nādhyātmaṃ na bahirdhā nobhayamantareṇopalabhyate
            / cittaṃ hi kāśyapa arūpyanidarśanamapratighamavijñaptikamapratiṣṭhamaniketam / cittaṃ
            hi kāśyapa sarvabuddhairna dṛṣṭam, na paśyanti, na drakṣyanti / [yat sarvabuddhairna
            dṛṣṭam], na paśyanti, na drakṣyanti, kīdṛśastasya pracāro draṣṭavyaḥ? anyatra vitathapatitayā
            saṃjñayā dharmāḥ pravartante / cittaṃ hi kāśyapa māyāsadṛśamabhūtakalpanatayā vividhāmupapattiṃ
            parigṛhṇāti / peyālaṃ / cittaṃ hi kāśyapa nadīstrotaḥsadṛśamanavasthitamutpannabhagnavilīnam
            / cittaṃ hi kāśyapa dīpārciḥsadṛśaṃ hetupratyayatayā pravartate / cittaṃ hi kāśyapa
            vidyutsadṛśaṃ (<span class="bold">Bcp 246</span>) kṣaṇabhaṅgayanavasthitam / cittaṃ hi kāśyapa ākāśasadṛśam, āgantukaiḥ kleśopakleśairupakliśyate
            / peyālaṃ / yāvat cittaṃ hi kāśyapa parigaveṣyamāṇaṃ na labhyate / yanna labhyate,
            tannopalabhyate / tannaivātītaṃ nānāgataṃ na pratyutpannam / tat tryadhvasamatikrāntam
            / yat tryadhvasamatikrāntaṃ tannaivāsti na nasti ityādi //</p>
         
         
         <p>evaṃ cittasmṛtyupasthānaṃ pratipādya dharmasmṛtyupasthānaṃ pratipādayitumuktameva
            kramaṃ yojayannāha evaṃ cetyādi-</p>
         
         
         <p>evaṃ ca sarvadharmāṇāmutpattirnāvasīyate // Bca_9.106 //</p>
         
         
         <p>cakāra evakārārthaḥ / evameva yathoditanyāyena sarvadharmāṇāṃ sarvabhāvānāmutpattirutpādo
            nāvasīyate na pratīyate / teṣāmapi svahetutaḥ pūrvaṃ samānakālaṃ paścādvā utpattau
            idameva dūṣaṇaṃ yathāsaṃbhavaṃ vācyam / utpādābhāvānnirodho 'pi na yujyate / anutpannasya
            nirodhāyogāt / ata eva ca anutpannāniruddhasvabhāvatayā niṣprapañcatvāt sarvadharmā
            vimokśābhimukhā dharmadhātuniryātā ākāśadhātuparyavasānā aprajñaptikā avyavahārā anabhilāpyā
            anabhilapanīyā ityucyante / evaṃ dharmasmṛtyupasthānenāvirahitaṃ sarvadharmeṣvanāsaṅgajñānamutpadyate
            / dharmasmṛtyupasthānabhāvanā ca āryākṣayamatisūtre darśitā / yaduktam-</p>
         
         
         <p>dharme dharmānupaśyī viharan bodhisattvo na kaṃciddharmaṃ samanupaśyati / yato na
            buddhadharmāḥ, yato na bodhiḥ, yato na mārgaḥ, yato na niḥsaraṇam, sarvadharmā niḥsaraṇamiti
            viditvā anāvaraṇamahākaruṇāsamādhiṃ samāpadyate / sa sarvadharmeṣu sarvakleśeṣu ca
            kṛtrimasaṃjñāṃ pratilabhate- niṣkleśā ete dharmā naite sakleśāḥ / tatkasya hetoḥ?
            tathāhi ete nītārthe 'rthaṃ samavasaranti / nāsti kleśānāṃ saṃnicayo rāśībhāvaḥ, na
            rāgabhāvaḥ, na dveṣabhāvaḥ, na mohabhāvaḥ / eṣāmevānubodhād bodhiḥ / yatsvabhāvāśca
            kleśāḥ, tatsvabhāvā bodhiḥ, ityevaṃ smṛtimupasthāpayati / iti //</p>
         
         
         <p>uktaṃ ca-</p>
         
         
         <p>
            utpattiryasya naivāsti tasya kā nirvṛtirbhavet /<br />
            māyāgajaprakāśatvādādiśāntaṃ tvayatnataḥ //
            </p>
         
         
         <p>
            yaḥ pratītyasamutpādaḥ śūnyatā saiva te matā /<br />
            tathāvidhaśca saddharmastatsamaśca tathāgataḥ //
            </p>
         
         
         <p>
            tattattvaṃ paramārtho 'pi tathatā dravyamiṣyate /<br />
            bhūtaṃ tadavisaṃvādi tadbodhādbuddha ucyate //
            </p>
         
         
         <p>iti /
            [catuḥ 3.27, 39, 20]</p>
         
         
         <p>evaṃ dharmasmṛtyupasthānaṃ darśayatā sarvadharmā anutpannāniruddhāḥ prakāśitāḥ //</p>
         
         
         <p>tathā sati saṃvṛtisatyamayuktamityuktaṃ syāt / tataḥ satyadvayavyavasthāpanaṃ na ghaṭate
            iti parihartuṃ codyamutthāpayannāha yadyevamityādi-</p>
         
         <span class="note"><span class="bold">Bcp 247</span></span>
         
         <p>yadyevaṃ saṃvṛtirnāsti tataḥ satyadvayaṃ kutaḥ /</p>
         
         
         <p>yadi paramārthataḥ sarvadharmā anutpannāniruddhasvabhāvāḥ, evaṃ sati saṃvṛtirnāsti,
            vyavahāro na syāt, paramārthasatyamevaikaṃ syāt / tataḥ saṃvṛterabhāvāt satyadvayaṃ
            saṃvṛtisatyaṃ paramārthasatyaṃ ceti yaduktam-</p>
         
         
         <p>saṃvṛtiḥ paramārthaśca satyadvayamidaṃ matam /
            [9.2]</p>
         
         
         <p>iti, tadetat satyadvayaṃ kutaḥ? naiva syāt / tadabhāvācca paralokagamanakarmakriyāphalasaṃbandhasvabhāvopārjanādi
            na syāt, sarvavyavahārābhāvāt / athāpi syāt- yadi nāma nāsti, tathā marīcikādiṣu jalakalpanayeva
            saṃvṛtisvabhāvayā kalpanayā buddhyā vyavasthāpyate, tataḥ satyadvayamupapadyate ityāśaṅkayannāha
            atha seti-</p>
         
         
         <p>atha sāpyanyasaṃvṛtyā</p>
         
         
         <p>atheti praśne / sāpīti saṃvṛtiḥ / na kevalaṃ paramārthasatyamityaperarthaḥ / anyayā
            saṃvṛtyā kalpanābuddhirūpayā vyavasthāpyate / athavā / apiravadhāraṇe bhinnakrame
            ca / anyayaiva saṃvṛtyeti yojanīyam / evamekaṃ saṃdhitsato 'nyat pracyavate ityupadarśayannāha-</p>
         
         
         <p>syātsattvo nirvṛtaḥ kutaḥ // Bca_9.107 //</p>
         
         
         <p>yadi paramārthatastatsvabhāvaśūnyamapi kalpanābuddhiviṣayīkaraṇāt sāṃvṛtamucyate,
            yo 'pi tarhi sarvadharmaniḥsvabhāvatālakṣaṇaṃ paramārthasatyamadhigamya anupalambhayogena
            sarvaprapañcavirahāt parinirvṛtimupayātaḥ, so 'pi sattvaḥ parinirvṛto vinirmuktaḥ
            kuto bhavet? naiva syāt / tasyāpi buddhayā viṣayīkaraṇāt / buddhiśca sarvaiva saṃvṛtiḥ
            kalpanāsvabhāvatvāt / buddhiḥ saṃvṛtirucyate iti vacanāt nirvṛtirapi saṃvṛtiḥ syāt
            //</p>
         
         
         <p>atra parihāramāha paracittetyādi-</p>
         
         
         <p>paracittavikalpo 'sau</p>
         
         
         <p>parasya nirvṛtasattvādanyasya sattvasya cittaṃ tasyāsau vikalpaḥ, yo 'yaṃ nirvṛtasyāpi
            buddhayā viṣayīkaraṇam / na hi paracittavikalpena anyasya saṃvṛtiryuktā / tato 'nyabuddhayā
            viṣayīkriyamāṇo 'pi nirvṛta evāsau / kutaḥ? yataḥ-</p>
         
         
         <p>svasaṃvṛtyā tu nāsti saḥ /</p>
         
         
         <p>tuḥ pūrvasmādviśeṣamabhidhatte / svasaṃvṛtyā nijasaṃvṛtyā svakalpanayā sa iti parinirvṛto
            nāsti, na vidyate / parinirvṛta eva saḥ iti svayamasya sarvavikalpoparamāt / anyatrāpi
            tarhi kathamanyasaṃvṛtiḥ syādityatrāha sa paścādityādi-</p>
         
         
         <p>sa paścānniyataḥ so 'sti na cennāstyeva saṃvṛtiḥ // Bca_9.108 //</p>
         
         
         <p>asmin sati idaṃ bhavati, asyotpādādidamutpadyate iti idaṃpratyayatāmātrameva saṃvṛtiḥ
            /
            iti dharmebhyo dharma utpadyamānaḥ paścādbhāvī bhavet / tataḥ sa paścānniyato dharmaḥ,
            so 'sti yadi, tadā astyeva saṃvṛtiḥ / na cedyadi sa nāsti, tadā nāstyeva saṃvṛtiḥ
            / (<span class="bold">Bcp 248</span>) gaganendīvarādiṣu idaṃpratyayatāyā abhāvāt / etaduktaṃ bhavati- yadi nāma parinirvṛto
            buddhyā viṣayīkṛtaḥ, naiva tāvatā paracittavikalpamātreṇa tasyāparinirvṛtiḥ / svayamasya
            sarvavikalpaprapañcopaśamāt / na raktacittenālambitaḥ svayaṃ prahīṇasarvakleśāvaraṇo
            vītarāgo 'pyavītarāgo bhavet / tasmāt sarvakalpanāvirahādanyasaṃvṛtyālambito 'pi svayaṃ
            parinirvṛta evāsau paramārthataḥ / ata eva sarvadharmāḥ sarvakalpanāśūnyatvādanutpannāniruddhasvabhāvatvācca
            prakṛtiparinirvṛtā ādiśāntā ityucyante / tathāpi tathāvidhebhya eva tathāvidhā anye
            dharmā utpadyante nirudhyante ca / māyāsvabhāvavat / tena ca rūpeṇa parikalpavaśāt
            punarālambyamānāḥ sāṃvṛtāḥ, vāstavarūpābhāvācca anutpannāniruddhā ityucyante kharaviṣāṇavat
            / yaduktam-</p>
         
         
         <p>
            śūnyebhya eva śūnyā dharmāḥ prabhavanti dharmebhyaḥ /<br />
            iti //
            </p>
         
         
         <p>āryalalitavistare 'pyuktam-</p>
         
         
         <p>
            saṃskāra pradīpaarcivat kṣipramutpattinirodhadharmakāḥ /<br />
            anavasthita mārutopamā phenapiṇḍeva asāradurbalāḥ //
            </p>
         
         
         <p>
            saṃskāra nirīha śūnyakāḥ kadalīstambhasamā nirīkṣataḥ /<br />
            māyopama cittamohanā bālaullāpana riktamuṣṭivat //
            </p>
         
         
         <p>
            * * * * peyālaṃ /<br />
            yatha muñca pratītya balvajaṃ rajju vyāyāmabalena vartitā /<br />
            ghaṭiyantra sacakra vartate teṣu ekaikaśa nāsti vartanā //
            </p>
         
         
         <p>
            tatha sarvabhavāṅgavartinī anyamanyopacayena niśritā /<br />
            ekaikaśa teṣu vartanī pūrvaparāntata nopalabhyate //
            </p>
         
         
         <p>
            * * * * *<br />
            mudrāt pratimudra dṛśyate mudrasaṃkrānti na copalabhyate /<br />
            na ca tatra na caiva sānyato eva saṃskāra anuchedaśāśvatāḥ //
            </p>
         
         
         <p>
            * * * * *<br />
            araṇiṃ yatha cottarāraṇiṃ hastavyāyāma trayebhi saṃgati /<br />
            iti pratyayato 'gni jāyate jātu kṛtārthu laghu nirudhyate //
            </p>
         
         
         <p>
            atha paṇḍitu kaści mārgate kutayaṃ āgatu kutra yāti vā /<br />
            vidiśo diśi sarvi mārgato nāgati nāsya gatiśca labhyate //
            </p>
         
         
         <p>
            skandhāyatanāni dhātavaḥ tṛṣṇa avidyā iti karmapratyayā /<br />
            sāmagri tu sattvasucanā sa ca paramārthatu nopalabhyate //
            </p>
         
         
         <p>iti / [lalita-13.97,98,100,101,104,108-110]</p>
         
         <span class="note"><span class="bold">Bcp 249</span></span>
         
         <p>catuḥstave 'pyuktam-</p>
         
         
         <p>
            niruddhādvāniruddhādvā bījādaṅkurasaṃbhavaḥ /<br />
            māyotpādavadutpādaḥ sarva eva tvayocyate //
            </p>
         
         
         <p>
            atastvayā jagadidaṃ parikalpasamudbhavam /<br />
            parijñātamasadbhūtamanutpannaṃ na naśyati //
            </p>
         
         
         <p>
            nityasya saṃsṛtirnāsti naivānityasya saṃsṛtiḥ /<br />
            svapnavat saṃsṛtiḥ proktā tvayā tattvavidāṃ vara //
            </p>
         
         
         <p>iti / [catuḥ-1.16-18]</p>
         
         
         <p>tasmāt paramārthata utpādanirodhābhāve 'pi na saṃvṛtisatyavirodha iti sarvaṃ samañjasam
            //</p>
         
         
         <p>nanu yadi paramārthato 'nutpannāniruddhāḥ sarvadharmāḥ, tadā na jñānaṃ na ca jñeyaṃ
            vastutaḥ saṃbhavati / tat kimiha kena vicāryate iti vicāro 'pi na syāt / atastūṣṇīmeva
            sthātavyamityata āha kalpanetyādi-</p>
         
         
         <p>
            kalpanā kalpitaṃ ceti dvayamanyonyaniśritam /<br />
            yathāprasiddhamāśritya vicāraḥ sarva ucyate // Bca_9.109 //
            </p>
         
         
         <p>kalpanā āropikā buddhiḥ / kalpitaṃ tayā samāropitam / cetyuktasamuccaye / ityevaṃ
            dvayamubhayamanyonyasya niśritaṃ parasparasamāśritam, kalpanāpekṣayā kalpitam, kalpitāpekṣayā
            kalpaneti / yathāprasiddhaṃ lokavyavahārato niścitamāśritya gṛhītvā vicāro vimarśaḥ
            sarva ucyate abhidhīyate / sarva iti na kaścideva vicāro 'pi saṃvṛtimāśritya pratanyate,
            na tu paramārthasatyam, tasya sarvavyavahārātikrāntatvādityarthaḥ //</p>
         
         
         <p>vicāro 'pi bahirvicāravat kālpanikasvabhāvatvādvicārayitavya iti cet, vicārasyāśakyavicāratvādityabhisaṃdhāyāha
            vicāritenetyādi-</p>
         
         
         <p>
            vicāritena tu yadā vicāreṇa vicāryate /<br />
            tadānavasthā tasyāpi vicārasya vicāraṇāt // Bca_9.110 //
            </p>
         
         
         <p>vicāritena tu parīkṣitena punaryadā vicāreṇa vicāryate nirūpyate, tadā anavasthā apratiṣṭhānaṃ
            syāt / kutaḥ? tasyāpi vicārasya vicāraṇāt / yo 'sau vicārasya vicāraṇārthaṃ vicāra
            upādīyate, tasyāpi vicārasya vicāraṇāddhetoḥ //</p>
         
         
         <p>vicārye tarhi vicāryamāṇe kathamiyamanavasthā na syādityatrāha vicārite ityādi-</p>
         
         
         <p>
            vicārite vicārye tu vicārasyāsti nāśrayaḥ /<br />
            nirāśritatvānnodeti tacca nirvāṇamucyate // Bca_9.111 //
            </p>
         
         
         <p>vicārye tu parīkṣye punarvastuni vicārite nirṇīte sati vicārasya nirṇayasya punaruttarakālaṃ
            kartavyasya āśrayo nāsti, yamāśritya punarvicārānusaraṇenānavasthānaṃ syāt / vicāryasya
            vicāraṇe caritārthatayā punarākāṅkṣābhāvāt / ata eva nirāśrayatvānnodeti, āśrayābhāvānna
            punarvicāraḥ pravartate / sarvasamāropaniṣedhaṃ vidhāya vastutattvaparijñānāt kṛtakṛtyatvāt
            pravṛttinivṛttyabhāvāt (<span class="bold">Bcp 250</span>) na kkacit sajyate, nāpi virajyate / tacca nirvāṇamucyate, sarvavyavahāranivṛtteḥ
            sarvatra nirvyāpāratayā praśāntatvāt tadeva nirvāṇamabhidhīyate //</p>
         
         
         <p>kalpitaviṣaye 'vaśyameva sarvatra vicāraḥ satyo na tu paramārthata ityāha yasya tvityādi-</p>
         
         
         <p>yasya tvetaddūyaṃ satyaṃ sa evātyantaduḥsthitaḥ /</p>
         
         
         <p>yasya punaḥ paramārthasadbhāvavādinaḥ etaddūyaṃ vicāro vicāryaṃ ceti etadubhayamapi
            satyaṃ paramārthasat, sa eva bhāvasvabhāvavādī atyantaduḥsthitaḥ atyantamatiśayena
            duḥkhena sthito duḥsthitaḥ duṣkaraṇīyatvāt / etadevopadarśayannāha yadītyādi-</p>
         
         
         <p>yadi jñānavaśādartho jñānāstitve tu kā gatiḥ // Bca_9.112 //</p>
         
         
         <p>yadi jñānavaśāt jñānasya pramāṇasya vaśāt sāmarthyāt arthaḥ prameyaṃ vyavasthāpyate,
            tadā bhavatu nāma pramāṇāt prameyavyavasthā, ko nāma nivārayati? kevalamidamiha nirūpaṇīyam-jñānāstitve
            tu kā gatiḥ? jñānasya pramāṇasya punarastitvaṃ kuto niścitamiti vaktavyam / svasaṃvedanasyābhāvāt
            pramāṇāntarānveṣaṇe anavasthānaṃ syāditi kā gatirāśrayaṇīyā?</p>
         
         
         <p>syādetat- syādeva anavasthānam, yadi jñānastitve pramāṇaṃ mṛgyate / yāvatā prameyādeva
            pramāṇavyavasthā, tat kuto 'navasthānaṃ syādityāśaṅkayannāha athetyādi-</p>
         
         
         <p>atha jñeyavaśājjñānaṃ jñeyāstitve tu kā gatiḥ /</p>
         
         
         <p>atheti parābhiprāyaprakāśane / atha jñeyasya prameyasya vaśāt jñānaṃ vyavasthāpyate,
            tarhi jñeyāstitve tu kā gatiḥ? yadi jñeyavaśāt jñānaṃ vyavasthāpyate, tadā svayameva
            jñeyaṃ jñānāstitve vyavasthānibandhanaṃ syāt, tacca kutaḥ pramāṇāt siddhamiti pṛcchati-
            jñeyāstitve punaḥ kā gatiriti / prameyasiddhaye jñānāntarānusaraṇe tadapi jñānāntaraṃ
            kutaḥ siddhamiti vaktavyam / tasmādeva jñeyāditi cet, jñeyaṃ kutaḥ siddham? tatsiddhau
            jñānāntarānusaraṇe punaranavasthānamaparyavasānaṃ syāt / syādetat- bhavedetat yadi
            jñānasya jñeyasya vā siddhaye jñānāntarāpekṣā syāt, api tu parasparamitaretarasya
            siddhiḥ / ato noktadoṣaprasaṅga iti parasyāśayamāvirbhāvayannāha athānyonyetyādi-</p>
         
         
         <p>athānyonyavaśātsattvamabhāvaḥ syāddūyorapi // Bca_9.113 //</p>
         
         
         <p>atha punarevamabhidhīyate- anyonyasya jñānasya jñeyasya parasparasya vaśāt sāmarthyāt
            jñānajñeyayorapi sattvamastitvaṃ niścīyate jñānavaśājjñeyasya jñeyavaśācca jñānasyeti
            yāvat / tadevaṃ sati abhāvaḥ syād dvayorapi / dvayorapi jñānajñeyayorabhāvaḥ syāt,
            ekasyāpi sattvasiddhirna bhavet / itaretarāśrayatvādekasyāsiddhau dvitīyasyāpyasiddhiḥ
            //</p>
         
         
         <p>atra prakṛtānurūpadṛṣṭāntamāha pitā cedityādi-</p>
         
         
         <p>pitā cenna vinā putrātkutaḥ putrasya saṃbhavaḥ /
            putrābhāve pitā nāsti</p>
         
         <span class="note"><span class="bold">Bcp 251</span></span>
         
         <p>pitā janakaḥ yadi putraṃ vinā putramantareṇa na syāt, putrajananasāpekṣatvādasya vyapadeśasya,
            tarhi kutaḥ putrasya saṃbhavaḥ, kutaḥ kasmāt piturabhāvāt putrasya janyasya saṃbhavaḥ
            janma astu? kimiti cet, putrābhāve pitā nāsti / hetupadametat / yataḥ putrasya abhāve
            asattve pitā nāsti na bhavati / pitrā hi putro janayitavyaḥ / sa ca na putraṃ yāvajjanayati,
            tāvat pitaiva na bhavati / yāvacca pitā na bhavati, tāvat putrasya tasmāt saṃbhavo
            nāsti / ataḥ itaretarāśrayaṇādekābhāvādanyatarābhāvaḥ syāditi dvayorapyanayorabhāva
            iti samudāyārthaḥ / amumarthaṃ dārṣṭāntike yojayannāha tatheti-</p>
         
         
         <p>tathāsattvaṃ tayordvayoḥ // Bca_9.114 //</p>
         
         
         <p>yathātra pitāputrodāharaṇe, tathā asattvaṃ tathaiva abhāvaḥ tayordvayorjñānajñeyayoḥ
            / tathāhi- jñeyajananājjñānamucyate, jñānaparicchedyatayā ca jñeyamiti yāvat jñānaṃ
            na sidhyati, yāvat parijñānaṃ na sidhyati, tāvat paricchedyatayā ca jñeyaṃ na sidhyati
            / itaretarāśrayaṇādubhayābhāvaḥ syāditi bhāvaḥ //</p>
         
         
         <p>syādetat- na brūmaḥ- anyonyavaśāt siddhiranayoḥ api tu jñeyakāryaṃ jñānam, tato jñānādaṅkurād
            bījamiva jñeyaṃ setsyati / iti parāśayamudbhāvayannāha aṅkura ityādi-</p>
         
         
         <p>
            aṅkuro jāyate bījādvījaṃ tenaiva sūcyate /<br />
            jñeyājjñānena jātena tatsattā kiṃ na gamyate // Bca_9.115 //
            </p>
         
         
         <p>aṅkuro jāyate utpadyate bījāt khalabilāntargatāt / bījaṃ tenaiva bījājjātena aṅkureṇa
            sūcyate gamyate yathā, tathā atra jñeyāt prameyāt jñānena jātena utpannena tatsattā
            tasya jñeyasya sattā sadbhāvaḥ kiṃ na gamyate, kiṃ na pratipadyate? atrāpi bījāṅkuravat
            kāryakāraṇabhāvasya vidyamānatvāt //</p>
         
         
         <p>nāyaṃ sadṛśo dṛṣṭānta ityāha aṅkurādityādi-</p>
         
         
         <p>
            aṅkurādanyato jñānādvījamastīti gamyate /<br />
            jñānāstitvaṃ kuto jñātaṃ jñeyaṃ yattena gamyate // Bca_9.116 //
            </p>
         
         
         <p>aṅkurāt kāryāt bījamastīti yadgamyate, tannāyamasyaiva kevalasya prabhāvaḥ, kiṃ tarhi
            anyato jñānādaṅkuravyatiriktāt tadastīti gamyate / tathā hi- na yogyatāmātreṇa kāryaṃ
            kāraṇasya gamakam, bījasyaiva aṅkurajananamapratipannasyāpi gamakatvaṃ syāt / nāpi
            svarūpapratītimātreṇa apratipannakāryakāraṇabhāvasyāpi tatpratipattiprasaṅgāt, api
            tu avinābhāvitvena niścitam / ataḥ prākpratipannakāryakāraṇabhāvasya punaḥ paścāt
            kkacid bījāvinābhāvinamaṅkuramupalabdhavataḥ aṅkurādadhyavasāyātmakamanumānamutpadyate,
            tato bījamastītyavasīyate / ato jñānaviṣayīkṛta eva aṅkuro bījapratipattihetuḥ / jñānāstitvaṃ
            jñānasya sadbhāvaḥ kuto jñātaṃ kasmāt pratītam? svasaṃvedanābhāvādanavasthānabhayena
            jñānāntarānanusaraṇācca, jñeyaṃ yattena gamyate, yad yasmāt jñeyaṃ tena jñānena jñeyakāryeṇa
            gamyate avasīyate / na hi svayamaniścitaṃ liṅgaṃ (<span class="bold">Bcp 252</span>) sādhyasya gamakamupapadyate / jñāpakahetutvādasya jñeyagamakatvam / tasmādvāstavapakṣe
            jñānajñeyāsiddhervicāraḥ kartumaśakyaḥ, kālpanikapakṣe tu yathāprasiddhavyavahāramāśritya
            śakyate iti niścitam //</p>
         
         
         <p>
            na svato nāpi parato na dvābhyāṃ nāpyahetutaḥ /<br />
            utpannā jātu vidyante bhāvāḥ kvacana kecana //
            </p>
         
         
         <p>[ma. śā. 1.3]</p>
         
         
         <p>ityasyārthasya samarthanārthaṃ nāpyahetuta iti turīyakoṭiprasādhanāya tāvat svabhāvavādimatamapākartumāha
            loka ityādi-</p>
         
         
         <p>lokaḥ pratyakṣatastāvatsarvaṃ hetumudīkṣate /</p>
         
         
         <p>tathā hi te svaparasvabhāvasarvahetunirapekṣameva bhāvagrāmavaicitryamutpadyate iti
            varṇayanti / yataḥ na paṅkajādīnāṃ nālapatradalakesarādikamanekaprakārabhedabhinnavaicitryamacetanā
            jalapaṅkādayo nirvartayitumalam / na ca cetano 'pi kaścidanyaḥ karmaṇā tādṛśanirmāṇapravīṇa
            upalabhyate, nāpi cādriyate, tatkarmaṇo 'paryavasānāt yugapadaparyantaviśeṣeṣu vyāpārāyogācca
            / tasmāt kiṃcitkāraṇamantareṇaiva sarvamidaṃ jagadvaicitryamutpadyate iti teṣāṃ matam,
            taduktam-</p>
         
         
         <p>
            sarvahetunirāśaṃsaṃ bhāvānāṃ janma varṇyate /<br />
            svabhāvavādibhiste ca nāhuḥ svamapi kāraṇam //
            </p>
         
         
         <p>
            rājīvakesarādīnāṃ vaicitryaṃ kaḥ karoti hi /<br />
            mayūracandrakādirvā vicitraḥ kena nirmitaḥ //
            </p>
         
         
         <p>
            yathaiva kaṇṭakādīnāṃ taikṣṇyādikamahetukam /<br />
            kādācitkatayā tattadduḥkhādīnāmahetutā //
            </p>
         
         
         <p>[tattvasaṃgraha-110-112]</p>
         
         
         <p>tadevaṃvādino lokapratītādeva hetusāmarthyādbādhā syādityupadarśayati / lokaḥ sarvo
            janaḥ / pratyakṣataḥ indriyāśritājjñānāt / pratyakṣata ityupalakṣaṇādanumānato 'pi
            tatpratītibhāvāt / pratyakṣānumānābhyāmiti yāvat / sarvamanekaprakāraṃ hetuṃ jagadvaicitryakāraṇam,
            udīkṣate tadanvayavyatirekānuvidhāyi kāryamupajanayantaṃ paśyati / yat kāryaṃ yasya
            sadbhāve bhavati, tadabhāve ca na bhavatīti pratīyate, sa tasya heturiti niścīyate
            / iti lokapratītādeva hetuvyāpārādasya ahetukatvapratijñā bādhyate / tadevopadarśayannāha
            padmanālādītyādi-</p>
         
         
         <p>padmanālādibhedo hi hetubhedena jāyate // Bca_9.117 //</p>
         
         
         <p>padmasya rājīvasya nālamādi yeṣāṃ padmadalakesarādīnāṃ te tathoktāḥ, teṣāṃ bhedo nānātvam
            / hiryasmāt / hetubhedena hetoḥ kāraṇasya bhedena viśeṣeṇa jāyate utpadyate, nānyathā
            / aniyamena sarvatra sadbhāvaprasaṅgāt / ataḥ yad yasyānvayavyatirekānuvidhānaṃ kurvat
            pratīyate, tat tasyaiva kāryaṃ nānyasyetyabhyupagamanīyam / yasmāt pratiniyatakāraṇādeva
            pratiniyataviśeṣotpattiḥ, tadbhedena tadbhedāditi na ahetumatī //</p>
         
         <span class="note"><span class="bold">Bcp 253</span></span>
         
         <p>nanu bhavedeṣa viśeṣaḥ yadi hetoreva svayamasau viśeṣaḥ siddhaḥ syāt / kiṃ tu tasyaiva
            kutaḥ sa bhavatīti vaktavyam / na ca nirviśeṣādviśeṣotpattiḥ, punarahetutvaprasaṅgāt
            / ityāśaṅkāṃ pariharannāha kiṃkṛta ityādi-</p>
         
         
         <p>kiṃkṛto hetubhedaścet pūrvahetuprabhedataḥ /</p>
         
         
         <p>kiṃkṛtaḥ kena kṛtaḥ kuto yātaḥ hetubhedaścet, hetorbhedo viśeṣaśceducyate / pūrvahetuprabhedataḥ
            pūrvasya prāktanasya tajjanakasya hetoḥ prabhedataḥ prabhedādviśeṣāt / tasyāpi tatpūrvasya
            hetoḥ kuto viśeṣa iti cet, punastatrāpi pūrvahetuviśeṣāditi vaktavyam, iti uttarottarasya
            viśeṣākāṅkṣāyāṃ pūrvapūrvasya viśeṣādityuttaraṃ vācyam / na caivamanavasthānamaniṣṭaṃ
            kiṃcidāpādayati- anavarāgrasya saṃsārasya pūrvakoṭirna prajñāyate ityabhyupagamāt
            / ata eva phalāviparyayo 'pi na svato bhavatītyāha kasmāccedityādi-</p>
         
         
         <p>kasmāccetphalado hetuḥ pūrvahetuprabhāvataḥ // Bca_9.118 //</p>
         
         
         <p>kasmāt kāraṇāt phalado viśiṣṭaphaladānasamartho hetuścet, pūrvahetuprabhāvataḥ pūrvasya
            tajjanakasya hetoḥ sāmarthyāt svahetunā sa tādṛśastatsvabhāvo 'jani yena sahakāriviśeṣopahitakāryotpādānuguṇaviśeṣaparaṃparāpariṇatimadhigacchan
            asati pratibandhavaikalyayoḥ saṃbhave tathāvidhameva phalamutpādayati / ataḥ aviparītaphaladānamapi
            svahetusāmarthyopajanitameva / tena abhyudayaniḥśreyasasādhanahetoryathāsaṃkhyamabhyudayaniḥśreyasameva
            phalaṃ jāyate, tadviparītādviparītamiti na kathaṃcidapi viparyayaḥ //</p>
         
         
         <p>etacca avaśyaṃ svabhāvavādinā sahetukatvamakāmakenāpi svīkartavyam / kathamanyathā
            hetumantareṇa pratijñātamahetukatvaṃ bhāvānāṃ setsyati? pratijñāmātreṇa tasya kenacidagrahaṇāt
            / hetuvyāpāreṇa tat prasādhayataḥ svayameva punaḥ sahetukatvābhyupagamāt vandhyā me
            māteti bruvataḥ iva pratijñāyāḥ svavacanena bādhanaṃ syāt ityubhayataḥpāśā rajjuriti
            saṃkaṭaprāpto batāyaṃ tapasvī / taduktam-</p>
         
         
         <p>
            na heturastīti vadan sahetukaṃ nanu pratijñāṃ svayameva śātayet /<br />
            athāpi hetupraṇayālaso bhavet pratijñayā kevalayāsya kiṃ bhavet //
            </p>
         
         
         <p>iti /</p>
         
         
         <p>tasmāt kudṛṣṭivijṛmbhitamevaitat pramāṇabādhitatvāt //</p>
         
         
         <p>evaṃ svabhāvavādinaṃ nirākṛtya caturthaprakāraprasādhanārthameva īśvarakāraṇatāṃ jagataḥ
            pratyākhyātuṃ tadupakṣepaṃ kurvannāha īśvara ityādi-</p>
         
         
         <p>īśvaro jagato hetuḥ</p>
         
         
         <p>īśvarakāraṇavādino hi svabhāvavādimataniṣedhamākarṇya viśeṣamabhidhātumardhamavasitaṃ
            bhārasyeti manyamānāḥ prāhuḥ- sāhāyyameva anuṣṭhitamevaṃ bhavadbhiḥ / na hi kāraṇamantareṇaiva
            (<span class="bold">Bcp 254</span>) jagadvaicitryamupapadyate deśādyaniyamaprasaṅgāt / kevalamacetanāḥ punaramī jalapaṅkādayo
            vaicitryāsāmarthyā iti yuktamanenoktam / tatra astyeva sa bhagavān viśvavaicitryanirmāṇapravīṇaḥ
            jagadekasūtradhāraḥ sakalajagadādibhūtaḥ nityātmatayā sarvadānupahataśaktiprabhāvaḥ
            sarvabhāvānāṃ kāryakāraṇabhāvāditattvavedī samastārvācīnadarśanāgocaramāhātmya īśvaraḥ
            / tena hetunā sahetukaṃ sakalamidaṃ sacarācaraṃ jagaditi kaḥ sacetanaḥ anyathā vaktumutsahate?
            iti naiyāyikādiveśmakathāmabhidhāya pratyācaṣṭe- īśvaro jagato hetuḥ / īśvara iti
            śaṃkarasyākhyā / sa eva jagato viśvasya hetuḥ sṛṣṭisthitipralayakāraṇam / tasmādevaitadviśvamaśeṣamutpadyate
            / anyathā punaracetanopādānatvāt kathamamī girisaridavanisāgarādaya utpattibhājo bhaveyuḥ?
            cetanāva dadhiṣṭhānāt punarime samutpattumutsahante, tadvayāpāreṇaiva pravartanāt
            / taduktam-</p>
         
         
         <p>
            sarvotpattimatāmīśamanye hetuṃ pracakṣate /<br />
            nācetanaḥ svakāryāṇi kila prārabhate svayam //
            </p>
         
         
         <p>
            na syānmerurayaṃ na ceyamavanī naivāyamambhonidhiḥ<br />
            sūryācandramasau niveśasubhagau naitau jagaccakṣuṣī /<br />
            īśāno na kulālavadyadi bhavediśvasya nirmāṇakṛt<br />
            sattvādīśvarakartṛkaṃ jagadidaṃ vaktīti kaścitkila //
            </p>
         
         
         <p>iti / [tattvasaṃgraha-46-47]</p>
         
         
         <p>tasmājjagadevamacetanaviśvasvabhāvamīśvarakāraṇatāmātmano brūte / atrocyate- kimanayā
            svagṛhītopakalpitayā prameyaracanayā vacanaracanāprapañcamālayā? naitaducyamānamapi
            svasamayābhiniveśināṃ jaḍadhiyāṃ prītikaraṃ pramāṇaśūnyaṃ viduṣāṃ saṃtoṣamutpādayati
            / tathā hi- yadyasau kāruṇikaḥ, kimarthaṃ punarimān narakādiduḥkhapīḍitān prāṇinaḥ
            karoti? tathā ca sati kāruṇikatvaṃ tasya śraddhāsamadhigamyameva syāt / svakṛtāsatkarmaphalopabhogena
            tatkṣepāpanayane yasya pravṛttiḥ, kathamakāruṇiko nāmeti cet, na / tat karma kāruṇikaḥ
            kimiti kārayati yenāniṣṭaṃ phalamupabhujyate, tatrāpi tasya vyāpārāt, sarvotpattimatāṃ
            nimittakāraṇatvāt / api ca kiṃ tasminnavyāpriyamāṇe tat karmaphalamupabhujyate na
            vā? yadi prathamaḥ pakṣaḥ, tadā kathametat-</p>
         
         
         <p>
            ajño janturanīśo 'yamātmanaḥ sukhaduḥkhayoḥ /<br />
            īśvaraprerito gacchetsvargaṃ vā śvabhrameva vā //
            </p>
         
         
         <p>iti / [mahābhā.-3.30.28]</p>
         
         
         <p>sarvakāryeṣveva tadvayāpārābhyupagamasya anenaiva anaikāntikatāprasaṅgāt / atha dvitīyaḥ,
            tadā kṛpālurasau tatropekṣāṃ kimiti nādhivāsayati, yad yatnena sāhāyyameva tatropakalpayati
            / atha kṛtasya karmaṇo 'vipraṇāśādavaśyaṃ tena tatphalamanubhavitavyamiti tadupabhogāya
            vyāpriyate iti cet, kathaṃ punaretasminnavyāpriyamāṇe 'vaśyaṃ tenānubhavitavyaṃ sāmagrīvaikalyāt
            / kaḥ punarevaṃ (<span class="bold">Bcp 255</span>) vipraṇāśe 'pi doṣaḥ?</p>
         
         
         <p>prayatnata eva tato nivartitumucitaṃ kāruṇikasya / evaṃ hi tadicchāyattavṛttitayā
            tasyāparipākāt tena svamaiśvaryamupadarśitaṃ tatra bhavet / atra sattvānāṃ tatkarmasaṃcodito
            'sau dayālurapi sthātumaśaktaḥ, mahad bata anena svamaiśvaryamitthaṃ dyotitamanyatra
            syāt / tat parakarmaṇāpi samākṛṣṭo nāma nātmani vaśitvamadhigacchati, īśvarataḥ karmaṇa
            eva mahat sāmarthyamevaṃ prakāśitaṃ syāt / tadvaraṃ karmaiva paryupāsyaṃ yatsāmarthyena
            samākṛṣyamāṇo maheśvaro 'pi sthātumasamarthaḥ / tasmādidamavyāhatameva-</p>
         
         
         <p>namaḥ satkarmabhyo vidhirapi na yebhyaḥ prabhavati //</p>
         
         
         <p>iti / [bhartṛhari-vairāgya-92]</p>
         
         
         <p>atha na kāruṇikaḥ, tadāsau vītarāgaḥ sarāgo vā? yadi ādyo vikalpaḥ, tadā yadi nāma
            dayāvirahāt sukhaṃ nopanayati, duḥkhaṃ tu janasya kasmādutpādayatīti vaktavyam / duḥkhaṃ
            hi rāgādivaśena kasyacidupanīyate / te cāsya na santi / kathamakāraṇameva janaṃ duḥkhayati?
            krīḍārthaṃ duḥkhayatīti cet, krīḍārthaṃ vītarāgasya pravṛttiriti cet, niścitamasau
            na vītarāgaḥ / rāgādimatāmapi tāvajjitendriyāṇāṃ na krīḍārthaṃ dṛśyate pravṛttiḥ,
            kiṃ punarvītarāgāṇāṃ tathā bhaviṣyati / na rakṣaḥpiśācādimantareṇa anyasya paraduḥkhena
            krīḍā saṃbhāvyate //</p>
         
         
         <p>atha avītarāga iti pakṣaḥ, tadā kathamayamitarajanasādhāraṇaḥ sannīśvaro bhavitumarhati?
            rāgādikleśapāśāyattavṛtterjagadaiśvaryāyogāt / anyathā tadanyasyāpi tathāvidhasya
            tatprasaṅgāt / nāpi saṃsāracārakoparuddhasvātantryasya viśvavaicitryaracanācāturyaṃ
            tadanyasyeva yujyate / tadevamastitvameva bhavantaṃ vipralambhayati yadevaṃvidhasyāpi
            yāvadaiśvaryamabhyupagamyate / bhavatu vā tathāvidhasyāpi kartṛtvam / tathāpi kimasau
            svasthātmā [asvasthātmā vā]? yadi svasthātmā, tadā kimiti janamakāṇḍameva duḥkhayati?
            na hi svasthātmā niraparādhaṃ janaṃ pīḍayan dṛṣṭaḥ / atha vimārgagāminameva kṛtāparādhaṃ
            pīḍayatīti cet, vimārgagāminamapi ayameva kārayati / tathābhūtamapi kārayitvā punaḥ
            pīḍayatīti sa laukikeśvarāṇāmapi jaghanyatayā vṛttimatiśete / te hi svayaṃkṛtāparādhameva
            aparādhinamanuśāsati / ayaṃ punarātmanaiva kārayitveti mahānasya viśeṣaḥ / atha asvasthātmā,
            tadā asādhu tadārādhane svargāpavargārthināṃ prekṣāvatāṃ pravṛttiḥ / na hi unmattasyārādhanamunmattakādanyaḥ
            kartumutsahate / tathā hi svargādilipsayā tadārādhanāya pravartante prekṣāvantaḥ /
            tacca apariniścitasvabhāvatayā tato na saṃbhāvyate, viparyayo 'pi vā tadārādhanaphalasya
            saṃbhāvyate / tadārādhanapravṛttāstu gāḍhataraśraddhāvaśena tamunmattamācakṣāṇā ātmānamevonmattakamācakṣīran
            / kathamanyathā tadārādhane pravartante? tadaparonmattakairvā kimaparāddhaṃ yataste
            na paryupāsyante? teṣāṃ prabhāvātiśayavikalatvāditi cet, na vai prakṛte 'pi kaṃcit
            prabhāvātiśayamutpaśyāmaḥ / unmattakaḥ sakalajagadatiśāyiśaktiriti ko 'nya unmattakādvaktumarhati?
            tadayamabhivicāryamāṇo na kvacidavasānaṃ labhate iti alaṃ durmativiṣyanditeṣu ādareṇeti
            / tasmāt sūktametadū yaduktam-</p>
         
         <span class="note"><span class="bold">Bcp 256</span></span>
         
         <p>
            sukhasya duḥkhasya na ko 'pi dātā paro dadātīti kubuddhireṣā /<br />
            svakarmasūtragrathito hi lokaḥ kartāhamasmīti vṛthābhimānaḥ //
            </p>
         
         
         <p>iti /</p>
         
         
         <p>tasmādakartṛkameva idaṃ jagadaśeṣamiti na paridṛṣṭakāraṇādanyaḥ svatantraścetano vā
            tasya kartā kaścidasti / idameva vistareṇa pratipādayituṃ siddhāntavādī prāha-</p>
         
         
         <p>vada kastāvadīśvaraḥ /</p>
         
         
         <p>īśvarakāraṇavādinaṃ pṛcchati- vada brūhi ko 'yamīśvaro bhavato 'bhimataḥ? tāvacchabdenedamabhidhatte-
            yeṣāṃ kṣityādīnāmanvayavyatirekānuvidhāyi kāryamupalabhyate, tatra katamadīśvaraṃ
            bhavānācaṣṭe? na ca anupalabdhānvayavyatirekavyāpārasya kāraṇatā prakalpayituṃ yuktā,
            atiprasaṅgāt / tasmāt tatkāraṇatāmicchatā dṛṣṭānvayavyatirekavyāpāra eva aṅgīkartavyaḥ
            / na cānyasya kṣitibījādivyatiriktasya anvayavyatirekānuvidhānaṃ kurvat dṛśyate kāryam
            / tat kathaṃ tasya kāryopayogitvaṃ vyavasthāpyate? yaduktam-</p>
         
         
         <p>
            yeṣu satsu bhavatyeva [yattebhyo 'nyasya kalpyate] /<br />
            taddhetutvena sarvatra hetūnāmanavasthitiḥ //
            </p>
         
         
         <p>iti //</p>
         
         
         <p>atha pṛthivyādīni bhūtānyeva īśvaro bhavatviti parābhiprāyamāśaṅkayāha bhūtāni cedityādi-</p>
         
         
         <p>bhūtāni cedbhavatvevaṃ nāmamātre 'pi kiṃ śramaḥ // Bca_9.119 //</p>
         
         
         <p>yadi bhūtāni pṛthivyādīni īśvara ucyate, tadā abhyupagamyate eva / bhavatvevam, evamastu,
            na vayamatra vipratipadyāmahe / kṣityādyanvayavyatirekānuvidhānavataḥ kāryasya darśanāt
            / kevalaṃ nāmamātre 'pi kiṃ śramaḥ? nāmaiva kevalamarthabhedaśūnyaṃ nāmamātrakam /
            apiravadhāraṇe / nāmamātre eva kimiha mahāsamārambheṇa tatprasādhanāya śramaḥ āyāsaḥ
            kriyate? mayā kṣityādaya ucyante, tvayā punastānyeva bhūtāni īśvaraḥ iti nārthataḥ
            kaścidviśeṣaḥ? na cātra vipratipattāvarthaśūnyāyāṃ kiṃcit phalamupalabhyate //</p>
         
         
         <p>atha astyeva arthaviśeṣaḥ, tadā naiṣāmīśvaratvaṃ yuktamityāha api tvityādi-</p>
         
         
         <p>
            api tvaneke 'nityāśca niśceṣṭā na ca devatāḥ /<br />
            laṅghayāścāśucayaścaiva kṣmādayo na sa īśvaraḥ // Bca_9.120 //
            </p>
         
         
         <p>apituśabdena adhikamāha / naite kṣityādayo bhavatāmīśvaratvena kalpayituṃ yujyante,
            tallakṣaṇāyogāt / kathaṃ kṛtvā? aneke nānāsvabhāvāḥ, anityāśca vinaśvarasvabhāvāḥ,
            niśceṣṭāḥ, acetanatayā nirvyāpārāḥ / na ca devatāḥ, nāpi ca ārādhyarūpāḥ / laṅghayāśca
            atikramaṇīyāḥ anaghṛṣyatvāt / aśucayaścaiva apavitrāḥ / amedhyādiṣvapi pṛthivyādisadbhāvāt
            / (<span class="bold">Bcp 257</span>) kṣmādayaḥ kṣmā pṛthivī ādiryeṣāmaptejovāyūnāṃ te tathoktāḥ / na sa īśvaraḥ, sa īśvaraḥ
            tādṛkkhabhāvo na bhavati, tatṣaṭprakāraviparītatvāt //</p>
         
         
         <p>yadi kṣmādayo neśvaraḥ, ākāśaṃ tarhi bhaviṣyatītyāha nākāśamityādi-</p>
         
         
         <p>nākāśamīśo 'ceṣṭatvāt</p>
         
         
         <p>ākāśamapi īśaḥ īśvaro na bhavati / kutaḥ? aceṣṭatvāt, svabhāvavikalatayā nirvyāpāratvāt,
            paramate 'pi niṣkriyatvāt / ātmā tarhi bhavatu-</p>
         
         
         <p>nātmā pūrvaniṣedhataḥ /</p>
         
         
         <p>pūrvameva vistareṇa ātmanaḥ pratiṣiddhatvāt niḥsvabhāvaḥ śaśaviṣāṇavadasau / athāpi
            syāt- avitarkyamāhātmyatvādasya nārvāgdarśanairidamitthamiti tatsvarūpaṃ vivecayituṃ
            śakyamityāha acintyasyetyādi-</p>
         
         
         <p>acintyasya ca kartṛtvamapyacintyaṃ kimucyate // Bca_9.121 //</p>
         
         
         <p>yadi asau cintātikrāntamāhātmyaḥ, tadā acintyasya ca cintāpathamatikrāntasya īśvarasya
            kartṛtvaṃ yugapatkāraṇatvamapi acintyamatarkyaṃ kimucyate, kimabhidhīyate? kartṛtvamapyasya
            acintyatvānna vaktumucitamityarthaḥ //</p>
         
         
         <p>syādetat- atidurlakṣyasvabhāvatayā cintayitumaśakyo 'sau, kāryaṃ tu tasya sarvajanapratītisādhāraṇatvāt
            cintyameva, iti bruvāṇaṃ pratyāha tena kimityādi-</p>
         
         
         <p>tena kiṃ straṣṭumiṣṭaṃ ca</p>
         
         
         <p>bhavatu nāma tasya kāryaṃ cintyam, tathāpi tena kiṃ straṣṭumiṣṭuṃ ca / tena īśvareṇa
            acintyamāhātmyena kiṃ kāryaṃ straṣṭuṃ nirmātumiṣṭamabhipretaṃ ca, iti parasyottaramāśaṅkayannāha-</p>
         
         
         <p>ātmā cet</p>
         
         
         <p>atra pūrvapadasyākāreṇa cchandonurodhāt saṃdhirna kṛtaḥ /
            ātmā tena straṣṭumiṣṭaṃ cenmatam, etat pratiṣedhayati-</p>
         
         
         <p>nanvasau dhruvaḥ /</p>
         
         
         <p>nanu bhoḥ, asāvātmā dhruvo nityo 'bhimato bhavatām / tat kathamasau kriyate? anyathā
            nitya eva sa na syāt / sadakāraṇavannityamiti nityalakṣaṇābhāvaprasaṅgāt / anyatrāpi
            na tasya sṛṣṭivyāpāra upalakśyate ityāha kṣmādītyādi-</p>
         
         
         <p>kṣmādisvabhāva īśaśca jñānaṃ jñeyādanādi ca // Bca_9.122 //</p>
         
         
         <p>karmaṇaḥ sukhaduḥkhe ca</p>
         
         
         <p>ādiśabdena aptejovāyvākāśakāladiṅmanāṃsi gṛhyante / teṣāṃ svabhāvo dhruvaḥ / so 'pi
            na tena kriyate, pṛthivyādīnāṃ paramāṇūnāṃ nityatvābhyupagamāt / sthūlarūpe ca tadvayāpārasya
            niṣetsyamānatvāt / ākāśādīnāmapi nityatvāt / īśaśceti / īśvaro 'pi dhruvaḥ iti ātmānamasau
            na karoti / jñānaṃ jñeyādanādi ceti / jñānamapi jñeyādutpadyamānamanādi (<span class="bold">Bcp 258</span>) ca, āsaṃsāraṃ jñeyāmālambya pravartanāt, tadapi na tena kriyate / tatkarmaṇaḥ sukhaduḥkhe
            ca, karmaṇaḥ śubhāśubhāt yathāsaṃbhavaṃ sukhaduḥkhe ca bhavataḥ iṣṭāniṣṭavipākaje,
            tatrāpi na tasya vyāpāraḥ / evaṃ sati-</p>
         
         
         <p>vada kiṃ tena nirmitam /</p>
         
         
         <p>brūhi kimidānīṃ teneśvareṇa nirmitaṃ racitam, iti na kvacit tasya sāmarthyamupalabhyate
            / tat kathamasya jagatkartṛtvamucyate? adhunā sarvatra sādhāraṇaṃ dūṣaṇamāha hetorityādi-</p>
         
         
         <p>hetorādirna cedasti phalasyādiḥ kuto bhavet // Bca_9.123 //</p>
         
         
         <p>tathāhi asau nityo vā jagato hetuḥ syādanityo vā? nitya eva tadvādibhirasau parikalpitaḥ
            / tatra nityatve sati hetoḥ kāraṇasya ādirnāsti, yadi, tadā phalasyādiḥ kuto bhavet?
            naiva syādityarthaḥ / nityamupasthite samarthasvabhāve hetau kāryamapi tajjanyamajastrameva
            jāyeta / iti tatsāmarthyapratibaddhaṃ kāryaṃ sadā prāpnoti / tat-</p>
         
         
         <p>kasmātsadā na kurute</p>
         
         
         <p>kasmāt kāraṇāt sadā sarvakālaṃ na kurute? na sarvaṃ kāryaṃ janayatīti kathaṃ kasyacit
            kāryasya kadācit kriyāvirāmaḥ //</p>
         
         
         <p>athavā / anyathāvatāryate- yadi ca neśvaro jagataḥ kartā syāt, kathamidaṃ pralayānantaramāditaḥ
            sargabhāg bhavet, ityatrāha hetorityādi- anavarāgro hi jātisaṃsāraḥ / tataśca hetoḥ
            kleśakarmādilakṣaṇasya ādiḥ pūrvakoṭiḥ na cedasti, phalasya sattvabhājanalokavivartādilakṣaṇasya
            ādiḥ prathamārambhaḥ kuto bhavet? naiva vidyate ityarthaḥ / anādau saṃsāre hi sattvānāṃ
            karmādhipatyena sthitisaṃvartavivartānāṃ pravartanāt / etacca uktameva "karmaṇaḥ sukhaduḥkhe
            ca" [9.123] ityanena //</p>
         
         
         <p>athavā / atrāpi īśvaramevābhisaṃdhāyoktaṃ hetoriti / hetorīśvarasya ādirna cedasti,
            pralayakāle 'pi tasyānupahatatayā māhātmyasyābhyupagamāt phalasya tatkṛtasya sargādilakṣaṇasya
            ādiḥ kuto bhavet? nityatayā tatkāraṇasya sadā samarthatvāt sargādikamapi nityameva
            syāt / ato nityasamarthe tasmin sargāderādireva na syāt / tataḥ kathaṃ sargasyādāvapi
            tadvayāpāro bhavet? api ca / yadi asau kartā syāt, tadā nityatvāt-</p>
         
         
         <p>kasmātsadā na kurute</p>
         
         
         <p>sargādikamiti śeṣaḥ / tathāhi yadi kadācit sargaṃ karoti, tadā tatkāraṇasvabhāvatayā
            sadā tameva kuryāt / evaṃ sthitisaṃhārayorapi vaktavyam / yugapadvā tasya sargādikriyā
            syāt / ata eva ca hetoruparamābhāvāt / na phalasyāpi virāmaḥ / anyat pūrvavat //</p>
         
         
         <p>athāpi syāt- yadi nāma asau sadā samarthasvabhāvaḥ, tathāpi kadācit sahakārivaikalyānna
            karotītyāha-</p>
         
         
         <p>na hi so 'nyamapekṣate /</p>
         
         <span class="note"><span class="bold">Bcp 259</span></span>
         
         <p>iti / samarthasvabhāvo heturīśvaraḥ / hiryasmāt / nānyaṃ sahakāriṇamapekṣate / nityasya
            samarthasvabhāvasya sataḥ tadapekṣāyogāt / na hi nityatayā anādheyātiśayasya kācidapekṣā
            nāma / viśeṣotpattau vā tadavyatiriktasvabhāvasya tasyāpyutpattiprasaṅgāt / vyatireke
            vā viśeṣādeva kāryotpattiḥ, tasya akārakatvaṃ syāt / taduktam-</p>
         
         
         <p>
            apekṣyate paraḥ kaścidyadi kurvīta kiṃcana /<br />
            yadakiṃcitkaraṃ vastu kiṃ kenacidapekṣyate //
            </p>
         
         
         <p>iti / [catuḥ -3.12]</p>
         
         
         <p>bhavantu vā tasya sahakāriṇaḥ / tathāpi te nityā vā syuranityā vā? ye tāvannityāḥ
            paramāṇvādayaḥ, teṣāṃ na sadbhāvavaikalyaṃ saṃbhavati, nāpi tadāyattasaṃnidhīnāṃ saṃnidhānavaikalyam
            / anityānāmapi tadāyattodayasaṃnidhīnāṃ kuto vaikalyaṃ nāma, yena sahakārivaikalyānna
            karotītyucyate? tato nāyamatra parihāraḥ / ata evāha tenākṛta ityādi-</p>
         
         
         <p>tenākṛto 'nyo nāstyeva tenāsau kimapekṣatām // Bca_9.124 //</p>
         
         
         <p>tena īśvareṇa akṛtaḥ, yaḥ utpattimāṃstena akṛtaḥ, sa nāstyeva, na vidyate anyo 'paro
            jagati / tena kāraṇena tadāyattavṛttīnāṃ sahakāriṇāṃ sadāsaṃnihitatvādasau nityaḥ
            kartā kimapekṣatām? kimapekṣamāṇaḥ kadācit kāryaṃ na kuryāt? itthaṃ na kācidapi tasyāpekśāstīti
            sadā kāryaṃ kurvīta //</p>
         
         
         <p>athāpi syāt- samavāyikāraṇam, asamavāyikāraṇam, nimittakāraṇaṃ ceti kāraṇatritayāt
            kāryamutpadyate / tadasya nimittakāraṇatvāt sāmagrīmapekṣya kāryaṃ kurvato noktadoṣaprasaṅgaḥ
            iti parāśayamāśaṅkayāha apekṣata ityādi-</p>
         
         
         <p>apekṣate cetsāmagrīṃ</p>
         
         
         <p>yadi nāma asau sadā sarvakāryāṇi kartuṃ samarthaḥ, tathāpi apekṣate sāmagrīm / na
            hi sāmagrīmantareṇa satyapi samarthe kartari kāryamutpadyate / yathā kila paṭotpādanasamarthe
            'pi kvaciddhetau turītantuvemādikamantareṇa na paṭa utpadyate, tathā prakṛte 'pi cedyadi,
            āha-</p>
         
         
         <p>heturna punarīśvaraḥ /</p>
         
         
         <p>yadi sāmagrīsadbhāve karoti, tadabhāve ca na karotītyabhyupagabhyate, tadā punarīśvaro
            heturna syāt / sāmagryā eva kāryotpatteḥ, tataścānutpatteḥ / tasyā bhāvābhāvayoḥ kāryasya
            bhāvābhāvadarśanāt, na tu punarīśvarabhāvābhāvayoriti / na sāmagrīkāle 'pi sa pararūpeṇa
            kartā, svarūpaṃ cāsya prāgapi samarthaṃ tadeveti kathaṃ kadācit kriyāvirāmaḥ? yadapyuktam-
            kuvindādivat kadācit karotīti, tadapi na yuktam / yataḥ kuvindādayaḥ prāgasamarthā
            eva / punaḥ paścāt turyādisāmagrīpratilambhādapūrvasāmarthyādhigamāt paṭādikāryaṃ
            kurvanti / anyathāpi teṣāmapi pūrvaṃ tatsāmarthyasadbhāve tatkriyāprasaṅgo na nivartate
            iti sādhyavikalo (<span class="bold">Bcp 260</span>) dṛṣṭāntaḥ / kiṃ ca / sāmagrījanane 'pi sa eva kāraṇam, sa ca sarvadā saṃnihitasvabhāva
            iti kathaṃ kadācit sāmagrīvaikalyamapyasya? ata evopadarśayannāha-</p>
         
         
         <p>nākartumīśaḥ sāmagryāṃ</p>
         
         
         <p>iti / nākartumīśaḥ, na akriyāyāṃ samarthaḥ / sāmagryāṃ sāmagrīviṣaye / sarvakāryakriyāyāṃ
            samarthatvāt sāmagrījanmanyapi nodāsituṃ śaknoti / janayatu tarhi sāmagrīmiti cedāha-</p>
         
         
         <p>[na kartuṃ tadabhāvataḥ] // Bca_9.125 //</p>
         
         
         <p>na kartumapi sāmagryāmīśaḥ / kutaḥ? tadabhāvataḥ, tasyāḥ sāmagryā abhāvataḥ avidyamānatvāt
            / na ca avidyamānasvabhāve vandhyāsuta iva kiṃcit kartuṃ śakyate nīrūpatvāt / yadvakṣyati-</p>
         
         
         <p>
            nābhāvasya vikāro 'sti kalpa[hetu?] koṭiśatairapi /<br />
            iti // [bodhi. 9.147]
            </p>
         
         
         <p>bhavatu nāma sāmagrīsadbhāve satyeva kartā / tathāpi kiṃ sāmagrībalākṛṣṭaḥ svayamanicchanneva
            karoti, āhosvidicchan iti vikalpau / tatra ādyaṃ vikalpamāśaṅkayannāha karotītyādi-</p>
         
         
         <p>karotyanicchannīśaścetparāyattaḥ prasajyate /</p>
         
         
         <p>karoti kāryamabhinirvartayati anicchan anabhilaṣan / īśa īśvaraḥ / cenmatam, parāyattaḥ
            prasajyate, parāyattaḥ paratantraḥ prasajyate āsajyate / sāmagrīvaśena anicchato 'pi
            kurvataḥ tadvaśavartitvaprasaṅgāt / na ca pāratantryamanubhavataḥ īśvaratvaṃ yuktam,
            atiprasaṅgāt / dvitīyaṃ vikalpamadhikṛtyāha-</p>
         
         
         <p>icchannapīcchāyattaḥ syāt</p>
         
         
         <p>atha icchan karotīti pakṣaḥ svīkriyate, tadāpi icchāyattaḥ syāt / icchāsadbhāve kāryavyāpārāt,
            tadabhāve ca avyāpārāt / tadapekṣāsadbhāvāt-</p>
         
         
         <p>kurvataḥ kuta īśatā // Bca_9.126 //</p>
         
         
         <p>evaṃ kurvataḥ kāryamabhinirvartayataḥ sataḥ tasya kuta īśatā, kutaḥ eśvaryam? etena
            yaduktaṃ kenacit- buddhimattvādīśvarasya naiṣa doṣaḥ / buddhiśūnyo hi svasattāmātrajanyamakrameṇaiva
            kāryaṃ kuryāt, buddhimāṃstu kartumīśāno 'pyanicchanna karoti, iti kastasyopālambha
            iti, tadapi nirastam / tathā hi tā api icchāḥ svasattāmātranibandhanāḥ kiṃ na karotīti
            sa eva tasyopālambhaḥ / api ca / yadi tā na sahakāriṇyaḥ, kiṃ tāsāṃ viyoge 'pi na
            karoti atha asahakārivaikalye 'pi kāryākaraṇe sarvadā tadāyattaḥ? sahakāriṇyaścet,
            tathā tadbhāve 'pi sarvakāryaṃ kiṃ na karoti? sahakāriṇāṃ sākalye śaktatvāt / kevalasya
            aśaktasya na kārakatvamiti cet, tat kimayaṃ pararūpeṇa kārakaḥ? tathā cedakāraka eva
            / na hi svarūpeṇa (<span class="bold">Bcp 261</span>) akārakaḥ kārako nāma / svarūpamapi asya nijaśaktiśabdavācyaṃ kāryopayogīti cet,
            alamidānīmāgantukaśaktiṣvapekṣayā / samartho 'pyeṣa prakṛtyā sahakāriṇāmasaṃnidhau
            nava kāraka iti cet, mātāpi satī prakṛtyā bandhyā ityetadapi tarhi devānāṃ priyeṇa
            vaktavyamityāstāṃ tāvat / anityastu tadvādināṃ nābhimataḥ / tathā ca sati anyasādhāraṇasvabhāvasya
            kathamīśatvamiti neśvarakāryaṃ jagadvaicitryamiti siddham //</p>
         
         
         <p>yadi na buddhimatkartṛkaṃ jagat, tarhi nityaparamāṇupuñjamayaṃ dvayaṇukādikrameṇotthaṃ
            kṣititaruparvatādikaṃ bhavatvityāha ye 'pītyādi-</p>
         
         
         <p>ye 'pi nityānaṇūnāhuste 'pi pūrvaṃ nivāritāḥ /</p>
         
         
         <p>ye 'pi mīmāṃsakādivādino nityānaṇūn paramāṇunāhuḥ jagadvaicitryakāraṇatvena bruvate,
            te 'pi vādinaḥ pūrvam "aṃśā apyaṇubhedena" [9.87]ityādinā paramāṇuvicārasamaye tatpratiṣedhānnivāritā
            nirākṛtāḥ ato nityaparamāṇumayamapi nedaṃ jagat //</p>
         
         
         <p>evamīśvarakāraṇatāṃ ślokārdhena antarāle eva nityaparamāṇusvabhāvatāṃ ca jagato nirasya
            tasyaiva turyaprakārasya samarthanāya pradhānapariṇāmarūpatāṃ nirākartuṃ sāṃkhyamatamudbhāvayannāha
            sāṃkhyā ityādi-</p>
         
         
         <p>sāṃkhyāḥ pradhānamicchanti nityaṃ lokasya kāraṇam // Bca_9.127 //</p>
         
         
         <p>sāṃkhyāḥ kāpilāḥ pradhānaṃ prakṛtirityaparanāmadheyam icchanti manyante nityaṃ lokasya
            kāraṇam / tacca nityamavinaśvarasvabhāvaṃ lokasya sarvasya carācarasya jagataḥ kāraṇaṃ
            pariṇāmarūpeṇa hetumicchanti //</p>
         
         
         <p>kimidaṃ pradhānaṃ nāmeti cedāha sattvamityādi-</p>
         
         
         <p>
            sattvaṃ rajastamaśceti guṇā aviṣamasthitāḥ /<br />
            pradhānamiti kathyante viṣamairjagaducyate // Bca_9.128 //
            </p>
         
         
         <p>sattvaṃ rajastamaśceti ete trayo guṇā aviṣamaṃ sthitāḥ sāmyāvasthāṃ prāptāḥ pradhānamiti
            kathyante, pradhānamityucyante / eṣāṃ tāvat prakṛtyavasthā / viṣamairjagaducyate,
            viṣamāvasthāṃ prāptaiḥ punarebhireva guṇairjagaducyate, viśvavaicitryapariṇāmaḥ kathyate
            / tathāhi teṣāṃ prakriyāyadā puruṣasya viṣayopabhogākāramautsukyamupajāyate, tadā
            prakṛtiḥ parijñātapuruṣautsukyā puruṣeṇa yujyate / tadā punaḥ śabdādisargarūpeṇa pariṇatimupajanayati
            / tadā ayaṃ kramaḥ-</p>
         
         
         <p>
            prakṛtermahāṃstato 'haṃkārastasmādgaṇaśca ṣoḍaśakaḥ /<br />
            tasmādapi ṣoḍaśakātpañcabhyaḥ pañca bhūtāni //
            </p>
         
         
         <p>[sāṃkhyakārikā-22]</p>
         
         
         <p>asyāyamarthaḥ- prakṛtermahān, pradhānānmahān / mahāniti buddherākhyā / tato mahato
            'haṃkāraḥ, ahamiti pratyayaḥ / tasmādahaṃkārādgaṇaśca ṣoḍaśakaḥ, ṣoḍaśaka iti ekādaśendriyāṇi
            pañca ca tanmātrāṇi / tatra pañca karmendriyāṇi vākpāṇipādapāyūpasthalakṣaṇāni / pañca
            buddhīndriyāṇi (<span class="bold">Bcp 262</span>) śrotraṃ tvakū cakṣū rasanaṃ ghrāṇaṃ ceti / ubhayātmakaṃ tu manaḥ ityekādaśa bhavanti
            / pañca tanmātrāṇi punaḥ śabdasparśarūparasagandhāḥ / pañcabhyaḥ pañca bhūtāni / pañcabhyaḥ
            śabdādibhyaḥ pañca bhūtāni bhavanti pañca bhūtāni ca ākāśavāyutejojalapṛthivyākhyāni
            / ādyaprakṛtistu kāraṇameva na kāryam / mahadahaṃkārau śabdādayaśca pañca kāryaṃ kāraṇaṃ
            ca / ekādaśendriyāṇi ākāśādayaśca pañca kāryameva na kāraṇam / puruṣaḥ punarubhayasvabhāvavarjita
            iti / yadāha-</p>
         
         
         <p>
            mūlaprakṛtiravikṛtirmahadādyāḥ prakṛtivikṛtayaḥ sapta /<br />
            ṣoḍaśakastu vikāro na prakṛtirna vikṛtiḥ puruṣaḥ //
            </p>
         
         
         <p>iti / [sāṃkhyakārikā-3]</p>
         
         
         <p>tacca pradhānamaśeṣakāryaśaktimayameva triguṇātmakameva kāryamabhinirvartayati / kathamanyathā
            tatrāvidyamānaṃ kāryaṃ vaiśvarūpyamutpadyate? tathā coktam-</p>
         
         
         <p>
            aśeṣaśaktipracitāt pradhānādeva kevalāt /<br />
            kāryabhedāḥ pravartante tadrūpā eva tattvataḥ //
            </p>
         
         
         <p>
            yadi tvasadbhavetkāryaṃ kāraṇātmani śaktitaḥ /<br />
            kartuṃ tannaiva śakyaṃ tannairūpyādviyadabjavat //
            </p>
         
         
         <p>iti / [tattvasaṃgraha-7-8]</p>
         
         
         <p>evaṃ kila pradhānāt kāryarūpeṇa jagadvivartaḥ pravartate iti kāpilāḥ / tadevaṃ tat
            sarvamākāśe viracitacitramiva pratibhāsate iti manyamānaḥ siddhāntavādī dūṣayitumāha
            ekasyeti-</p>
         
         
         <p>ekasya trisvabhāvatvamayuktaṃ tena nāsti tat /</p>
         
         
         <p>ekasya sataḥ pradhānasya trisvabhāvatvaṃ sattvarajastamobhedena tryātmakatvamayuktamasaṃgatam
            / tena kāraṇena nāsti tat, na vidyate tat triguṇātmakaṃ pradhānam / ekamanekasvabhāvamiti
            parasparāhatametat / ataḥ tasminnapahastite sarvaṃ tatkāryamapākṛtaṃ bhavet / mā bhūnnāma
            tadekasvabhāvaṃ triguṇātmakam, guṇāstāvat svarūpataḥ santītyāha evamityādi-</p>
         
         
         <p>evaṃ guṇā na vidyante pratyekaṃ te 'pi hi tridhā // Bca_9.129 //</p>
         
         
         <p>evameva pradhānavat guṇāḥ sattvarajastamorūpā na vidyante / te 'pi hi tridhā / hiryasmāt
            / te 'pi guṇāḥ pratyekamekaikaśaḥ tridhā triprakārāḥ / tathā hi sarvaṃ triguṇātmakaṃ
            bruvatāṃ pratyekaṃ guṇā api svarūpeṇa triguṇātmakāḥ prāpnuvanti / tathā tadguṇā api
            triguṇātmakatayā naikasvabhāvā vidyante //</p>
         
         
         <p>yadā caivaṃ vicārayato guṇā na santi, tadā tadvivartarūpāḥ śabdādayo 'pi na yujyante
            ityāha guṇābhāve ityādi-</p>
         
         
         <p>guṇābhāve ca śabdāderastitvamatidūrataḥ /</p>
         
         
         <p>guṇānāṃ sattvādīnām abhāve asattve ca / dūṣaṇāntarasamuccaye cakāraḥ / śabdāderādigrahaṇāt
            sparśādiparigrahaḥ / astitvaṃ sadbhāvaḥ atidūrataḥ, sarvathaiva na yujyate / kāraṇābhāve
            kāryasya sattvāyogāt / yadapyuktam-</p>
         
         <span class="note"><span class="bold">Bcp 263</span></span>
         
         <p>
            sukhādyanvitametaddhi vyaktaṃ vyaktaṃ samīkṣyate /<br />
            prasādatāpadainyādirūpasyaikopalabdhitaḥ //
            </p>
         
         
         <p>iti / [tattvasaṃgraha-14]</p>
         
         
         <p>tadapi na yuktam / yaśca sattvādīnāṃ sukhādirūpatāmupapādayituṃ tatpariṇāmasya rūpādino
            vyaktasya sukhādyanvayo heturuktaḥ, so 'pi nāstītyāha acetana ityādi-</p>
         
         
         <p>acetane ca vastrādau sukhāderapyasaṃbhavaḥ // Bca_9.130 //</p>
         
         
         <p>acetane jaḍarūpe ca / pūrvavaccakāraḥ / vastrādau acitsvabhāve paṭādau sukhāderapi
            cidātmakasya tādātmyenāsaṃbhavaḥ abhāvaḥ / yataḥ sattvarajastamāṃsyeva sukhaduḥkhamohā
            ucyante / te ca guṇā na hi santi / tat kathaṃ tatra sukhādayo bhaveyuḥ?</p>
         
         
         <p>athāpi syāt- na sukhādyātmakatayā parādayaḥ sukhādisvabhāvā ucyante, api tu sukhādestadutpatterityāśaṅkayannāha
            taddhetvityādi-</p>
         
         
         <p>taddheturūpā bhāvāścennanu bhāvā vicāritāḥ /</p>
         
         
         <p>tasya sukhāderheturūpāḥ kāraṇasvabhāvā bhāvā bāhyāḥ paṭādayaścenmatam, nanu bhāvā
            vicāritāḥ / nāmī paṭādayaḥ avayavirūpāḥ, nāpi paramāṇusvarūpā nāpi triguṇātmakāḥ /
            evaṃ bhāvā vicāritāḥ nirūpitāḥ yuktitaḥ, pratibhāsamānānāṃ māyāvanniḥsvabhāvatvācca
            / tat ke ime bhāvāḥ sukhādiheturūpā bhaviṣyanti? api ca / vyaktasya sukhādisvabhāvatve
            paṭādaya eva sukhādijanyāḥ syurityāha sukhādyevetyādi-</p>
         
         
         <p>sukhādyeva ca te hetuḥ</p>
         
         
         <p>paṭasyāpi sukhādyeva ca / te tava sāṃkhyasya / hetuḥ syāt / vyaktasya sukhādyātmakatvāt
            / tathāpi-</p>
         
         
         <p>na ca tasmātpaṭādayaḥ // Bca_9.131 //</p>
         
         
         <p>ādiśabdāccandanamālādayaḥ //</p>
         
         
         <p>viparyayaḥ punarihopalabhyate ityāha paṭādestvityādi-</p>
         
         
         <p>paṭādestu sukhādi syāttadabhāvātsukhādyasat /</p>
         
         
         <p>paṭādestu / ādiśabdānmālādeḥ / punaḥ sukhādi syāt / ādiśabdādduḥkhādi bhavet / tadabhāvāt,
            teṣāṃ paṭādīnāmabhāvāt / sukhādyasat, paṭādikāryatvāt sukhādyapi na syāditi tadanvayavyatirekānuvidhānāt
            sukhādestatkāryatvam / sattvādiguṇātmakatayā yadapi sukhādīnāṃ nityatvamiṣṭam, tadapi
            na samyagityāha sukhādikānāṃ cetyādi-</p>
         
         
         <p>sukhādīnāṃ ca nityatvaṃ kadācinnopalabhyate // Bca_9.132 //</p>
         
         
         <p>sukhaduḥkhamohānāṃ ca / cakāro 'dhikadoṣavivakṣāyām / nityatvaṃ dhruvasvabhāvatvaṃ
            kadācinnopalabhyate, na dṛśyate / guṇānāmeva asattvāt teṣāṃ nityatvādyayogāt //</p>
         
         <span class="note"><span class="bold">Bcp 264</span></span>
         
         <p>yadi ca sukhādīnāṃ nityatvaṃ syāt, tadā nityamupalabhyerannityāha satyāmityādi-</p>
         
         
         <p>satyāmeva sukhavyaktau saṃvittiḥ kiṃ na gṛhyate /</p>
         
         
         <p>yadi satyamavasthitarūpāḥ sukhādayaḥ, tathā sarvadeti sadā tatsaṃvedanaṃ syāt, tatsvabhāvāparityāgāditi
            samudāyārthaḥ / satyāmeva sukhavyaktau, ekadā bhūtāyāṃ sukhavyaktau sukhasya nityatve
            sati / saṃvittiḥ kiṃ na gṛhyate, sukhasya saṃvedanaṃ sarvadā kiṃ na syāt? na ca sarvadā
            saṃvedanamasti / tasmāt kadācidanupalabhyamānaṃ tat tadā nāstīti niścitamiti kathaṃ
            nityatvam? syādetat- sarvadā vyaktirūpatāyāṃ syādeṣa doṣaḥ / yadā punastadeva śaktirūpatayā
            layagataṃ bhavati, tadā na doṣa ityāha tadevetyādi-</p>
         
         
         <p>tadeva sūkṣmatāṃ yāti sthūlaṃ sūkṣmaṃ ca tatkatham // Bca_9.133 //</p>
         
         
         <p>tadeva vyaktāvavasthitiṃ kṛtvā bhāvasamāśrayāt, paścādanupalambhakāle sūkṣmatāṃ yāti,
            divā nakṣatrāṇīva anupalabdhasvabhāvatāṃ samāśrayate, tadetadasaṃgatam / kutaḥ? yad
            yasmāt sthūlaṃ vyaktasvabhāvaṃ sat, sūkṣmaṃ tat katham? avyaktasvabhāvaṃ tat sukhādi
            katham? nitya tayā nānāsvabhāvatā ekasya na yukteti bhāvaḥ //</p>
         
         
         <p>athāpi syāt- ekadā parasparaviruddhayorekasminnayogaḥ pūrvadharmanivṛttau tu dharmāntarotpatterna
            doṣa ityāha sthaulyamityādi-</p>
         
         
         <p>sthaulyaṃ tyaktvā bhavetsūkṣmamanitye sthaulyasūkṣmate /</p>
         
         
         <p>sthaulyamāvirbhāvarūpatāṃ tyaktvā parityajya bhavet sūkṣmaṃ tirohitarūpaṃ syāt / evamabhyupagame
            sati anitye sthaulyasūkṣmate utpādavināśālīḍhatvādadhruve sthaulyasūkṣmate syātām
            / bhavatāṃ nāma anitye, kā kṣatirityāha sarvasyetyādi-</p>
         
         
         <p>sarvasya vastunastadvatkiṃ nānityatvamiṣyate // Bca_9.134 //</p>
         
         
         <p>sarvasya vastunaḥ pañcaviṃśatitattvalakṣaṇasya / tadvat sthaulyasūkṣmatāvat kiṃ nānityatvamiṣyate?
            kimiti niranvayavināśaḥ na svīkriyate? ayamabhiprāyaḥ- sthaulyasūkṣmatayorapi niranvayavināśāsadutpādamantareṇa
            nāvirbhāvatirobhāvau yuktau / anyathā kathaṃcit kenacidrūpeṇa avasthānāt pūrvavat
            punarupalabdheḥ prasaṅgaḥ / tadvat sukhādīnāmapi / tasmādavaśyaṃ tayorniranvayavināśāsadutpādau
            ca aṅgīkartavyau / yathā ca tayoretau bhavataḥ, tathā anyeṣāmapi viśeṣābhāvāt syātāmiti
            //</p>
         
         
         <p>kiṃ ca / yadi sthaulyasūkṣmatayorvināśotpattī iṣyete, tadā sukhādīnāmanityatāprasaṅgaḥ
            syāt / tathā hi tat sthaulyaṃ sukhādbhinnamabhinnaṃ vā syāt / tatra yadi bhinnam,
            tadā tasmin nivṛtte 'pi pūrvavat sukhasaṃvedanaṃ syāt / na hi paṭe nivṛtte 'pi ghaṭasyānupalabdhiryuktā
            / tasya taditi saṃbandhakalpanāyāmanavasthānaprasaṅgāt / na ca satyapi saṃbandhe akāraṇasya
            nivṛttau anyasya nivṛttiryujyate, gonivṛttāviva tatsvāminaḥ / nāpi sukhasya tat kāraṇam,
            paṭādereva sukhotpatteḥ / nāpi tadapi kāraṇam, sukhādisamānakālatvāttasya //</p>
         
         <span class="note"><span class="bold">Bcp 265</span></span>
         
         <p>atha abhinnamiti pakṣaḥ, atrocyate-</p>
         
         
         <p>na sthaulyaṃ cetsukhādanyat</p>
         
         
         <p>yadi sthaulyaṃ sukhādanyat bhinnaṃ na bhavati, tadā syāt sukhameva tat / tadā-</p>
         
         
         <p>sukhasyānityatā sphuṭam /</p>
         
         
         <p>tatsvabhāvatayā sthaulyasya nivṛttau sukhasya vinivṛtteḥ sukhasya anityatā vinaśvaratā
            sphuṭaṃ niścitam //</p>
         
         
         <p>syādetat- yadi sarvathā vināśaḥ syāt, tadā sukhasya punarutpattirna syāt / atyantāsato
            gaganotpalavadutpādāyogāt, iti paramatamupadarśayannāha nāsadityādi-</p>
         
         
         <p>nāsadutpadyate kiṃcidasattvāditi cenmatam /</p>
         
         
         <p>yat sarvathā kāraṇātmani avidyamānaṃ tannotpadyate, yathā gaganāmbhoruham / tathā
            ca anyadapi yadi syāt, tadā notpadyate / ato nāsadutpadyate kiṃcit, nātyantāsatsvabhāvamutpadyate
            kiṃcit / kutaḥ? asattvāt / abhāvāt, iti cenmatam, evaṃ yadi saṃmatam, tadā naitadvaktavyamityāha
            vyaktasyetyādi-</p>
         
         
         <p>vyaktasyāsata utpattirakāmasyāpi te sthitā // Bca_9.135 //</p>
         
         
         <p>vyaktasyāsataḥ prāk śaktayavasthāyāmavidyamānasya vyaktasya paścādutpattirutpādaḥ
            / anabhilāṣiṇo 'pi te tava sadutpattivādinaḥ sthitā āpannā / anyathā prāgapi tasya
            sadbhāve paścādvat pūrvamapi tadupalabdhiprasaṅgaḥ / yathā vyaktasyāsata utpattiḥ,
            tathā yadi anyasyāpi syāt, tadā na virudhyate kiṃcit //</p>
         
         
         <p>api ca / satkāryavādinaḥ kāraṇāvasthāyāṃ kāryasadbhāvāt idamapi dūṣaṇamaparamāśaṅkayate
            ityāha annāda ityādi-</p>
         
         
         <p>annādo 'medhyabhakṣaḥ syāt</p>
         
         
         <p>annamattītyannādaḥ annabhakṣakaḥ amedhyabhakṣaḥ syāt aśucibhoktā bhavet / katham?</p>
         
         
         <p>phalaṃ hetau yadi sthitam /</p>
         
         
         <p>kāryaṃ yadi kāraṇe satsvabhāvam / tathāhi- kāryamamedhyamannasya, tacca annāvasthāyāmeva
            satkāryavādino vidyate, iti annabhakṣaṇāt tadbhakṣaṇamāśaṅkayate bhavataḥ / kiṃ ca
            idamapi satkāryavādinaḥ prasaṅgāntaramāsañjayannāha paṭārgheṇetyādi-</p>
         
         
         <p>paṭārgheṇaiva karpāsabījaṃ krītvā nivasyatām // Bca_9.136 //</p>
         
         
         <p>phalaṃ hetau yadi sthitamiti saṃbandhaḥ / karpāsabīje kāraṇe bhaviṣyataḥ paṭasya kāryasya
            sadbhāvāt paṭasyārgheṇa mūlyena karpāsabījaṃ krītvā gṛhītvā nivasyatāṃ paridhīyatām
            //</p>
         
         
         <p>athāpi syāt- yadi nāma paramārthataḥ kāraṇe kāryamasti, tathāpi nāyaṃ saṃvṛtyavidyātimiropahatalocanaḥ
            sāṃvyavahāriko lokaḥ paśyatītyāśaṅkayannāha mohādityādi-</p>
         
         <span class="note"><span class="bold">Bcp 266</span></span>
         
         <p>mohāccennekṣate lokaḥ</p>
         
         
         <p>mohādajñānāt sadapi vastutattvaṃ nekṣate na paśyati lokaḥ / tato noktadoṣaprasaṅgaḥ
            / cedyadi / nanu-</p>
         
         
         <p>tattvajñasyāpi sā sthitiḥ // Bca_9.137 //</p>
         
         
         <p>yadi nāma na loko 'paśyaṃstathā vyavahāraṃ karoti, tattvajñasya tu yujyate / na caivam
            / yataḥ tattvajñasyāpi kāraṇe kāryamastīti paramārthavedino 'pi sāṃkhyasya sā sthitiḥ,
            saiva sarvasāṃvyavahārikajanasādhāraṇī vyavasthitiḥ / te 'pi dṛśyante annabhakṣaṇādiṣu
            pravartamānāḥ karpāsabījaṃ paṭārthinaḥ pariharantaḥ //</p>
         
         
         <p>nāpyayamatra parihāro yujyate ityāha lokasyetyādi-</p>
         
         
         <p>lokasyāpi ca tajjñānamasti kasmānna paśyati /</p>
         
         
         <p>lokasya sāṃvyavahārikajanasyāpi tajjñānamasti, yena kāryaṃ kāraṇe 'stīti pratipadyate,
            na tattvajñasyaiva / tathāhi- kāryaṃ dṛṣṭvā kāraṇe astīti niścayaḥ ubhayorapi tattvajñasya
            lokasya ca sādhāraṇaḥ / ato lokaḥ kasmāddhetorna paśyati? tatra lokasyādarśanakāraṇaṃ
            vaktavyam / lokasya darśanamapramāṇamiti cedatrāha loketyādi-</p>
         
         
         <p>lokāpramāṇatāyāṃ cet</p>
         
         
         <p>lokasya sāṃvyavahārikajanasya apramāṇatāyāṃ tajjñānasyāprāmāṇye-</p>
         
         
         <p>vyaktadarśanamapyasat // Bca_9.138 //</p>
         
         
         <p>vyaktasya āvirbhūtasvarūpasya saṃdarśanam / tadapyasat apramāṇaṃ syāt / na tasmād
            vastutattvavyavasthā prāpnoti / etacca asmābhiriṣyate eva / sarvasāṃvyavahārikapramāṇānāṃ
            paramārthato 'pramāṇatvāt / tathā ca bhavato 'pi asmatpakṣanikṣepaḥ //</p>
         
         
         <p>evaṃ ca pariniṣṭhitaḥ kāpilaḥ siddhāntavādino 'pi sādhāraṇadūṣaṇamāsañjayannāha pramāṇamityādi-</p>
         
         
         <p>pramāṇamapramāṇaṃ cennanu tatpramitaṃ mṛṣā /</p>
         
         
         <p>yadi pramāṇamapi paramārthataḥ pramāṇaṃ na bhavatīti bhavatāṃ pakṣaḥ, nanu tatpramitaṃ
            mṛṣā, pramāṇasyāprāmāṇye tatpramitaṃ tena pramāṇena paricchinnaṃ mṛṣā alīkaṃ prāpnoti
            / kimataḥ syāt?</p>
         
         
         <p>tattvataḥ śūnyatā tasmādbhāvānāṃ nopapadyate // Bca_9.139 //</p>
         
         
         <p>yadi pramāṇasyāprāmāṇye tatpramitaṃ mṛṣā, tadā yeyaṃ bhāvānāṃ dharmāṇāṃ tattvataḥ
            paramārthataḥ śūnyatā sarvadharmaniḥsvabhāvatā tasmāt pramāṇānniścitā, sāpi nopapadyate,
            na saṃgacchate / sarvapramāṇopadarśitasya mṛṣārthatvāt sāpi sarvadharmaniḥsvabhāvatā
            tadvicārakapramāṇopadarśitaiva iti samāno nyāyaḥ //</p>
         
         
         <p>atra parihāramāha kalpitamityādi-</p>
         
         
         <p>kalpitaṃ bhāvamaspṛṣṭvā tadabhāvo na gṛhyate /</p>
         
         <span class="note"><span class="bold">Bcp 267</span></span>
         
         <p>kalpanākalpitaṃ samāropitaṃ bhāvamaspṛṣṭvā kalpanābuddhayā agṛhītvā tadabhāvo na gṛhyate
            nālambyate / tathāhi ghaṭamāropitarūpeṇa parikalpya tatsaṃbandhitayā ghaṭābhāvaṃ pratipadyate
            lokaḥ / ghaṭasya vicāreṇa lokaprasiddhenaiva yadā na kiṃcit svarūpamavatiṣṭhate, tadā
            tadabhāvaḥ tadviparyayarūpaḥ sutarāṃ na kaścit / tadevopadarśayannāha tasmādityādi-</p>
         
         
         <p>tasmādbhāvo mṛṣā yo hi tasyābhāvaḥ sphuṭaṃ mṛṣā // Bca_9.140 //</p>
         
         
         <p>yasmāt kalpitabhāvavivekena abhāvo gṛhyate, tasmādbhāvo mṛṣā asatsvabhāvo yaḥ, tasyābhāvaḥ
            sphuṭaṃ mṛṣā, tasya niḥsvabhāvasya bhāvasya abhāvo virahaḥ sphuṭaṃ niścitaṃ mṛṣā asatyaḥ
            / tasyāpi parikalpitarūpatvāt / evaṃ ca bhāvābhāvayoḥ parikalpitarūpatve sarvadharmaniḥsvabhāvataiva
            avatiṣṭhate //</p>
         
         
         <p>punaridameva upasaṃhāravyājena vispaṣṭayannāha tasmāt svapne ityādi-</p>
         
         
         <p>tasmātsvapne sute naṣṭe sa nāstīti vikalpanā /</p>
         
         
         <p>yasmādbhāvābhāvau kalpanopasthāpitatvānmṛṣārthau, tasmāt svapne middhākrāntacittāvasthāyāmutpannavinaṣṭe
            sute putre sati sa putro nāstīti vikalpanā tadabhāvavikalpaḥ / kiṃ karoti?</p>
         
         
         <p>tadbhāvakalpanotpādaṃ vibadhnāti</p>
         
         
         <p>tasya sutasya bhāvaḥ tasyāstitvaṃ tasya kalpanā sattvasamāropaḥ tasyotpādaḥ unmajjanaṃ
            taṃ ni[vi?]badhnāti / niṣedhayati- tathaiva tarhi seti cenna mṛṣā ca sā // Bca_9.141
            //</p>
         
         
         <p>sā kalpanā tadbhāvakalpanāṃ vibadhnāti api mṛṣā / alīkasutasya svapne anutpannāniruddhatvāt
            / athavā satyābhimate eva sute svapne naṣṭe sarvametadyojanīyam / evaṃ sarvadharmāṇāmutpādanirodhau
            kalpanopadarśitau draṣṭavyau / etaduktaṃ bhavati- yathā svapnopalabdhasya vastuno
            'nutpannāniruddhasyāpi kalpanopadarśitau bhāvābhāvau na paramārthasantau, atha ca
            kalpanayā vyavahāragocaramupagatau pratibhātaḥ, na ca sā kalpanā asatyārthaviṣayatayā
            apramāṇam, tadviṣayasya paramārthato niḥsvabhāvatvāt, tathaiva jāgraddaśāyāmupalabdhayorapi
            bhāvābhāvayorvyavahārapathamupagatayoḥ kalpanāpratipāditayorvyavasthā / iti tasyā
            aprāmāṇye 'pi na sarvadharmaniḥsvabhāvatā vighaṭate / yadāha [nāgārjunaḥ catuḥstave]-</p>
         
         
         <p>
            utpannaśca sthito naṣṭa ukto loko 'rthatastvayā /<br />
            kalpanāmātramityasmātsarvadharmāḥ prakāśitāḥ //
            </p>
         
         
         <p>kalpanāpyasatī proktā yayā śūnyaṃ vikalpyate //</p>
         
         
         <p>[catuḥ-3.34]</p>
         
         
         <p>iti sarvaṃ samañjasam //</p>
         
         
         <p>evamahetubhūtasvabhāveśvarapradhānakartṛtvaṃ jagato nirākṛtya nāpyahetutaḥ ityasyārthaṃ
            prasādhya upasaṃharannāha tasmādevamityādi-</p>
         
         <span class="note"><span class="bold">Bcp 268</span></span>
         
         <p>tasmādevaṃ vicāreṇa nāsti kiṃcidahetutaḥ /</p>
         
         
         <p>yataḥ svabhāvādisaṃbhūtaṃ na kiṃcit kāryamupapadyate, tasmādevaṃ vicāreṇa samanantaranirūpaṇena
            nāsti kiṃcidahetutaḥ, svabhāvāderahetuto 'kāraṇājjātaṃ kiṃcit kāryaṃ nāsti na vidyate
            / upalakśaṇaṃ caitat / puruṣakālādikṛtatvamapi nāsti, teṣāmapyahetutvāt / ato nāpyahetuta
            iti siddham / nanu yadi nāma svabhāveśvarapradhānāderahetuto na kiṃcidasti, tathāpi
            paridṛṣṭakāraṇādeva paramārthataḥ utpatsyate / tat kathaṃ sarvadharmāṇāṃ niḥsvabhāvatā
            setsyatīti parāśayamāśaṅkaya na svato nāpi parato na dvābhyām iti koṭitrayaṃ samarthayannāha
            na ca vyastetyādi-</p>
         
         
         <p>na ca vyastasamasteṣu pratyayeṣu vyavasthitam // Bca_9.142 //</p>
         
         
         <p>na ca naiva / vyastasamasteṣviti vyasteṣu samastesu ca / tatra na ca vyasteṣu, ekaikaśaḥ
            svataḥ parataśceti / nāpi samasteṣu dvābhyāṃ svaparābhyām / pratyayeṣu kāraṇeṣu /
            vyavasthitam utpādarūpatayā pratiṣṭhitaṃ kiṃcit //</p>
         
         
         <p>tatra na tāvat svataḥ svabhāvādbhāvā utpadyante / utpādāt pūrvaṃ tasya svabhāvasyāvidyamānatvāt
            kuta utpadyantām? utpanne ca tasmin satyapi svarūpe tasyāpi niṣpannatvāt kimutpadyantām?
            api ca / svata eva janmani jātasyaiva punarjanma syāt / na ca tadyuktam / kṛtasya
            karaṇayogāt / jātasya punarjanmani bījadīnāmeva āsaṃsāraṃ pravṛtteḥ nāṅkurādayaḥ kadācidutpattumavasaraṃ
            labheran / na ca etadabhyupagacchato 'pi lokata eva bādhāmanubhavat siddhipathamupayāti,
            bījāderaṅkurādyutpattidarśanāt / na ca bījāṅkurayoraikyam, ubhayorapi bhinnarūparasavīryavipākatvāt
            / svasvabhāvajanyatve ca kasyacidutpattireva na syāt, itaretarāśrayatvāt / tathā hi
            yāvat svabhāvo na bhavati, tāvadutpattirna syāt, yāvacca utpattirna bhavati, tāvat
            svabhāvo na syāt / tasmānna svataḥ kiṃcidutpadyate //</p>
         
         
         <p>nāpi parataḥ / parato hi janmani iṣyamāṇe śālibījādapi kodravāṅkurasyotpattiprasaṅgaḥ
            / śālikodravayorapi ca kodravāṅkurāpekṣayā paratvamaviśiṣṭam, sarvasya vā janma sarvato
            bhavet / sarveṣāṃ parasparaṃ paratvāviśeṣāt / atha yadi nāma paratvamaviśiṣṭam, tathāpi
            kāryakāraṇayoranyonyajanyajanakabhāvasya niyāmakatvāt na sarvasyotpattiriti cet, na
            / anutpanne hi kārye kasmin punarasya śaktiriti vaktavyam / na ca kāryakāraṇayorasamānakālatayā
            janyajanakabhāvapratiniyamo 'pi kaścit / ata eva ekasaṃtatipratiniyamo 'pi na yuktaḥ,
            kāryakāraṇamantareṇa saṃtaterabhāvāt / tasya ca ekakṣaṇānavasthānāt keyaṃ saṃtatirnāma?
            pūrvāparakṣaṇapravāhasya ca kalpanāsamāropitatvāt nāsti saṃtatirvāstavī / etena sādṛśyamapi
            niyāmakamiha nirastam / iti na kiṃcit kenacidekasaṃtatipatitaṃ sadṛśaṃ vā janyajanakabhāvaniyataṃ
            vā asti, janyajanakabhāvasyaiva cātra cintyatvāt, kathaṃ tenaiva parihāraḥ? tasmāt
            parato 'pi na kasyacit saṃbhavaḥ //</p>
         
         <span class="note"><span class="bold">Bcp 269</span></span>
         
         <p>nāpi dvābhyām, pratyekapakṣoktasarvadoṣaprasaṅgāt / pratyekaṃ ca dvayoraśaktayormilitayorapyasāmarthyāt
            / na hi ekenāndhenādṛṣṭamārgo bahubhirapi draṣṭuṃ śakyate / pratyekaṃ vā sikatāstailadānāsamarthā
            militā api tatsamarthā bhavanti / tasmādubhayapakṣapratipāditadoṣaprasaṅgāt dvābhyāmapi
            na kasyacidutpattisaṃbhavaḥ //</p>
         
         
         <p>iti svaparobhayajanitamahetujanitaṃ vā tattvato na kiṃcidasti / tasmāt paramārthato
            'nutpannāniruddhasvabhāvaṃ māyāmarīcipratibimbapratiśrutkāsamaṃ pratītyasamutpannaṃ
            svabhāvaśūnyameva sarvaṃ viśvamābhāsate / na tu punaridaṃpratyayatāmātraṃ sāṃvṛtamiha
            niṣidhyate / yaduktamatra bhagavatā śālistambasūtre-</p>
         
         
         <p>tatra kathaṃ pratītyasamutpādaṃ paśyati? ihoktaṃ bhagavatā- ya imaṃ pratītyasamutpādaṃ
            satatasamitaṃ nirjīvaṃ yathāvadaviparītamajīvamajātamabhūtamakṛtamasaṃskṛtamapratighamanālambanaṃ
            śivamabhayamanāhāryamavyayamavyupaśamasvabhāvaṃ paśyati, sa dharmaṃ paśyati / yastu
            evaṃ satatasamitaṃ nirjīvam- ityādi pūrvavat yāvat- avyupaśamasvabhāvaṃ paśyati so
            'nuttaradharmaśarīraṃ buddhaṃ paśyati / [āryadharmābhisamaye samyagjñānādupanayenaiva?]
            / pratītyasamutpāda iti kasmāducyate? sahetukaḥ sapratyayo nāhetuko nāpratyaya ityucyate
            / peyālaṃ / atha ca punarayaṃ pratītyasamutpādo dvābhyāṃ kāraṇābhyāmutpadyate / katamābhyāṃ
            dvābhyāṃ kāraṇābhyāmutpadyate? hetūpanibandhataḥ pratyayopanibandhataśca / so 'pi
            dvividho draṣṭavyaḥ- bāhyaścādhyātmikaśca / tatra bāhyasya pratītyasamutpādasya hetūpanibandhaḥ
            katamaḥ? yadidaṃ bījādaṅkuraḥ, aṅkurāt patram, patrāt kāṇḍam, kāṇḍānnālam, nālādgaṇḍaḥ,
            gaṇḍādgarbham, garbhācchūkaḥ, śūkāt puṣpam, puṣpāt phalamiti / asati bīje 'ṅkuro na
            bhavati, yāvadasati puṣpe phalaṃ na bhavati / sati tu bīje aṅkurasyābhinirvṛttirbhavati
            / evaṃ yāvat sati puṣpe phalasyābhinirvṛttirbhavati / tatra bījasya naivaṃ bhavati-
            ahamaṅkuramabhinirvartayāmīti / aṅkurasyāpi naivaṃ bhavati- ahaṃ bījenābhinirvartita
            iti / evaṃ yāvat puṣpasya naivaṃ bhavati- ahaṃ phalamabhinirvartayāmīti, phalasyāpi
            naivaṃ bhavati- ahaṃ puṣpeṇābhinirvartitamiti / atha punarbīje sati aṅkurasyābhinirvṛttirbhavati
            prādurbhāvaḥ / evaṃ yāvat puṣpe sati phalasyābhinirvṛttirbhavati prādurbhāvaḥ / evaṃ
            bāhyasya pratītyasamutpādasya hetūpanibandho draṣṭavyaḥ //</p>
         
         
         <p>kathaṃ bāhyasya pratītyasamutpādasya pratyayopanibandho draṣṭavyaḥ? ṣaṇṇāṃ dhātūnāṃ
            samavāyāt / katameṣāṃ ṣaṇṇāṃ dhātūnāṃ samavāyāt? yadidaṃ pṛthivyaptejovāyvākāśaṛtusamavāyāt
            bāhyasya pratītyasamutpādasya pratyayopanibandho draṣṭavyaḥ / tatra pṛthivīdhāturbījasya
            saṃdhāraṇakṛtyaṃ karoti / abdhāturbījaṃ snehayati / tejodhāturbījaṃ paripācayati /
            vāyudhāturbījamabhinirharati / ākāśadhāturbījasyānāvaraṇakṛtyaṃ karoti / ṛturapi bījasya
            pariṇāmanākṛtyaṃ karoti / asatsu eṣu pratyayeṣu bījādaṅkurasyābhinirvṛttirna bhavati
            / yadā bāhyaśca pṛthivīdhāturavikalo bhavati, evamaptejovāyvākāśaṛtudhātavaśca avikalā
            bhavanti, tadā sarveṣāṃ (<span class="bold">Bcp 270</span>) samavāyāt bīje nirudhyamāne aṅkurasyābhinirvṛttirbhavati / tatra pṛthivīdhātornaivaṃ
            bhavati- ahaṃ bījasya saṃdhāraṇākṛtyaṃ karomīti / evaṃ yāvadṛtorapi naivaṃ bhavati-
            ahaṃ bījasya pariṇāmanākṛtyaṃ karomīti / aṅkurasyāpi naivaṃ bhavati- ahamebhiḥ pratyayairjanita
            iti / atha punaḥ satsu eteṣu bīje nirudhyamāne aṅkurasyābhinirvṛttirbhavati / sa cāyamaṅkuro
            na svayaṃkṛto na parakṛto nobhayakṛto neśvaranirmito na kālapariṇāmito na prakṛtisaṃbhūto
            na caikakāraṇādhīno nāpyahetusamutpannaḥ / pṛthivyaptejovāyvākāśaṛtusamavāyāt bīje
            nirudhyamāne aṅkurasyābhinirvṛttirbhavati / evaṃ bāhyasya pratītyasamutpādasya pratyayopanibandho
            draṣṭavyaḥ //</p>
         
         
         <p>tatra bāhyaḥ pratītyasamutpādaḥ pañcabhiḥ kāraṇairdraṣṭavyaḥ / katamaiḥ pañcabhiḥ?
            na śāśvatato nocchedato na saṃkrāntitaḥ parīttahetuto vipulaphalābhinirvṛttitaḥ tatsadṛśānuprabandhataśceti
            / kathaṃ na śāśvatat iti? yasmādanyo 'ṅkuro 'nyadvījam, na ca yadeva bījaṃ sa evāṅkuraḥ
            / athavā punaḥ- bījaṃ nirudhyate, aṅkuraścotpadyate / ato na śāśvatataḥ / kathaṃ nocchedataḥ?
            na ca pūrvaniruddhādbījādaṅkuro niṣpadyate, nāpyaniruddhādbījāt, api ca, bījaṃ ca
            nirudhyate, tasminneva samaye 'ṅkura utpadyate, tulādaṇḍonnāmāvanāmavat / ato nocchedataḥ
            / kathaṃ na saṃkrāntitaḥ? visadṛśo bījādaṅkura iti / ato na saṃkrāntitaḥ / kathaṃ
            parīttahetuto vipulaphalābhinirvṛttitaḥ? parīttabījamupyate, vipulaphalānyabhinirvartayatīti
            / ataḥ parīttahetuto vipulaphalābhinirvṛttitaḥ / kathaṃ tatsadṛśānuprabandhataḥ? yādṛśaṃ
            bījamupyate tādṛśaṃ phalamabhinirvartayatīti / atastatsadṛśānuprabandhataśceti / evaṃ
            bāhyaḥ pratītyasamutpādaḥ pañcabhiḥ kāraṇairdraṣṭavyaḥ // iti /</p>
         
         
         <p>ādhyātmikastu pratītyasamutpādaḥ pūrvameva vistareṇa pratipāditaḥ / ihāpi yojayitavyaḥ
            / evaṃ paramārthavicāre sāṃvṛtamapratiṣiddhameva //</p>
         
         
         <p>nanu bhāvā nātyantāsaṃbhavino bhavanti / api tu hetupratyayabalādanāgatādadhvanovartamānamadhvānamāgacchanti,
            vartamānāt punaranityatābalādatītamadhvānaṃ gacchanti / ityevamutpādasthitivināśavyapadeśaḥ
            / pratītyasamutpādo 'pi yathāvadevaṃ saṃgacchate iti traikālyavādimatamāśaṅkayāha
            anyata ityādi-</p>
         
         
         <p>anyato nāpi cāyātaṃ na tiṣṭhati na gacchati /</p>
         
         
         <p>anyato deśakālāt / nāyātaṃ nāgataṃ kiṃcit / nāpyāgataṃ sat vartamānādadhvanaḥ kvacidgacchati
            / nāpi tenaikasvabhāvena kvacittiṣṭhati / tathāhi- yadi anāgatādadhvano vartamānamāgacchet,
            vartamānādvā atitam, tadā saṃskṛtamapi nityaṃ syāt, sarvadā vidyamānatvāt / nānityaṃ
            nāmāsti, sa ca dharmo na ca nityaḥ iti kathametat setsyati?</p>
         
         
         <p>atha pūrvāparakālayoḥ kāritraśūnyatayā dharmasya adhvasu viśeṣaḥ / tathā hi yadā asaṃprāptakāritraḥ
            kṛtyaṃ na karoti, tadā anāgato 'bhidhīyate, yadā karoti tadā pratyutpannaḥ, yadā tu
            kṛtyānnivṛttaḥ tadā atīta iti viśeṣaḥ / etadapi na kiṃcit / tenaivātmanā tasyaiva
            (<span class="bold">Bcp 271</span>) tadāpi sadbhāvāt kāritramapi kathaṃ na syāditi vaktavyam / pratyayāntarāpekṣāpi
            nityamavasthitarūpasya na saṃbhavati / kāritraśūnyasya ca vastutve aśvaviṣāṇādīnāmapi
            tattvaprasaṅgaḥ / kāritraṃ vā kathamatītamanāgataṃ pratyutpannaṃ ca ucyate? kiṃ tadaparakāritrasadbhāvāt
            svayameva vā? pūrvatra anavasthānam, pāścātye ca dharmasyāpi svayamatītatvādivyavasthāyāṃ
            na kiṃcit kṣīyate / yadi ca / yathā vartamānaṃ dravyato 'sti, tathā atītamanāgataṃ
            cāsti, tadā naivam / svabhāvena sato dharmasya kathamanutpannavinaṣṭasvabhāvatā? kimasya
            pūrvaṃ nāsīt yasyābhāvādajāta ityucyate? kiṃ ca paścānnāsti yasyābhāvādvinaṣṭa iti?
            tenaiva cātmanā pūrvāparakālayoravasthāne vartamānavadupalabdhyādiprasaṅgaḥ / tasmādabhūtatvādabhavanadharmato
            na saṃgacchate kathaṃcidapi adhvatrayayogaḥ, tattvābhyupagamato nātītādisadbhāvaḥ
            / tadayamatra saṃgrahaślokaḥ-</p>
         
         
         <p>
            svabhāvaḥ sarvadā nāsti bhāvo nityaśca neṣyate /<br />
            na ca svabhāvādbhāvo 'nyo vyaktamīśvaraceṣṭitam //
            </p>
         
         
         <p>iti //</p>
         
         
         <p>yadapyucyate- astyatītaṃ karma, astyanāgataṃ phalam, iti sūtravacanādastyatītādibhāvaḥ,
            tadapi hetuphalāpavāde tadduṣṭipratiṣedhārthamuktaṃ bhagavatā- astyatītam, astyanāgatam,
            iti / atītaṃ tu yadabhūtapūrvamutpadya vinaṣṭam, anāgataṃ yat sati hetau bhaviṣyati
            / evaṃ hi hetvādyastītyucyate, astiśabdasya nipātatvāt kālatrayavṛttitvam / itthaṃ
            ca etadevaṃ yatparamārthaśūnyatāyāmuktaṃ bhagavatā-</p>
         
         
         <p>cakṣurbhikṣava utpadyamānaṃ na kutaścidāgacchati, nirudhyamānaṃ na kvacit saṃnicayaṃ
            gacchati / iti hi bhikṣavaḥ cakṣurabhūtvā bhavati, bhūtvā ca prativigacchatīti //</p>
         
         
         <p>yadi ca anāgataṃ cakṣuḥ syāt, noktaṃ syādabhūtvā bhavatīti / tasmānnādhvasaṃkrāntirasti
            / yadi caivam, na kutaścidāgamanam, kvacid gamanaṃ vā prajñāyate, pratibhāsamānasya
            ca pratyutpannasya na rūpaṃ kiṃcidvicāreṇāvatiṣṭhate, tadā-</p>
         
         
         <p>māyātaḥ ko viśeṣo 'sya yanmūḍhaiḥ satyataḥ kṛtam // Bca_9.143 //</p>
         
         
         <p>māyātaḥ aindrajālikanirmitahastyādirūpāyā api niḥsvabhāvatayā viśeṣo naiva kaścit
            asya hetupratyayopajanitasya vasturūpasya paridṛśyamānasya //</p>
         
         
         <p>kathaṃ na viśeṣaḥ? punaridameva vyaktīkurvannāha māyayetyādi-</p>
         
         
         <p>
            māyayā nirmitaṃ yacca hetubhiryacca nirmitam /<br />
            āyāti tatkutaḥ kutra yāti ceti nirūpyatām // Bca_9.144 //
            </p>
         
         
         <p>māyāśabdenātra māyānirmāṇahetuvijñānādiviśeṣa ucyate kāraṇe kāryopacārāt, hetorapi
            māyāsvabhāvatāpratipādanārtham / tayā nirmitam, yacca vasturūpaṃ māyāhetunā māyāsvabhāvena
            yadviracitamiti yāvat / yacca anyadvasturūpaṃ hetubhiḥ lokaprasiddhaiḥ kāraṇairjanitam
            / parasparasamuccayārthaṃ cakāradvayam / āyāti āgacchati / tanmāyānimirtaṃ hetunirmitaṃ
            vā vasturūpaṃ (<span class="bold">Bcp 272</span>) kutaḥ kasmāt? kutra yāti ca, vinaṣṭaṃ sat kva punaretad gacchati? ityevaṃ nirūpyatāṃ
            sūkṣmekṣikayā vicāryatām, yadi tasya kutaścidāgacchati kvacid gacchati vā upalabhyate
            //</p>
         
         
         <p>nanu ca / yadi hetupratyayasāmarthyopajanitaṃ vasturūpam, tadā kathamiva alīkaṃ syāt?
            ata eva alīkamityāha yadanyetyādi-</p>
         
         
         <p>
            yadanyasaṃnidhānena dṛṣṭaṃ na tadabhāvataḥ /<br />
            pratibimbasame tasmin kṛtrime satyatā katham // Bca_9.145 //
            </p>
         
         
         <p>yad vasturūpamanyasya hetupratyayasya saṃnidhānena dṛṣṭamupalabdham, na tadabhāvataḥ,
            tasya anyasya abhāvataḥ na dṛṣṭam, tatparādhīnavṛttitvāt / pratibimbasame pratibimbena
            ādarśamaṇḍalapratibhāsinā mukhādisādṛśyena tulye / yathā mukhādibimbādarśamaṇḍalādisaṃnidhānena
            pratibimbaṃ pratibhāsate, tathā vasturūpamapi hetupratyayasaṃnidhānayoriti / evaṃbhūte
            vasturūpe kṛtrime parāyattavṛttitayā asvābhāvike satyatā amṛṣārthatā kutaḥ? naiva
            yujyate / na hi paropanidhisvabhāvānāmakṛtrimatā yuktā / taduktam-</p>
         
         
         <p>
            hetutaḥ saṃbhavo yeṣāṃ tadabhāvānna santi ye /<br />
            kathaṃ nāma na te spaṣṭaṃ pratibimbasamā matāḥ //
            </p>
         
         
         <p>iti / [yuktiṣaṣṭikā-]</p>
         
         
         <p>tasmānna hetupratyayopajanitaṃ kiṃcit paramārthasadasti / na ca hetupratyayānāṃ sāmarthyaṃ
            kvacidapi paramārthataḥ saṃbhavati //</p>
         
         
         <p>tathāhi- svaparobhayātmakairhetubhirvidyamāno vā bhāvaḥ kriyeta, avidyamāno vā, ubhayasvabhāvo
            vā? tatra na vidyamānaḥ kriyate ityāha vidyamānasyetyādi-</p>
         
         
         <p>vidyamānasya bhāvasya hetunā kiṃ prayojanam /</p>
         
         
         <p>vidyamānasya kāraṇavyāpārāt prāgeva satsvabhāvasya hetunā kāraṇena kiṃ prayojanam?
            kāryasya niṣpannātmakatayā nirvartyasvabhāvābhāvāt hetuvyāpārasyānupayogāt / dvitīyaṃ
            vikalpamadhikṛtyāha athāpītyādi-</p>
         
         
         <p>athāpyavidyamāno 'sau hetunā kiṃ prayojanam // Bca_9.146 //</p>
         
         
         <p>athāpīti prakārāntaradyotane / avidyamāno 'sau na satsvabhāvaḥ / tarhi hetunā kiṃ
            prayojanam? tadāpi na hetunā kimapi prayojanamasti, tatrāpyasatsvabhāvatvāt hetuvyāpārābhāvāt
            //</p>
         
         
         <p>syādetat- yadi nāma vidyamānasya niṣpannatvāt kartavyābhāvāt na hetunā kimapi prayojanam,
            avidyamānasya tu kiṃ na bhavatītyāha nābhāvasyetyādi-</p>
         
         
         <p>nābhāvasya vikāro 'sti hetukoṭiśatairapi /</p>
         
         
         <p>na abhāvasya avidyamānasvabhāvasya vikāro 'sti, anyathātvaṃ bhāvasvabhāvatā asti,
            nīrūpatayā tasyāpi kartavyābhāvāt / hetukoṭiśatairapi, āstāṃ tāvad hetuśatairhetusahasraiḥ,
            (<span class="bold">Bcp 273</span>) hetūnāṃ koṭiśatairapi, tasya niḥsvabhāvatayā kenacidapi vikārayitumaśakyatvāt /
            mā bhavatu vikāraḥ, bhāvasvabhāvatā kevalamasyāstu cedatrāha tadavastha iti-</p>
         
         
         <p>tadavastha kathaṃ bhāvaḥ</p>
         
         
         <p>tadavastho 'parityaktābhāvasvabhāvaḥ naiva bhāvaḥ syāt, nābhāva eva bhāvo bhavati,
            kevalamabhāvasvabhāvatānivṛttau bhāvasvabhāvo bhavati / atrāha-</p>
         
         
         <p>ko vānyo bhāvatāṃ gataḥ // Bca_9.147 //</p>
         
         
         <p>yadi na prāgabhāvo bhāvasvabhāvo bhavati, ko vā tarhi abhāvādanyaḥ aparaḥ bhāvatām,
            abhāvasvabhāvatāṃ parityajya bhāvarūpatāṃ gataḥ? nānyaḥ kaścit pratīyate, kāraṇasya
            kāryasvabhāvatāyāḥ pūrvameva pratiṣiddhatvāt //</p>
         
         
         <p>syādetat- nānyaḥ kaścidbhāvo bhavati, kiṃ tarhi prāgabhāvasya bhāvavirodhinaḥ sadbhāvāttadā
            bhāvo na bhavati, paścāt punastasminnapagate bhavatyevetyāha-</p>
         
         
         <p>nābhāvakāle bhāvaścetkadā bhāvo bhaviṣyati /</p>
         
         
         <p>nābhāvakāle abhāvasattāsamaye na bhāvaścet, yadi bhāvo na bhavati, kadā bhāvo bhaviṣyati?
            abhāvakāle bhāvasyānutpattiścet, na kadācidbhāvasyonmajjanaṃ syāt, abhāvena virodhinā
            sadā kroḍīkṛtatvāt / tenaivotpadyamānena bhāvena abhāvasya vināśo bhaviṣyatīti cedāha-</p>
         
         
         <p>nājātena hi bhāvena so 'bhāvo 'pagamiṣyati // Bca_9.148 //</p>
         
         
         <p>yāvadasau bhāvo na jāyate, tāvadabhāvasya vināśo nāstyeva / hiryasmāt / tasmāt na
            ajātena anutpannena bhāvena so 'bhāvaḥ prāgabhāvarūpaḥ apagamiṣyati nivartayiṣyate
            //</p>
         
         
         <p>athāpi syāt- mā apagacchatu nāma abhāvaḥ, tasminnanapagate eva bhāva utpadyate / utpanne
            ca bhāve bhāvābhāvayoḥ parasparaparihārāt paścādabhāvaḥ svayameva apagamiṣyatītyāha
            na cetyādi-</p>
         
         
         <p>na cānapagate 'bhāve bhāvāvasarasaṃbhavaḥ /</p>
         
         
         <p>bhavatyeva kramaḥ, yadi pūrvaṃ bhāva eva bhavet / na caitadasti / co yasmāt / na caiva
            anapagate anivṛtte abhāve bhāvasyāvasaraḥ avakāśaḥ, tasya saṃbhavaḥ / bhāvotpattivirodhinaḥ
            abhāvasyaiva bhāvāt / kāraṇenaiva tadabhāvo nivartayiṣyate cet, na / kāraṇasya kāryotpattāveva
            vyāpārāt / kāryamutpādayadeva tadabhāvamapi nirvartayatīti cet, utpādayatyeva kāryam,
            yadi tadvirodhino 'bhāvādutpādayituṃ kṣamate / na ca tasminnapratihatasāmarthye tatkāryamutpādayituṃ
            kṣamate / na ca kāraṇena tadabhāvasya virodhaḥ, kāraṇakāle 'pi tatprāgabhāvasya bhāvāt
            sattāvasthānāt / tasmādbhāvātmani abhāvātmani vā kārye na kāraṇasya vyāpāro yujyate
            / ubhayānubhayapakṣe ca pratyekapakṣaniṣedhādeva kāraṇavyāpārasya niṣedhaḥ kṛto bhavatīti
            draṣṭavyam / nāpi tayoḥ saṃbhavo 'sti / virodhinorekatra ekadā vidhipratiṣedhayorbhāvāyogāt
            / taduktam-</p>
         
         <span class="note"><span class="bold">Bcp 274</span></span>
         
         <p>
            na sannutpadyate bhāvo nāpyasan sadasanna ca /<br />
            na svato nāpi parato na dvābhyāṃ jāyate katham //
            </p>
         
         
         <p>iti / [catuḥ-2.13; 3.9]</p>
         
         
         <p>evaṃ tāvadbhāvasyotpattiḥ paramārthato na kathaṃcidapi saṃgacchate / nāpi kathaṃcidutpannasya
            satsvabhāvasya nivṛttiryujyate ityāha bhāvaścetyādi-</p>
         
         
         <p>bhāvaścābhāvatāṃ naiti dvisvabhāvaprasaṅgataḥ // Bca_9.149 //</p>
         
         
         <p>pūrvāpekṣaścakāraḥ / yathā abhāvo bhāvatāṃ naiti, tathā bhāvaśca abhāvatāṃ naiti,
            gacchati / kutaḥ? dvisvabhāvaprasaṅgataḥ / bhāvasya sataḥ yadā abhāvasvabhāvatā bhavati,
            tadā ca ekasyaiva vastunaḥ dvayoḥ svabhāvayoḥ prasaṅgaḥ syāt, ekasyaiva bhāvābhāvarūpatvāt
            / na ca bhāvatāṃ parityajya abhāvarūpatāṃ yātīti vaktumucitam / tadā ca bhāvasyaivābhāvāt
            ko 'bhāvarūpatāṃ yātīti na vidmaḥ / na ca satsvabhāvasya pāramārthikatve nivṛttiryuktā,
            pāramārthikatvasya abhāvaprasaṅgāt //</p>
         
         
         <p>itthaṃ bhāvasyotpādavināśayoḥ paramārthato 'bhāvaṃ prasādhya upasaṃharannāha evamityādi-</p>
         
         
         <p>evaṃ na ca nirodho 'sti na ca bhāvo 'sti sarvadā /</p>
         
         
         <p>evamuktakrameṇa utpādavināśāyogāt / co hetau / yasmānna nirodho 'sti, na vināśo 'sti,
            [na ca bhāvo 'sti,] na vastusattvamasti / caḥ samuccaye / sarvadā sarvasmin kāle /
            "utpādādvā tathāgatānāmanutpādādvā tathāgatānāṃ sthitaivaiṣā dharmāṇāṃ dharmatā dharmasamatā
            dharmasthititā dharmaniyāmatā dharmadhātuḥ tathatā avitathatā" / ityādivacanāt / yata
            evam-</p>
         
         
         <p>ajātamaniruddhaṃ ca tasmātsarvamidaṃ jagat // Bca_9.150 //</p>
         
         
         <p>ajātamanutpannam / aniruddhaṃ ca avinaṣṭaṃ paramārthataḥ / tasmādutpādavināśābhāvāt
            pūrvoktāt / sarvamaśeṣam / idaṃ niḥsvabhāvatāsamānādhikaraṇaṃ jagadviścaṃ sattvabhājanalokasaṃjñitaṃ
            sacarācaraṃ vā / māyotpādanirodhavad vyavahāravaśāt punarutpādanirodhau staḥ / etena
            saṃvṛtisatyasyāpratiṣedha uktaḥ / dharmasaṃgītau caitaduktam-</p>
         
         
         <p>tathatā tathateti kulaputra śūnyatāyā etadadhivacanam / sā ca śūnyatā notpadyate na
            nirudhyate āha- yadi evaṃ sarvadharmāḥ śūnyā uktā bhagavatā, tat sarvadharmā notpatsyante,
            na nirotsyante / nirārambho bodhisattvaḥ / āha- evametat kulaputra, yathābhisaṃbudhyase
            / sarvadharmā notpadyante, na nirudhyante / āha- yadetaduktaṃ bhagavatā saṃskṛtā dharmā
            utpadyante nirudhyante ca ityasya tathāgatabhāṣitasya ko 'bhiprāyaḥ? āha- utpādanirodhābhiniviṣṭaḥ
            kulaputra lokasaṃniveśaḥ / tatra tathāgato mahākārūṇiko lokasya trāsapadaparihārārthaṃ
            vyavahāravaśāduktavān utpadyante nirudhyante ca / na cātra kasyaciddharmasya utpādo
            na nirodhaḥ // iti //</p>
         
         <span class="note"><span class="bold">Bcp 275</span></span>
         
         <p>tasmāt sarvadharmā anutpannāniruddhasvabhāvatayā ādiśāntāḥ prakṛtiparinirvṛtāḥ, iti
            jagato niḥsvabhāvatāyāṃ tadantargatānāṃ narakādigatīnāmapi niḥsvabhāvataivetyupadarśayannāha
            svapnetyādi-</p>
         
         
         <p>svapnopamāstu gatayo vicāre kadalīsamāḥ /</p>
         
         
         <p>svapnena upamā tulyaṃ yāsāṃ tāḥ tathoktāḥ / turavadhāraṇe / svapnopalabdhasvabhāvagatayaḥ
            narakapretatiryaṅyanuṣyadevānāṃ sabhāgatāviśeṣāḥ / yathā svapne deśāntarādigamanāgamanaṃ
            sukhaduḥkhādyanubhavanaṃ ca, tathā anadhigataparamārthatattvasya narakādiṣu veditavyam,
            na tu tattvataḥ / katham? vicāre kadalīsamāḥ / hetupadametat / sarvadharmāṇāṃ niḥsvabhāvatayā
            vicāre vimarśe sati yasmāt kadalīsamāḥ kadalīvanniḥsārāḥ gatayaḥ, tasmādityarthaḥ
            / etena yathoktaṃ prāk[4.47]</p>
         
         
         <p>māyaiveyamato vimuñca hṛdaya trāsam</p>
         
         
         <p>ityādi, tadapi prasādhyopadarśitaṃ bhavati / yataśca anutpannāniruddhāḥ sarvadharmāḥ,
            ata āha nirvṛtetyādi-</p>
         
         
         <p>nirvṛtānirvṛtānāṃ na viśeṣo nāsti vastutaḥ // Bca_9.151 //</p>
         
         
         <p>nirvṛtāḥ ye sarvāvaraṇaprahāṇādvinirmuktasarvabandhanā / anirvṛtāḥ ye rāgādikleśapāśāyattacittasaṃtatayaḥ
            saṃsāracārakāntargatāḥ / teṣāmubhayeṣāmapi viśeṣo bhedo nāsti, na saṃbhavati / kutaḥ?
            vastutaḥ paramārthataḥ sarvadharmāṇāṃ niḥsvabhāvatayā prakṛtiparinirvṛtatvāt / saṃvṛtyā
            punarasti eva viśeṣaḥ, ityanekadhā pratipāditam / ata evāha-</p>
         
         
         <p>
            buddhānāṃ sattvadhātośca yenābhinnatvamarthataḥ /<br />
            ātmanaśca pareṣāṃ ca samatā tena te matā //
            </p>
         
         
         <p>iti // [catuḥ-3.40]</p>
         
         
         <p>iti paramārthatattvāparijñānānmithyābhiniveśādāropitajagajjālamupakalpya ātmanaiva
            ātmānamākulayati bālajanaḥ ityupadarśayannāha evamityādi-</p>
         
         
         <p>
            evaṃ śūnyeṣu dharmeṣu kiṃ labdhaṃ kiṃ hṛtaṃ bhavet /<br />
            satkṛtaḥ paribhūto vā kena kaḥ saṃbhaviṣyati // Bca_9.152 //
            </p>
         
         
         <p>
            kutaḥ sukhaṃ vā duḥkhaṃ vā kiṃ priyaṃ vā kimapriyam /<br />
            kā tṛṣṇā kutra sā tṛṣṇā mṛgyamāṇā svabhāvataḥ // Bca_9.153 //
            </p>
         
         
         <p>
            vicāre jīvalokaḥ kaḥ ko nāmātra mariṣyati /<br />
            ko bhaviṣyati ko bhūtaḥ ko bandhuḥ kasya kaḥ suhṛt // Bca_9.154 //
            </p>
         
         
         <p>evaṃ pratipāditanyāyena śūnyeṣu niḥsvabhāveṣu dharmeṣu kiṃ labdham, kiṃ kutaścit prāptaṃ
            yallābheṣu prahṛṣyanti? kiṃ hṛtam, kimapahṛtaṃ kena kasyacit bhavet, yallābhāpahāreṇa
            prakupyanti? (<span class="bold">Bcp 276</span>) satkṛtaḥ pūjitaḥ, paribhūtaḥ apakṛto vā kena kaḥ saṃbhaviṣyati? vastusvabhāvābhāve
            na kaścit kenacidityarthaḥ //</p>
         
         
         <p>kutaḥ sukhahetorabhāvāt sukhaṃ vā, kuto duḥkhaṃ vā duḥkhahetorabhāvāt? anyonyasamuccayārtha
            ubhayatra vāśabdaḥ / yatprāptiparihārārthamāyāsaḥ kriyate / kiṃ priyaṃ vā kiṃ vallabhaṃ
            vā? priyarūpatāyāḥ kalpitatvāt / kimapriyaṃ kimanabhilaṣaṇīyam? apriyamapi na paramārthataḥ
            kiṃcit vidyate, iti kimarthaṃ priyāpriyasaṃyogaviyogārthaṃ prayatnaḥ kriyate? kā tṛṣṇā
            yayā lābhādyarthaṃ tṛṣyati janaḥ? kutra sā tṛṣṇā, kva punarāsaṅgasthāne vastuni tṛṣṇā?
            mṛgyamāṇā svabhāvataḥ, anviṣyamāṇā svarūpataḥ / tadviṣayasyābhāvāt nirviṣayatayā tasyā
            apyabhāvaḥ, yadvaśāt tattat karma samuccīyate //</p>
         
         
         <p>vicāre paramārthasvarūpanirūpaṇe sati jīvalokaḥ sattvalokaḥ kaḥ? naiva kaścit / tadabhāvāt
            ko nāmātra mariṣyati? jīvalokasya vicāreṇa asatsvabhāvatvāt ko nāmātra jīvaloke mariṣyati,
            uparatajīvitendriyo bhaviṣyati? ko bhaviṣyati, ka utpatsyate? ko bhūtaḥ pūrvamutpannaḥ?
            ityatītādivyavahāraḥ kālpanika eva / ko bandhuḥ, kaḥ svajanaḥ? kasya kaḥ suhṛt, kiṃ
            mitraṃ kasya? atreti sarvatra yojanīyam / yadabhiṣvaṅgeṇa akuśalamapi na gaṇyate?</p>
         
         
         <p>evaṃ svabhāvaśūnyatvāt kalpanāsamāropitameva tattvamityāha sarvamityādi-</p>
         
         
         <p>
            sarvamākāśasaṃkāśaṃ parigṛhṇantu madvidhāḥ /<br />
            prakupyanti prahṛṣyanti kalahotsavahetubhiḥ // Bca_9.155 //
            </p>
         
         
         <p>sarvametaduktam, anyacca / ākāśasaṃkāśaṃ samāropitatattvaśūnyatvādākāśakalpam / parigṛhṇantu
            avidyamānameva tu svarūpamāropya madvidhā iti granthakāraḥ ātmānameva nidarśanaṃ karoti
            / mādṛśāḥ aparijñātaparamārthatattvā bālajanāḥ asadvitarkākulitacetasaḥ prakupyanti,
            mithyābhiniveśāt kopaṃ yānti / prahṛṣyanti alīkalābhayogāt pramuditā bhavanti / kaiḥ?
            kalahotsavahetubhiḥ kalahahetubhiḥ vivādahetubhiḥ, utsavahetubhirānandahetubhiḥ yathāyogam
            / tasmādanadhigataparamārthatattvāḥ sāṃvṛtameva vasturūpaṃ satyatayābhiniviṣṭāḥ sarvametanmanyante,
            na tu paramārthavedinaḥ iti / taduktam-</p>
         
         
         <p>etāvaccaiva jñeyaṃ yaduta saṃvṛtiḥ paramārthaśca / tacca bhagavatā śūnyataḥ sudṛṣṭaṃ
            suviditaṃ susākṣātkṛtam / tena sarvajña ityucyate / tatra saṃvṛtirlokapracāratastathāgatena
            dṛṣṭā / yaḥ punaḥ paramārthaḥ, so 'nabhilāpyaḥ anājñeyo 'vijñeyaḥ adeśitaḥ aprakāśitaḥ,
            yāvat akriyaḥ akaraṇaḥ, yāvat na lābho nālābho na duḥkhaṃ na sukhaṃ na yaśo nāyaśaḥ
            na rūpaṃ nārūpamityādi /</p>
         
         
         <p>
            tatra jinena janasya kṛtena saṃvṛti deśita lokahitāya /<br />
            yena jagatsugatasya sakāśe saṃjanayīha prasādasukhāya //
            </p>
         
         <span class="note"><span class="bold">Bcp 277</span></span>
         
         <p>
            saṃvṛti prajñapayī narasiṃhaḥ ṣaṅgatayo bhaṇi sattvagaṇānām /<br />
            narakagatīśca tathaiva ca pretān āsurakāya narāṃśca marūṃśca //
            </p>
         
         
         <p>nīcakulāṃ tatha uccakulāṃśca āḍhyakulāṃśca daridrakulāṃśca //</p>
         
         
         <p>ityādi //</p>
         
         
         <p>idamapi tattvānadhigamasya phalamityāha śokāyāsairityādi-</p>
         
         
         <p>
            śokāyāsairviṣādaiśca mithaścchedanabhedanaiḥ /<br />
            yāpayanti sukṛcchreṇa pāpairātmasukhecchavaḥ // Bca_9.156 //
            </p>
         
         
         <p>putrakalatrādiviprayogakṛtāḥ śokāḥ / sukhaduḥkhaprāptiparihāranimittapariśramā āyāsāḥ
            / taiḥ śokāyāsairmadvidhāḥ yāpayanti sukṛcchreṇeti saṃbandhaḥ / viṣādaiśca lābhasatkārādiviṣādairdaurmanasyaiḥ
            / mithaśchedanabhedanaiḥ, mithaḥ parasparaṃ chedanāni karacaraṇaśironāsikākarṇaprabhṛtīnām,
            bhedanāni bāhujaṅghoruvakṣaḥpārśvodarādīnām / cakāro 'nuvartate / taiśchedanabhedanaiśca
            yāpayanti, kālakrameṇa āyuḥsaṃskārān kṣayapanti / sukṛcchreṇa mahatā kaṣṭena kathaṃcillabdhāśanapānavasanāḥ
            / kiṃbhūtāḥ santaḥ? pāpairātmasukhecchavaḥ, pāpairakuśalaiḥ karmabhiḥ, ātmanaḥ svasya
            sukhecchavaḥ sukhābhilaṣaṇaśīlāḥ //</p>
         
         
         <p>tathāvidhaiśca samācāraviśeṣaiśca-</p>
         
         
         <p>mṛtāḥ patantyapāyeṣu dīrghatīvravyatheṣu ca /</p>
         
         
         <p>mṛtāḥ jīvitendriyavimuktāḥ / patanti gacchanti apāyeṣu narakapretatiryakṣu / kiṃbhūteṣu?
            dīrghatīvravyatheṣu ca, dīrghā cirakālabhāvinī, tīvrā atiduḥsahavedanīyavipākatvāt,
            vyathā yeṣvapāyeṣu te tathoktāḥ, teṣu ca / cakāra uktasamuccaye bhinnakrame vā / kena
            prakāreṇetyāha āgatyāgatyetyādi-</p>
         
         
         <p>āgatyāgatya sugatiṃ bhūtvā bhūtvā sukhocitāḥ // Bca_9.157 //</p>
         
         
         <p>sukhasaṃvardhitā bhūtvā bhūtvā / katham? āgatyāgatya sugatim, śobhanāṃ devamanuṣyagatiṃ
            prāpya prāpya //</p>
         
         
         <p>punarapi tathābhūtānāṃ duḥkhapaṃraparāsāgaranimajjanonmajjanamādarśayannāha bhava
            ityādi-</p>
         
         
         <p>
            bhave bahuprapātaśca tatra cāttattvamīdṛśam /<br />
            tatrānyonyavirodhaśca na bhavettattvamīdṛśam // Bca_9.158 //
            </p>
         
         
         <p>bhave saṃsāre kāmarūpārūpyasvabhāve bahuprapātaśca bahutara upaghātaśca / tatra cāsattvamīdṛśam,
            tatra ca bhave prapāte vā atattvamīdṛśaṃ vyāmohavijṛmbhitametādṛśaṃ sarvajanasādhāraṇaṃ
            yathāvidhaṃ pratipāditaṃ paridṛśyamānaṃ vā / tatrānyonyavirodhaśca, tatra evaṃvidhe
            atattve sati (<span class="bold">Bcp 278</span>) anyonyavirodhaḥ parasparavipratipattiḥ / kena kāraṇena na bhavettatvamīdṛśamiti
            / tasmādvasturūpametādṛśamanekākārasamāropāt //</p>
         
         
         <p>tatra cānupamāstīvrā anantā duḥkhasāgarāḥ /</p>
         
         
         <p>tatra ca evamapi / anupamāḥ tadaparasadṛśaduḥkhābhāvādupamātumaśakyāḥ / tīvrā atyugravedanāḥ
            / anantā anavadhikālavipākatayā aparyantā vā duḥkhānāmativipulatayā mahāyānamanadhigamya
            nistarītumaśakyatvāt, sāgarāḥ / tathāpi kathaṃcit mahatā vīryeṇa kuśalapakṣopacayāt
            bhūyasā kālena sugatiṃ prāpya kṣapayituṃ śakyante ityata āha tatraivamityādi-</p>
         
         
         <p>tatraivamalpabalatā tatrāpyalpatvamāyuṣaḥ // Bca_9.159 //</p>
         
         
         <p>
            tatrāpi jīvitārogyavyāpāraiḥ kṣutklamaśramaiḥ /<br />
            nidrayopadravairbālasaṃsargairniṣphalaistathā // Bca_9.160 //
            </p>
         
         
         <p>vṛthaivāyurvahatyāśu vivekastatra durlabhaḥ /</p>
         
         
         <p>tatra tathārūpe samāveśe evaṃ paridṛśyamānarūpā alpabalatā / hīnavīryateti yāvat /
            tatrāpyalpatvamāyuṣaḥ / tatrāpi evaṃbhūte satyapi / alpatvaṃ stokatvam, āyuṣaḥ āyuḥsaṃskārāṇām
            / tatrāpi jīvitārogyavyāpāraiḥ snānābhyañjanaprabhṛtibhiḥ / ārogyasya ārogyāya vārogopaśamāya
            vyāpāraiḥ viśeṣeṇa kaṭutiktabhaiṣajyakaṣāyapānādibhiḥ / kuśalopārjanamantareṇa vṛthā
            caiva āyurvahatyāśu iti vakṣyamāṇena saṃbandhaḥ / tathā kṣutklamaśramaiḥ, kṣut bubhukṣā,
            klamo glāniḥ, śramo mārgakhedādi, taiḥ / nidrayā upadravaiḥ, nidrayā svapnena, upadravairhāsyotprāsaviheṭhanādikṛtaiḥ
            sarīsṛpavyālamṛgadaṃśamaśakādikṛtaiḥ badhabandhanatāḍanādilakṣaṇaiḥ / tathā bālasaṃsargairniṣphalaiḥ,
            tathā bālānāṃ pṛthagjanānāṃ saṃsargaiḥ saṃparkaiḥ / kiṃbhūtaiḥ? niṣphalaiḥ ātmotkarṣādisaṃbhinnapralāpādibahulaiḥ
            / tatheti na kevalaṃ pūrvoktakrameṇa, itthamapi vṛthaivāyurvahatyāśu, vṛthaiva niṣphalameva
            kuśalapakṣopacayarahitatvāt āyurvahati yāti āśu śīghram, asadvayāpāraprasaṅgāt tvāritameva
            parikṣayāt / evamapi vartamānānāṃ vivekastu sudurlabhaḥ, vivekastu heyopādeyajñānaṃ
            vyāsaṅgaparityāgo vā, sudurlabhaḥ, kathamapi atikṛcchreṇāpi na labhyate / bhavatu
            nāma evam, tathāpi yadi kathaṃcit samādhānaṃ jāyate, tadā kalyāṇaṃ syāt, tadapi nāstītyāha
            tatrāpītyādi-</p>
         
         
         <p>tatrāpyabhyastavikṣepanivāraṇagatiḥ kutaḥ // Bca_9.161 //</p>
         
         
         <p>tatrāpi māro yatate mahāpāyaprapātane /</p>
         
         
         <p>tatrāpi evamavasthāṃ gate 'pi abhyastavikṣepaḥ pariśīlitamauddhatyaṃ tasya nivāraṇaṃ
            nivartanaṃ tasya gatiranupraveśaḥ kutaḥ? naivāsti / tatrāpi evamanarthaparaṃparāyāṃ
            sthitānāṃ kathaṃcit kuśalapakṣaṃ samīkṣya māro yatate mahāpāyaprapātane, kleśamāro
            devaputramāro vā yatate udyacchate (<span class="bold">Bcp 279</span>) mahāpāyaprapātane prapātananimittam / avīcyādinarakaprakṣepaṇārthamiti yāvat / evamapi
            kadācit satyaratnādiṣu abhisaṃpratyayavaśāt kathaṃcit kalyāṇamupajāyate ityāha tatrāsanmārgetyādi-</p>
         
         
         <p>tatrāsanmārgabāhulyādvicikitsā ca durjayā // Bca_9.162 //</p>
         
         
         <p>
            punaśca kṣaṇadaurlabhyaṃ buddhotpādo 'tidurlabhaḥ /<br />
            kleśaugho durnivāraścetyaho duḥkhaparaṃparā // Bca_9.163 //
            </p>
         
         
         <p>tatra evaṃ daśāṃ prāpnoti- samyagdṛṣṭivipakṣasya asanmārgasya cārvākamīmāṃsakādiparidīpitasya
            bāhulyāt bhūyastvāt vicikitsā sanmārge vimatiśca durjayā, kathaṃcidapi vicikitsā tyaktuṃ
            na śakyā / kathaṃcit sugatipratilambhe 'pi punaśca kṣaṇadaurlabhyam, aṣṭākṣaṇavinirmuktasya
            kṣaṇasya daurlabhyaṃ paramadurlabhatvam</p>
         
         
         <p>mahārṇavayugacchidrakūrmagrīvārpaṇopamam /
            [4.20]</p>
         
         
         <p>kathaṃciditarakṣaṇasaṃbhave 'pi buddhotpādo 'tidurlabhaḥ, buddhānāṃ [bhagavatāṃ]samastajagadālokakāriṇāṃ
            sarvaduḥkhanidānabhūtakleśaśalyāpahāriṇāmutpādaḥ prādurbhāvaḥ atidurlabhaḥ / kathaṃcit
            karhicit udumbarapuṣpaprāyaḥ saṃsārasāgarottaraṇopāyabhūtaḥ / kathaṃcit buddhotpādasaṃbhave
            'pi kleśaughaḥ [jātijarāmaraṇā] dīnāmoghaḥ avicchinnaḥ pravāhaḥ / sa durnivāraḥ, duḥkhenāpi
            nivārayitumaśakyaḥ / ityaho duḥkhaparaṃparā / ityevam / aho iti khede / duḥkhasya
            kaṣṭasya paraṃparā, ekasmādduḥkhādvinirgame 'pi aparasmin duḥkhe prapatanāt //</p>
         
         
         <p>sāṃpratamevaṃ sattvān suduḥkhitān samīkṣya karuṇāmreḍitahṛdayaḥ paraduḥkhaduḥkhī śāstrakāraḥ
            sattvānāṃ duḥkhaṃ śocayannāha aho bateti-</p>
         
         
         <p>aho batātiśocyatvameṣāṃ duḥkhaughavartinām /</p>
         
         
         <p>nipātasamudāyaḥ khede / atiśocyatvamatiśayena śocanīyatvam / eṣāṃ hitāhitaparijñānavikalānāṃ
            sattvānāṃ duḥkhasāgarakallolaparaṃparānimajjanonmajannākulacetasām / ke punaramī sattvāḥ
            śocanīyā ityāha ye ityādi-</p>
         
         
         <p>ye nekṣante svadauḥsthityamevamapyatiduḥsthitāḥ // Bca_9.164 //</p>
         
         
         <p>ye sattvā avidyāndhīkṛtajñānalocanāḥ nekṣante na paśyanti svadauḥsthityaṃ svasya ātmano
            duḥkhāvasthitatvam / evamapyatiduḥsthitāḥ evamuktakrameṇa atiduḥsthitā atiśayena duḥkhāvasthitāḥ
            / duḥkhaparyāpannā iti yāvat //</p>
         
         
         <p>etadanurūpadṛṣṭāntena spaṣṭayannāha snātvetyādi-</p>
         
         
         <p>
            snātvā snātvā yathā kaścidviśedvahniṃ muhurmuhuḥ /<br />
            svasausthityaṃ ca manyante evamapyatiduḥsthitāḥ // Bca_9.165 //
            </p>
         
         
         <p>snātvā snātvā jalāvagāhanaṃ kṛtvā kṛtvā yathā kaścidupahatabuddhiḥ śītārtaḥ sukhābhilāṣī
            / viśet praviśet / bahnimagnim / muhurmuhuḥ pratikṣaṇaṃ punaḥ punarvā / tathā ete
            'pi (<span class="bold">Bcp 280</span>) sattvāḥ svasausthityam / ātmasukhasaṃpattiṃ ca manyante avabudhyante / evamapyatiduḥsthitāḥ
            evamanena pratipāditakrameṇa atiduḥsthitāḥ duḥkhāgnijvālākavalīkṛtāḥ //</p>
         
         
         <p>aho bata atibahulatarājñānāndhakārākramaṇamamīṣāṃ yadātmagatamapi pramādaṃ na paśyantītyāha
            ajaretyādi-</p>
         
         
         <p>
            ajarāmaralīlānāmevaṃ viharatāṃ satām /<br />
            āyāsyantyāpado ghorāḥ kṛtvā maraṇamagrataḥ // Bca_9.166 //
            </p>
         
         
         <p>na vidyate jarā jīrṇatā yeṣāṃ te ajarāḥ / na mriyante ye te amarāḥ / teṣāmajarāṇāmamarāṇāmiva
            līlā viceṣṭitaṃ yeṣāṃ te tathoktāḥ / teṣāmevamanayā līlayā viharatāṃ niścitaṃ vicaratāṃ
            satām / āyāsyanti ḍhaukiṣyante āpado nirantaram / sarve te duḥkhahetavaḥ jarāvyādhivipattayaḥ
            / ghorā atīva bhayaṃkarāḥ / kathamāyāsyanti? kṛtvā maraṇamagrataḥ, maraṇamapratīkāraparihāraṃ
            mṛtyumagrataḥ purataḥ kṛtvā / etaccoktaṃ rājāvavādakasūtre-</p>
         
         
         <p>tadyathā mahārāja catasṛbhyo digbhyaścatvāraḥ parvatā āgaccheyuḥ, dṛḍhāḥ, sāravantaḥ,
            akhaṇḍāḥ, acchidrāḥ asuṣirāḥ, susaṃvṛttāḥ ekaghanāḥ nabhaḥ spṛśantaḥ, pṛthivīṃ collikhantaḥ,
            sarvaṃ tṛṇakāṣṭhaśākhāparṇapalāśādisarvasattvaprāṇabhūtān nirmathnantaḥ / tebhyo na
            sukaraṃ javena vā palāyitum, balena vā dravyamantrauṣadhairvā nivartayitum / evameva
            mahārāja catvārīmāni mahābhayāni āgacchanti, yeṣāṃ na sukaraṃ javena vā palāyitum,
            balena vā dravyamantrauṣadhairvā nivartanaṃ kartum / katamāni catvāri? jarā vyādhirmaraṇaṃ
            vipattiśca / jarā mahārāja āgacchati yauvanaṃ pramathamānā / vyādhirmahārāja āgacchati
            ārogyaṃ pramathnan / maraṇaṃ mahārāja āgacchati jīvitaṃ pramathamānam / vipattirmahārāja
            āgacchati sarvāḥ saṃpattīḥ pramathnantī / tat kasmāddhetoḥ? tadyathā mahārāja siṃho
            mṛgarājo rūpasaṃpanno javasaṃpannaḥ sujātanakhadaṃṣṭrākarālo mṛgagaṇamanupraviśya
            mṛgaṃ gṛhītvā yathākāmakaraṇīyaṃ karoti / sa ca mṛgarājo 'tibalaṃ vyālamukhamāsādya
            vivaśo bhavati / evameva mahārāja viddhasya mṛtyuśalyena apagatamadasya atrāṇasya
            apratiśaraṇasya aparāyaṇasya marmasu cchidyamāneṣu māṃsaśoṇite pariśuṣyamāṇe parituṣitavihvalavadanasya
            karacaraṇavikṣepābhiyuktasya akarmaṇyasya asamarthasya lālāsiṃghāṇakapūyamūtrapurīṣopaliptasya
            īṣajjīvitāvaśeṣasya karmabhavāt punarbhavamālambamānasya yamapuruṣabhayabhītasya kālarātrivaśagatasya
            caramāśvāsapraśvāseṣūparudhyamāneṣu ekākino 'dvitīyasya asahāyasya imaṃ lokaṃ jahataḥ
            paralokamākramataḥ mahāpathaṃ vrajataḥ mahākāntāraṃ praviśataḥ mahāgahanaṃ samavagāhamānasya
            mahākāntāraṃ prapadyamānasya mahārṇavenohyamānasya karmavāyunā nīyamānasya nimittīkṛtāṃ
            diśaṃ vrajato nānyat trāṇaṃ nānyat śaraṇaṃ nānyat parāyaṇamṛte dharmāt / dharmo hi
            mahārāja tasmin samaye trāṇaṃ layanaṃ śaraṇaṃ bhavati / tadyathā- śītārtasyāgnipratāpaḥ,
            agnimadhyagatasyāpi nirvāpaṇam, uṣṇārtasya vā śaityam, adhvānaṃ (<span class="bold">Bcp 281</span>) pratipannasya suśītalacchāyopavanam, pipāsitasya suśītalaṃ salilam, bubhukṣitasya
            vā praṇītamannam, vyādhitasya vā vaidyauṣadhaparicārakāḥ, bhayabhītasya balavantaḥ,
            sahāyāḥ sādhavaḥ pratiśaraṇā bhavanti // iti vistaraḥ //</p>
         
         
         <p>tasmādetadbhayaparihārārthaṃ kuśalapakṣeṣveva prajñāpariśodhiteṣu yatnaḥ karaṇīyaḥ
            //</p>
         
         
         <p>idānīṃ jātyādiduḥkhaduḥkhināṃ duḥkhāpaharaṇāya svāśayamāśaṅkayannāha evamityādi-</p>
         
         
         <p>
            evaṃ duḥkhāgnitaptānāṃ śāntiṃ kuryāmahaṃ kadā /<br />
            puṇyameghasamudbhūtaiḥ sukhopakaraṇaiḥ svakaiḥ // Bca_9.167 //
            </p>
         
         
         <p>evamanantaroktayā nītyā duḥkhāgnitaptānām, duḥkhānyeva agnayaḥ tai saṃtāpitānāṃ sattvānāṃ
            śāntiṃ jātyādiduḥkhānalatāpapraśamanam / kuryāmahaṃ kadā, kasmin kāle kuryāṃ vidadhyām
            / katham? sukhopakaraṇaiḥ / sukhasyopakaraṇāni sukhasādhanāni vastrābharaṇānulepanaśayanāsanaprabhṛtīni
            / kiṃ tadupārjitaireva? netyāha- svakaiḥ svātmīyaiḥ / mayā svayamupārjitairityarthaḥ
            / kiṃ nirmāṇādipradarśitaiḥ? netyāha- puṇyameghasamudbhūtaiḥ, puṇyānyeva meghāḥ sarvaduḥkhasaṃtāpārtiśamanasukhopakaraṇaśītalavṛṣṭipradānanimittatvāt
            / tebhyaḥ samudbhūtāni nirjātāni, taiḥ //</p>
         
         
         <p>evamabhyudayasaṃpadi pareṣāṃ ceto vidhāya niḥśreyasasaṃpadi pradarśayannāha kadetyādi-</p>
         
         
         <p>
            kadopalambhadṛṣṭibhyo deśayiṣyāmi śūnyatām /<br />
            saṃvṛtyānupalambhena puṇyasaṃbhāramādarāt // Bca_9.168 //
            </p>
         
         
         <p>kadā kasmin kāle upalambhadṛṣṭibhyo bhāvagrāhābhiniviṣṭebhyo deśayiṣyāmi prakāśayiṣyāmi
            / śūnyatāṃ sarvadharmaniḥsvabhāvatām / katham? saṃvṛtyā vyavahāreṇa / anyathā vikalpāviṣayatayā
            paramārthaśūnyasya śūnyatāyā deśayitumaśakyatvāt / evaṃ niḥśreyasahetujñānasaṃbhāranimittamupadarśitam
            / tatkāraṇaṃ puṇyasaṃbhāranidānamupadarśayannāha- puṇyetyādi / puṇyasya jñānādeḥ saṃbhāraṃ
            kadā upalambhadṛṣṭibhyo deśayiṣyāmīti saṃbandhaḥ / ādarāditi mahatā gauraveṇa / satkṛtya
            na yadṛcchayā / kena prakāreṇa? anupalambhena, deyadāyakapratigrāhakāditritayānupalambhayogena
            / trikoṭipariśuddhyeti yāvat / evamupacitaḥ puṇyasaṃbhāro buddhatādhigamāya jāyate
            / tadevamanena sarveṇa aśeṣasaṃkleśahetusarvasamāropavikalpapratipakṣatayā sarvāvaraṇaprahāṇopāyatvāt
            samastatathāgatādhigamahetutvācca sarvaduḥkhopaśamopāyaprajñā upajāyate ityupadarśitaṃ
            bhavatīti //</p>
         
         
         <p>
            ye gambhīranayāvagāhanapaṭuprajñānirastabhramāḥ<br />
            saṃkleśavyavadānapakṣavimalajñānocchritāḥ sūrayaḥ /<br />
            te santo guṇadoṣayorapi ca taiḥ sāraṃ vimiśrādato<br />
            grāhyaṃ sarvamakalmaṣaṃ viṣamiva tyājyaṃ duruktaṃ yadi //
            </p>
         
         
         <p>
            na yuktamuktaṃ kimapīha yanmayā paraṃ prajātaṃ skhalitaṃ tadeva me /<br />
            nanu grahīṣyanti mamātra sādhavo matiṃ mayānena kṛtena sāṃpratam //
            </p>
         
         <span class="note"><span class="bold">Bcp 282</span></span>
         
         <p>api ca-</p>
         
         
         <p>
            yaḥ saṃvṛtyā vrajati manaso gocaratvaṃ kathaṃcit<br />
            tādṛśyarthe skhalati na matiḥ kasya vai mādṛśasya /<br />
            tatsūktārthapravicayavatāṃ madhyamānītibhājāṃ<br />
            dṛṣṭvā kiṃcidguṇalavamiha syādupādeyabuddhiḥ //
            </p>
         
         
         <p>
            prajñāyā vivṛtiṃ vidhāya viśadavyākhyāpadaiḥ saṃvṛtāṃ<br />
            samyagjñānavipakṣadṛṣṭinibiḍavyāmohaśāntyā mayā /<br />
            yatpuṇyaṃ samupārjitaṃ hitaphalaṃ tenāśu sarvo jano<br />
            mañjuśrīriva sadguṇaikavasatiḥ prajñākaro jāyatām //
            </p>
         
         
         <p>iti prajñākaramativiracitāyāṃ bodhicaryāvatārapañjikāyāṃ
            prajñāpāramitāparicchedo navamaḥ //</p>
         
         
         <p>kṛtiriyaṃ paṇḍitabhikṣuprajñākara[mati]pādānām //</p>
         
         
         <p>* * * *
            [lekhakaviracitā praśastiḥ]
            
            <p>
               ṭīkeyaṃ paramā suyantritapadā śuddhā manohlādinī<br />
               saṃsārārṇavapāragāmini jane nauyānapātropamā /<br />
               āśu prāptikarī jinasya padavīṃ sādya likhitvā mayā<br />
               prāptaṃ yatkuśalaṃ susaṃpadi padaṃ tenāstu buddho janaḥ //
               </p>
         </p>
         
         
         <p>
            aṣṭānavatisaṃyukte śate sarati vatsare /<br />
            kṛṣṇe śrāvaṇapañcabhyāṃ vāsare kujasāhvayeḥ //
            </p>
         
         
         <p>
            śrīmacchaṃkaradevasya rājye vijayaśālinaḥ /<br />
            bodhicaryāvatārākhyaṭīke likhya(?)midaṃ śubham //
            </p>
         
         
         <p>
            śrīlalitapure ramye śrīmānīśvalasaṃjñake /<br />
            yacchrīrāghavanāmnasya(?) vihāre sugatālaye //
            </p>
         
         
         <p>
            dhanyaḥ sthavirabhikṣosya(?) buddhacandrasya pustakam /<br />
            tatpuṇyādbodhisattvatvaṃ labhate paramaṃ padam //
            </p>
         
         
         <p>
            sṛjatu śalilaṃ ghanā yatheṣṭaṃ<br />
            bhavatu mahī bahuśasyasaṃprayuktam (?) /<br />
            avatu narapatiḥ prajā vināmrāḥ (?) bhavatu rayanapateḥ sukhātivṛddhiḥ //
            </p>
         
         
         <p>iti //</p>
         
         
         <p>/ kāyasthaḥ bhuvanākara[va]rmaṇa[ṇā]likhitamiti //</p>
         
         <span class="note"><span class="bold">Bcp 283</span></span>
         
         <p>10. pariṇāmanāparicchedo daśamaḥ /</p>
         
         
         <p>
            bodhicaryāvatāraṃ me yadvicintayataḥ śubham /<br />
            tena sarve janāḥ santu bodhicaryāvibhūṣaṇāḥ // Bca_10.1 //
            </p>
         
         
         <p>
            sarvāsu dikśu yāvantaḥ kāyacittavyathāturāḥ /<br />
            te prāpnuvantu matpuṇyaiḥ sukhapramodyasāgarān // Bca_10.2 //
            </p>
         
         
         <p>
            āsaṃsāraṃ sukhajyānirmā bhūtteṣāṃ kadācana /<br />
            bodhisattvasukhaṃ prāptaṃ bhavatvavirataṃ jagat // Bca_10.3 //
            </p>
         
         
         <p>
            yāvanto narakāḥ kecidvidyante lokadhātuṣu /<br />
            sukhāvatīsukhāmodyairmodantāṃ teṣu dehinaḥ // Bca_10.4 //
            </p>
         
         
         <p>
            śītārtāḥ prāpnuvantūṣṇamuṣṇārtāḥ santu śītalāḥ /<br />
            bodhisattvamahāmeghasaṃbhavairjalasāgaraiḥ // Bca_10.5 //
            </p>
         
         
         <p>
            asipatravanaṃ teṣāṃ syānnandanavanadyuti /<br />
            kūṭaśālmalivṛkṣāśca jāyantāṃ kalpapādapāḥ // Bca_10.6 //
            </p>
         
         
         <p>
            kādambakāraṇḍavacakravākahaṃsādikolāhalaramyaśobhaiḥ /<br />
            sarobhiruddāmasarojagandhairbhavantu hṛdyā narakapradeśāḥ // Bca_10.7 //
            </p>
         
         
         <p>
            so 'ṅgārarāśirmaṇirāśirastu taptā ca bhūḥ sphāṭikakuṭṭimaṃ syāt /<br />
            bhavantu saṃghātamahīdharāśca pūjāvimānāḥ sugataprapūrṇāḥ // Bca_10.8 //
            </p>
         
         
         <p>
            aṅgārataptopalaśastravṛṣṭiradyaprabhṛtyastu ca puṣpavṛṣṭiḥ /<br />
            tacchastrayuddhaṃ ca paraspareṇa krīḍārthamadyāstu ca puāpayuddham // Bca_10.9 //
            </p>
         
         
         <p>
            patitasakalamāṃsāḥ kundavarṇāsthidehā<br />
            dahanasamajalāyāṃ vaitaraṇyāṃ nimagnāḥ /<br />
            mama kuśalabalena prāptadivyātmabhāvāḥ<br />
            saha suravanitābhiḥ santu mandākinīsthāḥ // Bca_10.10 //
            </p>
         
         
         <p>trastāḥ paśyantvakasmādiha yamapuruṣāḥ kākagṛdhrāśca ghorā
            dhvāntaṃ dhvastaṃ samantātsukharatijananī kasya saumyā prabheyam /
            <span class="note"><span class="bold">Bcp 284</span></span>
            ityūrdhva prekṣamāṇā gaganatalagataṃ vajrapāṇiṃ jvalantaṃ
            dṛṣṭvā prāmodyavegādvayapagataduritā yāntu tenaiva sārdham // Bca_10.11 //</p>
         
         
         <p>
            patati kamalavṛṣṭirgandhapānīyamiśrā-<br />
            cchamiti (?)narakavahniṃ dṛśyate nāśayantī /<br />
            kimidamiti sukhenāhvāditānāmakasmād<br />
            bhavatu kamalapāṇerdarśanaṃ nārakāṇām // Bca_10.12 //
            </p>
         
         
         <p>
            āyātāyāta śīghraṃ bhayamapanayata bhrātaro jīvitāḥ smaḥ<br />
            saṃprāpto 'smākameṣa jvaladabhayakaraḥ ko 'pi cīrīkumāraḥ /<br />
            sarva yasyānubhāvādvayasanamapagataṃ prītivegāḥ pravṛttāḥ<br />
            jātaṃ saṃbodhicittaṃ sakalajanaparitrāṇamātā dayā ca // Bca_10.13 //
            </p>
         
         
         <p>
            paśyantvenaṃ bhavantaḥ suraśatamukuṭairarcyamānāṅghripadmaṃ<br />
            kāruṇyādārdradṛṣṭiṃ śirasi nipatitānekapuṣpaughavṛṣṭim /<br />
            kūṭāgārairmanojñaiḥ stutimukharasurastrīsahastropagītair<br />
            dṛṣṭvāgre mañjughoṣaṃ bhavatu kalakalaḥ sāṃprataṃ nārakāṇām // Bca_10.14 //
            </p>
         
         
         <p>
            iti matkuśalaiḥ samantabhadrapramukhānāvṛtabodhisattvameghān /<br />
            sukhaśītasugandhavātavṛṣṭīnabhinandantu vilokya nārakāste // Bca_10.15 //
            </p>
         
         
         <p>
            śāmyantu vedanāstīvrā nārakāṇāṃ bhayāni ca /<br />
            durgatibhyo vimucyantāṃ sarvadurgativāsinaḥ // Bca_10.16 //
            </p>
         
         
         <p>
            anyonyabhakṣaṇabhayaṃ tiraścāmapagacchatu /<br />
            bhavantu sukhinaḥ pretā yathottarakurau narāḥ // Bca_10.17 //
            </p>
         
         
         <p>
            saṃtarpyantāṃ pretāḥ strāpyantāṃ śītalā bhavantu sadā /<br />
            āryāvalokiteśvarakaragalitakṣīradhārābhiḥ // Bca_10.18 //
            </p>
         
         
         <p>
            andhāḥ paśyantu rūpāṇi śṛṇvantu badhirāḥ sadā /<br />
            garbhiṇyaśca prasūyantāṃ māyādevīva nirvyathāḥ // Bca_10.19 //
            </p>
         
         
         <p>
            vastrabhojanapānīyaṃ strakcandanavibhūṣaṇam /<br />
            manobhilaṣitaṃ sarvaṃ labhantāṃ hitasaṃhitam // Bca_10.20 //
            </p>
         
         
         <p>
            mītāśca nirbhayāḥ santu śokārtāḥ prītilābhinaḥ /<br />
            udvigrāśca nirudvegā dhṛtimanto bhavantu ca // Bca_10.21 //
            </p>
         
         
         <p>
            ārogyaṃ rogiṇāmastu mucyantāṃ sarvabandhanāt /<br />
            durbalā balinaḥ santu strigdhacittāḥ parasparam // Bca_10.22 //
            </p>
         
         <span class="note"><span class="bold">Bcp 285</span></span>
         
         <p>
            sarvā diśaḥ śivāḥ santu sarveṣāṃ pathivartinām /<br />
            yena kāryeṇa gacchanti tadupāyena sidhyatu // Bca_10.23 //
            </p>
         
         
         <p>
            nauyānayātrārūḍhāśca santu siddhamanorathāḥ /<br />
            kṣemeṇa kūlamāsādya ramantāṃ saha bandhubhiḥ // Bca_10.24 //
            </p>
         
         
         <p>
            kāntāronmārgapatitā labhantāṃ sārthasaṃgatim /<br />
            aśrameṇa ca gacchantu cauravyāghrādinirbhayāḥ // Bca_10.25 //
            </p>
         
         
         <p>
            suptamattapramattānāṃ vyādhyāraṇyādisaṃkaṭe /<br />
            anāthabālavṛddhānāṃ rakṣāṃ kurvantu devatāḥ // Bca_10.26 //
            </p>
         
         
         <p>
            sarvākṣaṇavinirmuktāḥ śraddhāprajñākṛpānvitāḥ /<br />
            ākārācārasaṃpannāḥ santu jātismarāḥ sadā // Bca_10.27 //
            </p>
         
         
         <p>
            bhavantvakṣayakośāśca yāvadgaganagañjavat /<br />
            nirdvandvā nirupāyāsāḥ santu svādhīnavṛttayaḥ // Bca_10.28 //
            </p>
         
         
         <p>
            alpaujasaśca ye sattvāste bhavantu mahaujasaḥ /<br />
            bhavantu rūpasaṃpannā ye virūpāstapasvinaḥ // Bca_10.29 //
            </p>
         
         
         <p>
            yāḥ kāścana striyo loke puruṣatvaṃ vrajantu tāḥ /<br />
            prāpnuvantūccatāṃ nīcā hatamānā bhavantu ca // Bca_10.30 //
            </p>
         
         
         <p>
            anena mama puṇyena sarvasattvā aśeṣataḥ /<br />
            viramya sarvapāpebhyaḥ kurvantu kuśalaṃ sadā // Bca_10.31 //
            </p>
         
         
         <p>
            bodhicittāvirahitā bodhicaryāparāyaṇāḥ /<br />
            buddhaiḥ parigṛhītāśca mārakarmavivarjitāḥ // Bca_10.32 //
            </p>
         
         
         <p>
            aprameyāyuṣaścaiva sarvasattvā bhavantu te /<br />
            nityaṃ jīvantu sukhitā mṛtyuśabdo 'pi naśyatu // Bca_10.33 //
            </p>
         
         
         <p>
            ramyāḥ kalpadrumodyānairdiśaḥ sarvā bhavantu ca /<br />
            buddhabuddhātmajākīrṇā dharmadhvanimanoharaiḥ // Bca_10.34 //
            </p>
         
         
         <p>
            śarkarādivyapetā ca samā pāṇitalopamā /<br />
            mṛdvī ca vaiḍūryamayī bhūmiḥ sarvatra tiṣṭhatu // Bca_10.35 //
            </p>
         
         
         <p>
            bodhisattvamahāparṣanmaṇḍalāni samantataḥ /<br />
            niṣīdantu svaśobhābhirmaṇḍayantu mahītalam // Bca_10.36 //
            </p>
         
         
         <p>
            pakṣibhyaḥ sarvavṛkṣebhyo raśmibhyo gaganādapi /<br />
            dharmadhvaniraviśrāmaṃ śrūyatāṃ sarvadehibhiḥ // Bca_10.37 //
            </p>
         
         
         <p>
            buddhabuddhasutairnityaṃ labhantāṃ te samāgamam /<br />
            pūjāmeghairanantaiśca pūjayantu jagadgurum // Bca_10.38 //
            </p>
         
         <span class="note"><span class="bold">Bcp 286</span></span>
         
         <p>
            devo varṣatu kālena sasyasaṃpattirastu ca /<br />
            sphīto bhavatu lokaśca rājā bhavatu dhārmikaḥ // Bca_10.39 //
            </p>
         
         
         <p>
            śaktā bhavantu cauṣadhyo mantrāḥ sidhyantu jāpinām /<br />
            bhavantu karuṇāviṣṭā ḍākinīrākṣasādayaḥ // Bca_10.40 //
            </p>
         
         
         <p>
            mā kaścidduḥkhitaḥ sattvo mā pāpī mā ca rogitaḥ /<br />
            mā hīnaḥ paribhūto vā mā bhūtkaścicca durmanāḥ // Bca_10.41 //
            </p>
         
         
         <p>
            pāṭhasvādhyāyakalilā vihārāḥ santu susthitāḥ /<br />
            nityaṃ syātsaṃghasāmagrī saṃghakāryaṃ ca sidhyatu // Bca_10.42 //
            </p>
         
         
         <p>
            vivekalābhinaḥ santu śikṣākāmāśca bhikṣavaḥ /<br />
            karmaṇyacittā dhyāyantu sarvavikṣepavarjitāḥ // Bca_10.43 //
            </p>
         
         
         <p>
            lābhinyaḥ santu bhikṣuṇyaḥ kalahāyāsavarjitāḥ /<br />
            bhavantyakhaṇḍaśīlāśca sarve pravrajitāstathā // Bca_10.44 //
            </p>
         
         
         <p>
            duḥśīlāḥ santu saṃvignāḥ pāpakṣayaratāḥ sadā /<br />
            sugaterlābhinaḥ santu tatra cākhaṇḍitavratāḥ // Bca_10.45 //
            </p>
         
         
         <p>
            paṇḍitāḥ saṃskṛtāḥ santu lābhinaḥ paiṇḍapātikāḥ /<br />
            bhavantu śuddhasaṃtānāḥ sarvadikkhyātakīrtayaḥ // Bca_10.46 //
            </p>
         
         
         <p>
            abhuktvāpāyikaṃ duḥkhaṃ vinā duṣkaracaryayā /<br />
            divyenaikena kāyena jagaddhuddhatvamāpnuyāt // Bca_10.47 //
            </p>
         
         
         <p>
            pūjyantāṃ sarvasaṃbuddhāḥ sarvasattvairanekadhā /<br />
            acintyabauddhasaukhyena sukhinaḥ santu bhūyasā // Bca_10.48 //
            </p>
         
         
         <p>
            sidhyantu bodhisattvānāṃ jagadarthaṃ manorathāḥ /<br />
            yaccintayanti te nāthāstatsattvānāṃ samṛdhyatu // Bca_10.49 //
            </p>
         
         
         <p>
            pratyekabuddhāḥ sukhino bhavantu śrāvakāstathā /<br />
            devāsuranarairnityaṃ pūjyamānāḥ sagauravaiḥ // Bca_10.50 //
            </p>
         
         
         <p>
            jātismaratvaṃ pravrajyāmahaṃ ca prāpnuyāṃ sadā /<br />
            yāvatpramuditābhūmiṃ mañjughoṣaparigrahāt // Bca_10.51 //
            </p>
         
         
         <p>
            yena tenāsanenāhaṃ yāpayeyaṃ balānvitaḥ /<br />
            vivekavāsasāmagrīṃ prāpnuyāṃ sarvajātiṣu // Bca_10.52 //
            </p>
         
         
         <p>
            yadā ca draṣṭukāmaḥ syāṃ praṣṭukāmaśca kiṃcana /<br />
            tameva nāthaṃ paśyeyaṃ mañjunāthamavighnataḥ // Bca_10.53 //
            </p>
         
         
         <p>
            daśadigvyomaparyantasarvasattvārthasādhane /<br />
            yathā carati mañjuśrīḥ saiva caryā bhavenmama // Bca_10.54 //
            </p>
         
         <span class="note"><span class="bold">Bcp 287</span></span>
         
         <p>
            ākāśasya sthitiryāvadyāvacca jagataḥ sthitiḥ /<br />
            tāvanmama sthitirbhūyājjagadduḥkhāni nighnataḥ // Bca_10.55 //
            </p>
         
         
         <p>
            yatkiṃcijjagato duḥkhaṃ tatsarvaṃ mayi pacyatām /<br />
            bodhisattvaśubhaiḥ sarvairjagatsukhitamastu ca // Bca_10.56 //
            </p>
         
         
         <p>
            jagadduḥkhaikabhaiṣajyaṃ sarvasaṃpatsukhākaram /<br />
            lābhasatkārasahitaṃ ciraṃ tiṣṭhatu śāsanam // Bca_10.57 //
            </p>
         
         
         <p>
            mañjughoṣaṃ namasyāmi yatprasādānmatiḥ śubhe /<br />
            kalyāṇamitraṃ vande 'haṃ yatprasādācca vardhate // Bca_10.58 //
            </p>
         
         
         <p>// bodhicaryāvatāre pariṇāmanāparicchedo daśamaḥ //</p>
         
         
         <p>// samāpto 'yaṃ bodhicaryāvatāraḥ / kṛtirācāryaśāntidevasya //</p>
         
         
         </div>
   </body>
</html>