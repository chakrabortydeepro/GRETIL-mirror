<!DOCTYPE html><html xmlns="http://www.w3.org/1999/xhtml">
   <head>
      <meta http-equiv="Content-Type" content="text/html; charset=UTF-8" />
      <meta name="viewport" content="width=device-width, initial-scale=1.0" />
      <title>Purūravas: Kādambarīsvīkaraṇasūtramañjarī (GRETIL)
	</title>
      <style>@font-face {
    font-family: LinuxLibertineDisplay0Regular, times, serif;
    src: url(fonts/LinLibertine_DR.woff);
}
* {box-sizing: border-box;}
body {background-color: #FFFFFF; font-family: 'LinuxLibertineDisplayORegular'; font-weight: normal; font-style: normal; font-size: 18px; padding: 20px 100px 20px; width: 1600px;}

ul {list-style: circle;}

ul.dash {list-style: none; margin-left: .5em; padding-left: .5em;}
ul.dash > li:before {display: inline-block; content: "–"; width: 1em; margin-left: 0em;}

a:link {color: black; text-decoration: underline;}
a:visited {color: black; text-decoration: underline;}
a:hover {color: black; text-decoration: none;}
a:active {color: black; text-decoration: underline;}

p {padding-left: .5em; padding-right: .5em;}

h4 {margin-bottom: 0px;}
mark {background-color: #FFFFCC;}
q:before {content: "»";}
q:after {content: "«";}

.noindent {padding: 0px;}
.comm {padding-left: 1em; padding-right: 1em;}
.app {width: 80%; text-align: right; font-size: 14px; padding-left: 1em;}
.lem {display:inline-block;}
.ref {font-size: 14px; padding: inherit;}
.lb {font-weight: bold; font-size: 14px;}
.lb:before {content: "["}
.lb:after {content: "]"}
.pb {font-weight: bold; font-size: 14px;}
.pb:before {content: " ["}
.pb:after {content: "] "}
.note {font-weight: bold; font-size: 14px;}
.note:before {content: " ["}
.note:after {content: "] "}
.subhead {font-weight: bold; font-size: 14px;}
.appnote {font-size: 14px;}
.appnote:before {content: " ["}
.appnote:after {content: "] "}
.hi {font-style: italic}
.sic:before {content: "†"}
.sic:after {content: "†"}
.corr {color: #008000;}
.supplied {color: #1E90FF;}
.surplus {color: #ff3333;}
.unclear {color: #D2B48C;}

/* custom renditions */
.b, .bf, .textbf, .bold {font-weight: bold}
.i, .it, .textit, .italic {font-style: italic}
.u, .underline {text-decoration: underline}
.blue {color: #0000e6;}
.red {color: #b30000;}

.row:after {content: ""; display: table; clear: both;}
.column {float: left; width: 50%; padding-left: .5em; padding-right: .5em;}
.analysis {font-size: 14px; color: #0066ff; padding-left: .5em; padding-right: .5em; padding-top: .1em;}
.analysis:before {content: "["}
.analysis:after {content: "]"}

div.wapp:hover  span.lem {background-color: #FFFFCC;}

@media screen and (max-width: 800px) {
    body {font-size: 16px;}
    .column {width: 100%;}
    .analysis {width: 100%;}
}

@media screen and (max-width: 1200px) {
    body {padding: 10px;}
    .app {width: 90%;}
}

@media only screen and (max-width: 1600px) {
    body {width: auto; padding: 20px;}
}

#toc_container {background: #f9f9f9 none repeat scroll 0 0; border: 1px solid #aaa; display: table; font-size: 95%; margin-bottom: 1em; padding: 1em; width: auto;}
.toc_title {font-weight: 700; text-align: center;}	  
#toc_container li, #toc_container ul, #toc_container ul li{list-style: outside none none !important; padding-left: .5em;}
</style>
   </head>
   <body>
      <h1>Purūravas: Kādambarīsvīkaraṇasūtramañjarī</h1>
      <h2>Header</h2>
      <p>
         This file is an html transformation of <a href="http://gretil.sub.uni-goettingen.de/gretil/corpustei/sa_purUravas-kAdambarIsvIkaraNasUtramaJjarI.xml">sa_purUravas-kAdambarIsvIkaraNasUtramaJjarI.xml</a> with a rudimentary header. For a more extensive header please refer to the source
         file.
         </p>
      <p class="noindent"><b>Data entry: </b>Oliver Hellwig</p>
      <p class="noindent"><b>Contribution: </b>Oliver Hellwig</p>
      <p class="noindent"><b>Date of this version: </b>2020-07-31</p>
      <h4>
         <if test="fileDesc/sourceDesc/@xml:id" id=""></if>
         	  Source:
         	</h4>
      <ul class="dash">
         <li>.</li>
      </ul>
      <p class="noindent"><b>Publisher: </b>Göttingen Register of Electronic Texts in Indian Languages (GRETIL), SUB Göttingen</p>
      <h4>Licence:</h4>
      <p>This e-text was provided to GRETIL in good faith that no copyright rights have been
         infringed.
         	 If anyone wishes to assert copyright over this file, please contact the GRETIL management
         at gretil(at)sub(dot)uni-goettingen(dot)de.
         	 The file will be immediately removed pending resolution of the claim.</p>
      <p><a href="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International
            License.</a></p>
      <p class="noindent"><b>Interpretive markup: </b>none</p>
      <h4>Notes:</h4>
      <notesStmt xmlns="http://www.tei-c.org/ns/1.0">
         	
         <p xmlns="http://www.w3.org/1999/xhtml">This file has been created by mass conversion of GRETIL's Sanskrit corpus from <a href="http://gretil.sub.uni-goettingen.de/gretil/1_sanskr/6_sastra/6_kama/purukadu.htm">purukadu.htm</a>. Due to the heterogeneity of the sources the header markup might be suboptimal. For
            the sake of transparency the header of the legacy file is documented in the &lt;note&gt; element below:</p>
         	
         <p xmlns="http://www.w3.org/1999/xhtml">
            	 Pururavas: Kadambarisvikaranasutramanjari
            <br />
            <br />Input by Oliver Hellwig (hellwig7@gmx.de), Berlin, 2001/02
            <br />
            <br />Commentary marked with asterisk and brackets.
            <br />
            <br />Der digitalisierte Text kann in jedem Rahmen ohne
            <br />Einschraenkungen genutzt werden. Allerdings sollte ein
            <br />Hinweis auf den Einleser enthalten sein.
            	</p>
         </notesStmt>
      <h4>Revisions:</h4>
      <ul class="dash">
         <li>2020-07-31: TEI encoding by mass conversion of GRETIL's Sanskrit corpus</li>
      </ul>
      <hr />
      <h2>Text</h2>
      <div xml:lang="sa-Latn">
         
         
         <p>Kādambarīsvīkaraṇasūtramañjarī</p>
         
         
         <p>ananyajasaptatantau anutarṣasvīkaraṇasyātyāvaśyakatvāt // 1</p>
         
         <p>* [&lt;Kommentar zur Kādambarīsvīkaraṇasūtramañjarī&gt;
            * idānīm ātmabhuvā kriyamāṇe saptatantau tatsādhanatvenānirvacanīyasukhodbodhahetutvena
            vāruṇīprāśanam anudarśayati ananyajasaptatantāv iti || 1.1<br />
            * anutṛṣyanti anirvacanīyānandaṃ prāpnuvanti anenety anutarṣaṃ kādambaraṃ tasya svīkaraṇam
            anuprāśanaṃ tasya prāśanasyātyāvaśyakatvam atīva īpsitatamatvam anirvacanīyānandapradātṛtvena
            retaḥstambhakatvena hetunā karmānuṣṭhānāt pūrvaṃ pracetasaḥ kanyāyāḥ svīkaraṇaṃ kartavyam
            ity arthaḥ || 1.2<br />
            * makaradhvaja ātmabhūḥ ity amaraḥ || 1.3<br />
            * saptatantur makhaḥ kratur ity amaraḥ || 1.4<br />
            * nanu anutarṣasvīkaraṇam adṛṣṭaphalodbodhe upakārakam āho svit dṛṣṭaphalodbodhe upakārakaṃ
            veti saṃśayavākyam upanyasya dṛṣṭaphalodbodhe eva sākṣād upakārakaṃ na kiṃcit svargādiphalavat
            ānuśravikavākyaṃ kalpyam upakārakam iti manasi niścitya pūrvasūtrasya hetutvena dvitīyaṃ
            sūtram anuśāsti || 1.5]</p>
         
         
         <p>ratyānandasyodbodhe anirvacanīyānandasya kāraṇabhūtatvāt // 2</p>
         
         <p>* [&lt;Kommentar zur Kādambarīsvīkaraṇasūtramañjarī&gt;
            * ratyānandasyeti || 2.1<br />
            * anutarṣasvīkaraṇe kṛte satīti jñeyam || 2.2<br />
            * anena vākyena anayoḥ kāryakāraṇasaṃgatiḥ upapāditā bhavati tathā cāyam arthaḥ anutarṣasvīkaraṇe
            kṛte sati nidhuvanavyāpāre ratyānando 'nirvacanīya utpadyate netarathā sāmudrikaṇāmiśritasya
            sūpaśākādidravyasyeva nīrasaḥ svāduḥ prādurbhūyate ity arthaḥ || 2.3<br />
            * anyad apy anirvacanīyam upakārāntaraṃ tṛtīyasūtreṇa anuśāsti saṃpradarśayati ||
            2.4]</p>
         
         
         <p>udañjyabhyutthāne pracetasaḥ kanyāyāḥ svīkaraṇasya paramakāraṇatvam // 3</p>
         
         <p>* [&lt;Kommentar zur Kādambarīsvīkaraṇasūtramañjarī&gt;
            * udañjyabhyutthāne iti || 3.1<br />
            * pāśinaḥ ātmajāyayā saha atiprītyupacayena tādātmyabhāvaṃ gamite sati nimittakāraṇasyātyupakārakatayā
            taddvārā svakīyānandasyānirvacanīyāhlāde prayojakībhūtaṃ bhavatīty arthaḥ || 3.2<br />
            * anena vākyenātyāvaśyakatayā tādṛgvyāpārasya purastāt tādṛṅnirveśanaṃ sampādya tatpurastāt
            saptatantoḥ karmādhikāre 'dhikāritā itarathā nimittakāraṇe utsāhaśaktibhraṃśāt sākalyena
            narmavyāpāradhvaṃso bhavatīty arthaḥ || 3.3<br />
            * etasya sūtrasya rāddhāntasūtraṃ darśayati || 3.4]</p>
         
         
         <p>prayojyaprādhānyakartṛtvābhāve ratitantraṃ vidhātum aśakyatvāt // 4</p>
         
         <p>* [&lt;Kommentar zur Kādambarīsvīkaraṇasūtramañjarī&gt;
            * prayojyaprādhānye iti || 4.1<br />
            * prayojyasyodañjeḥ prādhānyakartṛtvam abhyutthāne sati sampadyate tadabhāve abhyutthānābhāve
            nimittāpāye naimittikasyāpy apāya iti nyāyena ratitantraṃ lupyate kutaḥ || 4.2<br />
            * nimittakāraṇasyābhāvāt yathā turīvemādisattve paṭakāryasyotpattir netarathā tathā
            abhyutthānasattve tantravidhānasyotpattiḥ || 4.3<br />
            * anena vākyenātyāvaśyakatvenānutarṣasvīkaraṇaṃ sampādya tatpurastāt nidhuvanavyāpāre
            pravṛttir vidheyā iti bhāvaḥ || 4.4<br />
            * idānīṃ sūtracatuṣṭayasya sākalyena kṛtsnaṃ tātparyārthaṃ saṃgṛhya avyabhicaritaṃ
            sarvasūtrāṇāṃ rāddhāntavākyaṃ saṃpradarśayati || 4.5]</p>
         
         
         <p>prayojye narmavyāpāravistāre abhyutthānaviśiṣṭodañjyabhāve sarvāṅgīṇavyāpāropalakṣitaṃ
            ratitantraṃ kartum adhikārābhāvāt // 5</p>
         
         <p>* [&lt;Kommentar zur Kādambarīsvīkaraṇasūtramañjarī&gt;
            * prayojye narmavyāpāravistāre iti || 5.1<br />
            * pūrvasmin sūtre vāhyatantre yat kiṃcid avacchedenādhikārikatvaṃ nirūpitam asmin
            sūtre tu prayojakasya sākalyena narmapravṛttinimittasyābhāve jāyamāne sati prayojyavyāpāre
            'pi atyantābhāvasya vidhānaṃ nirvyavasāyenaiva prāptaṃ bhavati kiṃcid viśeṣavidhānaṃ
            yatra nopalabhyata iti bhāvaḥ || 5.2<br />
            * tasmād anutarṣasvīkaraṇād anantaram eva narmakarmādhikāre ādhikārikatvam iti pañcasūtrāṇām
            eka eva tātparyārthaḥ || 5.3<br />
            * māghakirātaraghuvaṃśeṣu siddhāntitasya vākyasyaivāyam anuvādaḥ na tv apūrvavidhānaṃ
            svamanīṣayā upakalpya proktam iti śaṅkanīyam || 5.4<br />
            * kiṃ ca dvitīyāvasthām atikrāntasya diṣṭyātmajāyayā saha asaṃstutapremaprāduṣkaraṇe
            saṃyuktasya janasya saprakārakarasotpattyanubhave tādṛṅmanīṣāyā abhāvāt sīdhusaṃgrahaṇaṃ
            paramakāraṇatvena nābhimatam taditarāvasthāyāṃ tu andhasaḥ śamalasya anirvacanīyānandaprakāśane
            svīkaraṇatvena saṃgrahaṇam atyāvaśyakatvenābhimatam eva īdṛksaṃvidā yāthārthyajñānaṃ
            parikalpya tādṛkkarmādhikāre anutarṣasvīkaraṇam atyāvaśyakatamam iti narmavyāpārakartṇām
            āptavākyavat yathārthopadeśam anuśāsti || 5.5]</p>
         
         
         <p>ratitantravilāse anirvacanīyarasotpattau sīdhusaṃgrahaṇasya paramakāraṇatvam // 6</p>
         
         <p>* [&lt;Kommentar zur Kādambarīsvīkaraṇasūtramañjarī&gt;
            * ratitantravilāse iti || 6.1<br />
            * ratitantravilāse narmavyāpāravilāse anirvacanīyarasotpattau ṣaḍvidharasād atirikto
            yo rasaḥ amṛtāndhasām upabhogayogya iti yāvat kādambararasasya anuprāśanasya paramakāraṇatvam
            tādṛgrase sampīte sati nidhuvanavyāpāravistāre rasabhāvanāviśeṣacaturāṇām anirvacanīyasukhodbodhaṃ
            janayatīty arthaḥ || 6.2<br />
            * kiṃ cānyad apy anirvacanīyaṃ rasaviśeṣāntaraṃ sīdhuprāśanenānudarśayati || 6.3]</p>
         
         
         <p>lalitavibhramabandhavilāse puṣkarādhipater ātmajāyāḥ naisargikasvabhāvaḥ // 7</p>
         
         <p>* [&lt;Kommentar zur Kādambarīsvīkaraṇasūtramañjarī&gt;
            * lalitavibhramabandheti || 7.1<br />
            * puṣkaraṃ sarvatomukham ity amaraḥ || 7.2<br />
            * puṣkarādhipateḥ ātmajāyāḥ lalitavibhramabandhaprāduṣkaraṇaṃ naisargikaḥ svabhāva
            iti sūtrārthaḥ || 7.3<br />
            * atra puṣkarādhipatiśabdena pratīcyāḥ kāṣṭhāyāḥ adhipatir lakṣyate tasya ātmajāyāḥ
            vāruṇyā anuprāśane kriyamāṇe lalitavibhramabandhānāṃ prakaṭīkaraṇe prayojikā bhavati
            netarathā kṛtsnavāṅmayasyādhidaivikarūpatvāt nirvyavasāyenaiva antaḥkaraṇasyāhlādakāḥ
            rucikaraprabandhāḥ atalapradeśāt kamalaniḥsaraṇam iva prāśanakartur mukhapadmanīḍāt
            prādurbhūyanta ity arthaḥ || 7.4<br />
            * idam eva rasaviśeṣāntaraṃ saṃnipatyopakārakanyāyena paramāpūrvasādhane prayojakībhūtaṃ
            kāraṇaṃ nirbandhavarṇānāṃ śravaṇamātreṇa taddvārā manasijodbodhe anirvacanīyasādhanatvena
            paramakāraṇatvam ayam eva tasyāḥ naisargikasvabhāva iti || 7.5<br />
            * anyad apy upakārāntaram uttarasūtreṇa saṃpradarśayati || 7.6]</p>
         
         
         <p>upaśyāmayā saha madhuvāra udañjidhārṣṭye prayojakaḥ // 8</p>
         
         <p>* [&lt;Kommentar zur Kādambarīsvīkaraṇasūtramañjarī&gt;
            * upaśyāmayeti || 8.1<br />
            * śyāmāvasthāyā upa samīpe vartate sā upaśyāmā tayā caturdaśapañcadaśahāyanātmikayā
            yoṣayā saha madhuvārā madhupānāvṛttiḥ udañjidhārṣṭye atyantadṛḍhataratve prayojako
            bhavati anena vākyena parisaṃkhyāvidheḥ svarūpaṃ prakāśitaṃ bhavati || 8.2<br />
            * tathā cāyam arthaḥ atikrāntāvasthayā saha madhuvāre jāyamāne udañjidhārṣṭyaṃ naivotpadyate
            tayā saha tādṛgvyavasāyaḥ vaiyarthyatāṃ pratipadyate nyubjaghaṭopari jalapūraṇanyāyena
            tasmāt ratitantravilāse udañjidhārṣṭye manīṣāvatā puruṣeṇa galitayauvanayā saha madhuvāro
            naiva kartavya ity arthaḥ || 8.3<br />
            * nirarthakaprayāse kasyāpi matir naivotpadyata iti nyāyāt || 8.4<br />
            * dhanvantaryādīnāṃ matam anusṛtya kāpiśāyanasvīkaraṇe 'nirvacanīyāhlādadyotakam upakārāntaram
            anudarśayati || 8.5]</p>
         
         
         <p>śyāmayā saha nirveśanaṃ yāmadvayasopalakṣitadiṣṭāvadhiretaḥstambhane paramakāraṇam
            // 9</p>
         
         <p>* [&lt;Kommentar zur Kādambarīsvīkaraṇasūtramañjarī&gt;
            * śyāmayā saheti || 9.1<br />
            * ṣoḍaśavārṣikī śyāmeti vātsyāyanasūtre prasiddhiḥ tādṛgavasthayā yoṣayā saha niveśanaṃ
            pānaṃ patiṣu nirviviśur madam aṅganā ity atra nirveśanaśabde pānaṃ lakṣyate yāmapramāṇaṃ
            yāmadvayasaṃ pramāṇe dvayasaj iti sūtreṇa pramāṇārthe dvayasacpratyayaḥ tādṛkpramāṇopalakṣite
            diṣṭe kāle kālo diṣṭopyanehāpīti kośasmaraṇāt tāvat kālam abhivyāpyeti yāvat retaḥstambhane
            paramakāraṇam iti tayā saha kāpiśāyanasya svīkaraṇe kriyamāṇe ekayāmaparyantaṃ varāṅgopari
            vrīhikaṇḍanavat āghātaṃ karotīty arthaḥ || 9.2<br />
            * idānīṃ narmavyāpāravistāre 'paricitanarmasukhānandāya nidhuvanāt pūrvaṃ kāpiśāyanaprāśanaṃ
            narmakhedāpanuttaye 'tyāvaśyakatvenānudarśayati || 9.3]</p>
         
         
         <p>nistanūruhavarāṅgasambhede yoṣāyā anuprāśanasyātyāvaśyakatvāt // 10</p>
         
         <p>* [&lt;Kommentar zur Kādambarīsvīkaraṇasūtramañjarī&gt;
            * nistanūruhavarāṅga iti || 10.1<br />
            * nirgataṃ tanūruhaṃ yasmāt tat nistanūruhaṃ tanūruhāṇāṃ prādurbhāveṇa rahitaṃ tac
            ca tat varāṅgaṃ ca tasya sambhedanaṃ svakīyenodañjinā mukhavidāraṇaṃ tādṛkkarmaṇi
            kriyamāṇe ajñātanarmavyāpārāyai reyaprāśanaṃ kārayitavyam kṛte aireyaprāśane manasijasadmavidīrṇavyathā
            sambhedakāle nānubhūyate itarathā sadmavidīrṇajanyavyathayā sadmani sthitānāṃ nāḍīnāṃ
            viparyāsena vyānavāyau saṃkaṭavyathā atitarām anubhūyate tadvyathānivāraṇārthaṃ nidhuvanāt
            pūrvaṃ dvipalapramāṇaṃ kāpiśāyanaṃ pāyayitavyam ity arthaḥ || 10.2<br />
            * tayā yoṣayā kāpiśāyane pīte sati uttarasūtreṇa pānajanyaṃ yat sukhaṃ tad darśayati
            || 10.3]</p>
         
         
         <p>kriyamāṇe 'nuprāśane nirbhedavyathā nānubhūyate // 11</p>
         
         <p>* [&lt;Kommentar zur Kādambarīsvīkaraṇasūtramañjarī&gt;
            * kriyamāṇe 'nuprāśana iti || 11.1<br />
            * priyasakhīdvārā kriyamāṇe 'nuprāśane satīti jñeyam madāvirbhāveṇa anusaṃdhānābhāvāt
            nirbhedajanyā vyathā nānubhūyate ity arthaḥ || 11.2<br />
            * uttarasmin ghasre upakārakāntaram anudarśayati || 11.3]</p>
         
         
         <p>uttarasmin ghasre asaṃbheditam iva varāṅgaṃ paridṛśyate // 12</p>
         
         <p>* [&lt;Kommentar zur Kādambarīsvīkaraṇasūtramañjarī&gt;
            * uttarasmin ghasre iti || 12.1<br />
            * varāṅgavidīrṇād anantaram uttarasmin ghasre dine asaṃbheditam iva avidīrṇam iva
            paridṛśyate varāṅgam idam eva upakārakāntaram || 12.2<br />
            * yoṣāyā anuprāśanena taddvārā uttararūpe phalavaiśiṣṭyaṃ saṃpradarśayati || 12.3]</p>
         
         
         <p>kriyamāṇe narmavyāpāre udañjer dhārṣṭyasya phalegrahiḥ paridṛśyate // 13</p>
         
         <p>* [&lt;Kommentar zur Kādambarīsvīkaraṇasūtramañjarī&gt;
            * kriyamāṇe narmavyāpāra iti || 13.1<br />
            * uttararūpeṇa kriyamāṇe narmavyāpāre nidhuvanavyāpāre udañjer dhārṣṭyasya yaṣṭikāṇḍam
            iva atikaṭhinatāṃ samprāptasya meḍhrasya phalegrahir avandhyasāmarthyaṃ paridṛśyate
            || 13.2<br />
            * etad uktaṃ bhavati kāpiśāyanasya anuprāśanamātreṇātisaṃkucitatvaṃ prāptasya yoṣāyāḥ
            varāṅgasya atidṛḍhatamasyāpy udañjeḥ varāṅgamukhavidīrṇane sāmarthyābhāvāt parābhavaṃ
            prāpta evety arthaḥ || 13.3<br />
            * saṃbhedite 'pi varāṅge kāpiśāyanaprāśanena atisaṃkocaṃ prāptasya yoṣāyāḥ varāṅgasya
            vivarakaraṇe udañjau mahatī vyathā prādurbhūyate iti bhāvaḥ || 13.4<br />
            * anena vākyena dvitīyavṛttāv api punaḥ yo 'nividīrṇasukhaṃ puruṣo 'nubhūyate iti
            tātparyārthaḥ || 13.5<br />
            * śyāmayā saha nirveśane ratisukhodbodhanaṃ vīryastambhanaṃ kālāvadhiṃ ca proktam
            upaśyāmayā saha krīḍane samupasthitau tatrāpi aireyasvīkaraṇasya atyāvaśyakatvenānuvidhānaṃ
            vidadhāti || 13.6]</p>
         
         
         <p>upaśyāmayā saha vyānatādibandhe samupasthitau pāśina ātmajāyāḥ svīkaraṇe anirvacanīyasukhānubhave
            hetuḥ kāraṇatvam // 14</p>
         
         <p>* [&lt;Kommentar zur Kādambarīsvīkaraṇasūtramañjarī&gt;
            * upaśyāmayā saheti || 14.1<br />
            * aprāptayauvanābhiḥ saha bāhyatantre manīṣāyāḥ samupasthitau aṇumātraṃ tasyai prāśayitavyaṃ
            tāvanmātreṇaiva ubhayoḥ ānandasukhānulabdheḥ cumbanādivyāpāre anuvidhīyamāne alpasvīkāramātreṇa
            ānandānubhavadarśanāt na tatra ādhikyena pāśinaḥ || 14.2<br />
            * ātmajāyāḥ svīkaraṇam iti hetuvādaṃ manasi nidhāya auttarīyaṃ sūtram anuśāsti ||
            14.3]</p>
         
         
         <p>aprāptayauvanābhiḥ saha samprayoge aṇumātraprāśanena caritārthatvāt // 15</p>
         
         
         <p>aprāptayauvanābhiḥ saheti // 16</p>
         
         <p>* [&lt;Kommentar zur Kādambarīsvīkaraṇasūtramañjarī&gt;
            * idānīm utkaṭayauvanāvasthāyām aireyaprāśanaṃ ratitantravilāse upadiśyate netarāvasthāyām
            upayogābhāvād anadhikāritvād ity ālocya dvitīyāvasthāyām atyāvaśyakatvam iti paurastyasūtreṇānudarśayati
            || 16.1]</p>
         
         
         <p>tīyapratyayasya prakṛtibhūtāyām avasthāyāṃ kaśyasvīkaraṇasyātyāvaśyakatvaṃ sati pūrvarūpasaṃyoge
            // 17</p>
         
         <p>* [&lt;Kommentar zur Kādambarīsvīkaraṇasūtramañjarī&gt;
            * tīyapratyayasya prakṛtibhūtāyām iti || 17.1<br />
            * tīyapratyayasya prakṛtibhūtāyām avasthāyāṃ dvitīyāyām avasthāyāṃ dves tīya ity anena
            dviśabdāt tīyapratyaye sati dvitīyaśabdo niṣpadyate tasyām avasthāyāṃ kaśyasvīkaraṇasyātyāvaśyakatvam
            sati pūrvarūpasaṃyoge tādṛgavasthāvatyāḥ yoṣāyāḥ saṃnidhāne satīti jñeyam || 17.2<br />
            * nanu dṛṣṭaprayojanam uddiśya svīkaraṇaṃ vidhīyate vā adṛṣṭaphalam uddiśya vā dṛṣṭaprayojanasyaivātrākāṅkṣitatvān
            nādṛṣṭaprayojanam uddiśyeti dṛṣṭaprayojanaṃ tu udañjidārḍhyapūrvarūpasya dṛṣṭaprayojanaṃ
            tu āsyorojādyavayaveṣu usrādhikyasyātyādhikyatvena saṃdarśanam etasya phalatritayasyānubhavārthaṃ
            dvitīyāvasthāvatā puruṣeṇa yoṣayā saha atyāvaśyakatvena sīdhugrahaṇaṃ rativilāsakāle
            sarvathaiva kartavyam ity arthaḥ || 17.3<br />
            * saṃprasāraṇaviśiṣṭatīyapratyayasya prakṛtibhūtāyām avasthāyāṃ tu nātyāvaśyakam ity
            āha || 17.4]</p>
         
         
         <p>taditarāvasthāyāṃ tu nādhikārakatvam // 18</p>
         
         <p>* [&lt;Kommentar zur Kādambarīsvīkaraṇasūtramañjarī&gt;
            * taditarāvasthāyām iti || 18.1<br />
            * diṣṭakanyayā vyāptāyām avasthāyām urojandhayāyām avasthāyāṃ ca tasya prāśane nādhikārikatvam
            iti || 18.2<br />
            * ubhayatra hetutvena sūtradvayaṃ pradarśayati || 18.3]</p>
         
         
         <p>ekatra parijñānābhāvāt // 19</p>
         
         <p>* [&lt;Kommentar zur Kādambarīsvīkaraṇasūtramañjarī&gt;
            * ekatra parijñānābhāvād iti || 19.1<br />
            * ekatra paugaṇḍavayasaḥ puruṣakalpasya uttarasmin kāle upaśyāmayā samīkṛte anehasi
            andhasaḥ rasasya retasaḥ paripakvatāyāḥ abhāvāt tādṛkkarmādhikāre nādhikāritā || 19.2]</p>
         
         
         <p>itaratra pāñcabhautikāvayavānāṃ kṣīṇataratvāc ca // 20</p>
         
         <p>* [&lt;Kommentar zur Kādambarīsvīkaraṇasūtramañjarī&gt;
            * itaratreti || 20.1<br />
            * jīrṇāvasthāyām api tadānīṃ diṣṭakanyayā saha atinarmavyavasāyena sarvāsām indriyavṛttānāṃ
            svakīyapravṛttau kṣīṇataratvasya dṛśyamānatvān nādhikārakatvam || 20.2<br />
            * bālasya tathā jarāvataḥ puruṣasya ubhayoḥ narmakarmādhikāre nādhikāriteti sūtradvayasya
            tātparyārthaḥ || 20.3<br />
            * kāraṇarūpopādhau satyāṃ kāryarūpasyopādheḥ anudarśanam iti nyāyena padmāyāḥ anugraheṇa
            paripūritānāṃ sārvabhaumādīnām eva anayā puṣpadhanuṣaḥ saraṇyā anuvartanaṃ sārvakālikaṃ
            nityakarmādhikāravat yuktataraṃ nānyeṣām iti prakaraṇopasaṃhāram anudarśayati || 20.4]</p>
         
         
         <p>haripriyāvatāṃ janānām etac chākheṇānuvartanam atyāvaśyakam // 21</p>
         
         <p>* [&lt;Kommentar zur Kādambarīsvīkaraṇasūtramañjarī&gt;
            * haripriyāvatāṃ janānām iti || 21.1<br />
            * nanu ekatra vidhāne niṣedhavākyaṃ kutra vidhīyate ity uktaṃ cet pūrvoktajanapratiyogikeṣu
            pravartate ity āśayenāha || 21.2]</p>
         
         
         <p>taditareṣām etacchākhe pravṛttir na vidhīyate // 22</p>
         
         <p>* [&lt;Kommentar zur Kādambarīsvīkaraṇasūtramañjarī&gt;
            * taditareṣām iti || 22.1<br />
            * kṣīrodajāyāḥ vibhavena rahitānām ity arthaḥ || 22.2<br />
            * nanu atyāvaśyakatvena īdṛkkarmavidhānaṃ kutrābhivyāptam iti cet tat sthānaṃ saṃpradarśayati
            || 22.3]</p>
         
         
         <p>pāriśeṣyāj jaladhisambhavayā yukteṣv etac chāstrasya pravṛttiḥ // 23</p>
         
         <p>* [&lt;Kommentar zur Kādambarīsvīkaraṇasūtramañjarī&gt;
            * pāriśeṣyād iti || 23.1<br />
            * pariśeṣasya bhāvaḥ pāriśeṣyaṃ tasmāt niṣedhavyāptyā rahitāt pārāvāratanūjayā saṃyukteṣv
            eva kāpi śāyanasvīkaraṇaśāstrasya pravṛttiḥ anirvacanīyānandabodhāya pravartata ity
            arthaḥ || 23.2<br />
            * matāntaram anudiśati || 23.3]</p>
         
         
         <p>gotrāpatyaghasre anutarṣasvīkaraṇasyātyāvaśyakatvam iti mārkaṇḍeyādiḥ // 24</p>
         
         <p>* [&lt;Kommentar zur Kādambarīsvīkaraṇasūtramañjarī&gt;
            * gotrāpatyaghasreṣv iti || 24.1<br />
            * gotrāyāḥ apatyaṃ tasya ghasraṃ dinaṃ tasmin dine anutarṣasvīkaraṇam iti mṛkaṇḍatanūjasya
            matam || 24.2<br />
            * taditareṣāṃ matam uttarasūtreṇānudarśayati || 24.3]</p>
         
         
         <p>kāvyaghasreṣv atyāvaśyakatamam iti surathavaiśyau // 25</p>
         
         <p>* [&lt;Kommentar zur Kādambarīsvīkaraṇasūtramañjarī&gt;
            * kāvyaghasreṣv iti || 25.1<br />
            * śukro daityaguruḥ kāvya iti kośābhidhānāt ghasro dināhanī vā tv ity amaraḥ || 25.2<br />
            * surathādaya iti ādiśabdena vaiśyasya saṃgrahaḥ || 25.3<br />
            * niyamavidheḥ tātparyārthaṃ saṃpradarśayati || 25.4]</p>
         
         
         <p>vākyadvayasya śaktyupāsanāvatāṃ viniyogāt // 26</p>
         
         
         <p>taditareṣāṃ yathākālopadeśaḥ // 27</p>
         
         <p>* [&lt;Kommentar zur Kādambarīsvīkaraṇasūtramañjarī&gt;
            * vākyadvayasyeti || 27.1<br />
            * śaktyupāsanāvatām evāyaṃ niyamaḥ yat ghasradvaye 'py anuvartanaṃ taditareṣāṃ janānāṃ
            pralambaghnamatānuyāyināṃ tu yathākālopadeśa iti na ghasradvaye parisaṃkhyānam ity
            arthaḥ || 27.2<br />
            * kiṃca || 27.3]</p>
         
         
         <p>dvitīyavarṇe sārvakālikam abhyanujñānam // 28</p>
         
         <p>* [&lt;Kommentar zur Kādambarīsvīkaraṇasūtramañjarī&gt;
            * dvitīyavarṇe iti || 28.1<br />
            * kṣatrajātau dvitīyavarṇe kāpiśāyanasvīkaraṇavidhānaṃ sārvakālikaṃ tāmasīprakṛteḥ
            upāsanādhikāravatāṃ nirantaraṃ kādambarasvīkaraṇaṃ kartavyatvenābhimatam || 28.2<br />
            * aparokṣānubhavena tatsvarūpānudarśane upādānakāraṇatvāt ātmabhuvaḥ tanoḥ upāsanādhikāravat
            na ghasrayoḥ anuvartanam || 28.3<br />
            * aupadeśikavarṇasya niyamavidhānaṃ vidadhāti || 28.4]</p>
         
         
         <p>yāgahetunā prathamavarṇasya yathāvācanikābhyanujñānam // 29</p>
         
         <p>* [&lt;Kommentar zur Kādambarīsvīkaraṇasūtramañjarī&gt;
            * yāgahetuneti || 29.1<br />
            * vājapeye surāgrahān gṛhṇāti sautrāmaṇyāṃ surāgrahān gṛhṇātīti vākyadvayena prathamavarṇikasya
            yathāvācanikam eva grahaṇaprāśaneṣu ādhikāriko vidhiḥ || 29.2<br />
            * tathā cāyam arthaḥ vājapeye tu grahaṇamātrasyaivābhyanujñānaṃ prāśanābhyanujñānaṃ
            tu tṛtīyavarṇasyaiva tathā cānuśravikavākyaṃ vimāthaṃ kurvate vājasṛta iti || 29.3<br />
            * sautrāmaṇyāṃ tu yāgakartur eva prāśanaṃ nigamavākyenābhidhīyate netareṣām ṛtvijām
            tatrāpy āghrāṇenaiva prāśanapratipattir iti matāntaram iti ṛṣyantarāṇāṃ vacanam iti
            || 29.4<br />
            * sārvakālikābhyanujñānaṃ tu rasādhipatīnām eva nānyeṣāṃ janānām iti prakaraṇārtham
            upasaṃharati || 29.5]</p>
         
         
         <p>khaṇḍamaṇḍalādhipatyādīnām indirāvatāṃ janānām api sīdhugrahaṇasya vilāsaḥ sārvakālikaḥ
            // 30</p>
         
         <p>* [&lt;Kommentar zur Kādambarīsvīkaraṇasūtramañjarī&gt;
            * khaṇḍamaṇḍalādhipatyādīnām iti || 30.1<br />
            * alpaviṣayasya śāsanakartṇāṃ rājñāṃ lokamātur anugraheṇa paripūritānāṃ sīdhugrahaṇena
            vilāsānubhavaḥ vilāsānām anubhavanaṃ sārvakālikam na surathavaiśyādīnāṃ matam anusṛtya
            pravartanam ity arthaḥ || 30.2<br />
            * yuvatīnāṃ prāśane niyamavidhiṃ saṃpradarśayati || 30.3]</p>
         
         
         <p>svakīyapriyasāhacaryeṇa yuvatīnām abhyanujñānam // 31</p>
         
         <p>* [&lt;Kommentar zur Kādambarīsvīkaraṇasūtramañjarī&gt;
            * svakīyapriyasāhacaryeṇeti || 31.1<br />
            * nidhuvanakāle eva svapatibhiḥ sārdhaṃ kādambarasvīkaraṇasyābhyanujñānaṃ netarāvasthāyāṃ
            kutaḥ upayogābhāvāt niṣphalaprayāse svīkaraṇasya vaiyarthyāpatteḥ || 31.2<br />
            * niyamavidhāv api kiṃcid viśeṣāntaram anubadhnāti || 31.3]</p>
         
         
         <p>tatrāpy ananyajamakheṣv eva netaratra vidhānam // 32</p>
         
         <p>* [&lt;Kommentar zur Kādambarīsvīkaraṇasūtramañjarī&gt;
            * tatrāpi ananyajamakheṣv eveti || 32.1<br />
            * ananyajena kriyamāṇeṣu makheṣv eva atyāvaśyakatvena anutarṣasvīkaraṇavidhānaṃ netaratra
            tadatiriktakāleṣv iti || 32.2<br />
            * yoṣāyāḥ atra yoṣāsaṃgraheṇa upaśyāmādīnām eva saṃgrahaḥ na vibhraṃśitadvitīyāvasthānām
            āsyapadmena prāśanaṃ tu atyutkṛṣṭaphalaviśeṣāntaraṃ niścitya atyāvaśyakatvena prāśanam
            anudarśayati || 32.3]</p>
         
         
         <p>yoṣāyāḥ āsyapadmena prāśanaṃ bhāṣāyāḥ prabodhe avyabhicaritakāraṇam // 33</p>
         
         <p>* [&lt;Kommentar zur Kādambarīsvīkaraṇasūtramañjarī&gt;
            * yoṣāyāḥ āsyapadmeneti || 33.1<br />
            * yoṣāyāḥ āsyapadmena prāśane kriyamāṇe yathecchikī bhāṣāyāḥ anusphurtir bhavatīty
            arthaḥ || 33.2<br />
            * anena vākyena śravaṇādivyavasāyarahite 'pi jane niṣprayāsenaiva tridaśānāṃ gīḥ svamukhāt
            prādurbhūyata ity arthaḥ || 33.3<br />
            * anyad apy utkṛṣṭataraṃ phalaviśeṣāntaraṃ svīkāramātreṇa saṃpradarśayati || 33.4]</p>
         
         
         <p>śyāmāyā āsyasahasrapattrād anuprāśanam aparokṣānubhavena mūlaprakṛteḥ svarūpasyānudarśanam
            // 34</p>
         
         <p>* [&lt;Kommentar zur Kādambarīsvīkaraṇasūtramañjarī&gt;
            * śyāmāyā āsyasahasrapattrād iti || 34.1<br />
            * śyāmāyāḥ kamalaprasūnāt anuprāśanaṃ pratyakṣānubhavena sākṣāt mūlaprakṛteḥ svarūpānudarśane
            hetuḥ kāraṇam iti tayā saha saṃprāśane kriyamāṇe kṛtsnasya prapañcasya kāraṇabhūtāyāḥ
            mūlaprakṛteḥ sākaṃ saṃgato bhavati || 34.2<br />
            * yad vā tatsvarūpaṃ sākṣād avyavadhānena paśyatīty arthaḥ || 34.3<br />
            * anena vākyena sāyujyādikaṃ phalam api nirāyāsena prāpnotīty arthaḥ || 34.4<br />
            * ratikāle sīdhupānaṃ kartavyaṃ vidhibodhitam || 34.5<br />
            * tat purastāt kāmaśāstre proktaṃ krīḍānuvarṇanam || 34.6<br />
            * tat sarvaṃ tu prakartavyaṃ yoṣāyāḥ sukhalabdhaye || 34.7<br />
            * svasyāpi sukhabodhāya apatyotpattihetave || 34.8<br />
            * phaladvayaṃ sa prāpnoti prajāṃ kāmasukhaṃ tathā || 34.9<br />
            * urvaśīlokam āpnoti antakāle tu saḥ pumān || 34.10<br />
            * iti śrīmahārājarṣivaryeṇa purūravasā viracitaṃ kāmijanānāṃ vinodāya rativilāsāṅgabhūtaṃ
            kādambarasvīkaraṇasūtraṃ savyākhyānaṃ samāptim agamat || 34.11]</p>
         
         </div>
   </body>
</html>