<!DOCTYPE html><html xmlns="http://www.w3.org/1999/xhtml">
   <head>
      <meta http-equiv="Content-Type" content="text/html; charset=UTF-8" />
      <meta name="viewport" content="width=device-width, initial-scale=1.0" />
      <title>Ratnagotravibhāga (GRETIL)
	</title>
      <style>@font-face {
    font-family: LinuxLibertineDisplay0Regular, times, serif;
    src: url(fonts/LinLibertine_DR.woff);
}
* {box-sizing: border-box;}
body {background-color: #FFFFFF; font-family: 'LinuxLibertineDisplayORegular'; font-weight: normal; font-style: normal; font-size: 18px; padding: 20px 100px 20px; width: 1600px;}

ul {list-style: circle;}

ul.dash {list-style: none; margin-left: .5em; padding-left: .5em;}
ul.dash > li:before {display: inline-block; content: "–"; width: 1em; margin-left: 0em;}

a:link {color: black; text-decoration: underline;}
a:visited {color: black; text-decoration: underline;}
a:hover {color: black; text-decoration: none;}
a:active {color: black; text-decoration: underline;}

p {padding-left: .5em; padding-right: .5em;}

h4 {margin-bottom: 0px;}
mark {background-color: #FFFFCC;}
q:before {content: "»";}
q:after {content: "«";}

.noindent {padding: 0px;}
.comm {padding-left: 1em; padding-right: 1em;}
.app {width: 80%; text-align: right; font-size: 14px; padding-left: 1em;}
.lem {display:inline-block;}
.ref {font-size: 14px; padding: inherit;}
.lb {font-weight: bold; font-size: 14px;}
.lb:before {content: "["}
.lb:after {content: "]"}
.pb {font-weight: bold; font-size: 14px;}
.pb:before {content: " ["}
.pb:after {content: "] "}
.note {font-weight: bold; font-size: 14px;}
.note:before {content: " ["}
.note:after {content: "] "}
.subhead {font-weight: bold; font-size: 14px;}
.appnote {font-size: 14px;}
.appnote:before {content: " ["}
.appnote:after {content: "] "}
.hi {font-style: italic}
.sic:before {content: "†"}
.sic:after {content: "†"}
.corr {color: #008000;}
.supplied {color: #1E90FF;}
.surplus {color: #ff3333;}
.unclear {color: #D2B48C;}

/* custom renditions */
.b, .bf, .textbf, .bold {font-weight: bold}
.i, .it, .textit, .italic {font-style: italic}
.u, .underline {text-decoration: underline}
.blue {color: #0000e6;}
.red {color: #b30000;}

.row:after {content: ""; display: table; clear: both;}
.column {float: left; width: 50%; padding-left: .5em; padding-right: .5em;}
.analysis {font-size: 14px; color: #0066ff; padding-left: .5em; padding-right: .5em; padding-top: .1em;}
.analysis:before {content: "["}
.analysis:after {content: "]"}

div.wapp:hover  span.lem {background-color: #FFFFCC;}

@media screen and (max-width: 800px) {
    body {font-size: 16px;}
    .column {width: 100%;}
    .analysis {width: 100%;}
}

@media screen and (max-width: 1200px) {
    body {padding: 10px;}
    .app {width: 90%;}
}

@media only screen and (max-width: 1600px) {
    body {width: auto; padding: 20px;}
}

#toc_container {background: #f9f9f9 none repeat scroll 0 0; border: 1px solid #aaa; display: table; font-size: 95%; margin-bottom: 1em; padding: 1em; width: auto;}
.toc_title {font-weight: 700; text-align: center;}	  
#toc_container li, #toc_container ul, #toc_container ul li{list-style: outside none none !important; padding-left: .5em;}
</style>
   </head>
   <body>
      <h1>Ratnagotravibhāga</h1>
      <h2>Header</h2>
      <p>
         This file is an html transformation of <a href="http://gretil.sub.uni-goettingen.de/gretil/corpustei/sa_ratnagotravibhAga.xml">sa_ratnagotravibhAga.xml</a> with a rudimentary header. For a more extensive header please refer to the source
         file.
         </p>
      <p class="noindent"><b>Data entry: </b>members of the Digital Sanskrit Buddhist Canon Input Project</p>
      <p class="noindent"><b>Contribution: </b>members of the Digital Sanskrit Buddhist Canon Input Project</p>
      <p class="noindent"><b>Date of this version: </b>2020-07-31</p>
      <h4>
         <if test="fileDesc/sourceDesc/@xml:id" id=""></if>
         	  Source:
         	</h4>
      <ul class="dash">
         <li>E.H. Johnston, repr. in: H.S. Prasad. The Uttaratantra of Maitreya. Delhi 1991.</li>
      </ul>
      <p class="noindent"><b>Publisher: </b>Göttingen Register of Electronic Texts in Indian Languages (GRETIL), SUB Göttingen</p>
      <h4>Licence:</h4>
      <p>This e-text was provided to GRETIL in good faith that no copyright rights have been
         infringed.
         	 If anyone wishes to assert copyright over this file, please contact the GRETIL management
         at gretil(at)sub(dot)uni-goettingen(dot)de.
         	 The file will be immediately removed pending resolution of the claim.</p>
      <p><a href="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International
            License.</a></p>
      <h4>Interpretive markup:</h4>
      <ul class="dash">
         <li><span class="hi">highlighted text</span></li>
         <li><span class="note">remarks</span></li>
      </ul>
      <h4>Notes:</h4>
      <notesStmt xmlns="http://www.tei-c.org/ns/1.0">
         	
         <p xmlns="http://www.w3.org/1999/xhtml">This file has been created by mass conversion of GRETIL's Sanskrit corpus from <a href="http://gretil.sub.uni-goettingen.de/gretil/1_sanskr/6_sastra/3_phil/buddh/bsa073_u.htm">bsa073_u.htm</a>. Due to the heterogeneity of the sources the header markup might be suboptimal. For
            the sake of transparency the header of the legacy file is documented in the &lt;note&gt; element below:</p>
         	
         <p xmlns="http://www.w3.org/1999/xhtml">
            	 Ratnagotravibhaga = Rgv
            <br />Based on the edition by E.H. Johnston, repr. in:
            <br />H.S. Prasad. The Uttaratantra of Maitreya. Delhi 1991.
            <br />
            <br />Input by members of the Sanskrit Buddhist Input Project.
            <br />With kind permission of the Digital Sanskrit Buddhist Canon Project
            <br />of Nagarjuna Institute, Nepal
            <br />and University of the West, Rosemead, California, USA
            <br />(www.uwest.edu/sanskritcanon)
            <br />Sastra section, text no. 73
            <br />
            <br />The transliteration emulates the conventions of Nagari script.
            <br />Therefore, many word boundaries are not marked by blanks.
            <br />
            <br />STRUCTURE OF REFERENCES (added):
            <br />Rgv nnn = pagination of ed.
            	</p>
         </notesStmt>
      <h4>Revisions:</h4>
      <ul class="dash">
         <li>2020-07-31: TEI encoding by mass conversion of GRETIL's Sanskrit corpus</li>
      </ul>
      <hr />
      <h2>Text</h2>
      <div xml:lang="sa-Latn">
         
         
         <p>Ratnagotravibhāgo Mahāyānottaratantraśāstram</p>
         
         
         <p>1. prathamaḥ paricchedaḥ
            oṃ namaḥ śrīvajrasattvāya /</p>
         
         
         <p>
            buddhaśca dharmaśca gaṇaśca dhāturbodhirguṇāḥ karma ca bauddhamantyam /<br />
            kṛtsnasya śāstrasya śarīrametat samāsato vajrapadāni sapta // 1 //
            </p>
         
         
         <p>vajropamasyādhigamārthasya padaṃ sthānamiti vajrapadam / tatra śruticintāmayajñānaduṣprativedhādanabhilāpyasvabhāvaḥ
            pratyātmavedanīyo 'rtho vajravadveditavyaḥ / yānyakṣarāṇi tamarthamabhivadanti tatprāptyanukūlamārgābhidyotanatastāni
            tatpratiṣṭhābhūtatvāt padamityucyante / iti duṣprativedhārthena pratiṣṭhārthena ca
            vajrapadatvamarthavyañjanayoranugantavyam / tatra katamo 'rthaḥ katamadvyañjanam /
            artha ucyate saptaprakāro 'dhigamārtho yaduta buddhārtho dharmārthaḥ saṃghārtho dhātvartho
            bodhyartho guṇārthaḥ (<span class="bold">Rgv 2</span>) karmārthaśca / ayamucyate 'rthaḥ / yairakṣaraireṣa saptaprakāro 'dhigamārthaḥ sūcyate
            prakāśyata idamucyate vyañjanam / sa caiṣa vajrapadanirdeśo vistareṇa yathāsūtramanugantavyaḥ
            /</p>
         
         
         <p>anidarśano hyānanda tathāgataḥ / sa na śakyaścakṣuṣā draṣṭum / anabhilāpyo hyānanda
            dharmaḥ / sa na śakyaḥ karṇena śrotum / asaṃskṛto hyānanda saṃghaḥ / sa na śakyaḥ
            kāyena vā cittena vā paryupā situm / itīmāni trīṇi vajrapadāni dṛḍhādhyāśayaparivartānusāreṇānugantavyāni
            /</p>
         
         
         <p>tathāgataviṣayo hi śāriputrāyamarthastathāgatagocaraḥ / sarvaśrāvakapratyekabuddhairapi
            tāvacchāriputrāyamartho na śakyaḥ samyak svaprajñayā xxx draṣṭuṃ vā pratyavekṣituṃ
            vā / prāgeva bālapṛthagjanairanyatra tathāgataśraddhāgamanataḥ / śraddhāgamanīyo hi
            śāriputra paramārthaḥ / paramārtha iti śāriputra sattvadhātoretadadhivacanam / sattvadhāturiti
            śāriputra tathāgatagarbhasyaitadadhivacanam / tathāgatagarbha iti śāriputra dharmakāyasyaitadadhivacanam
            / itīdaṃ caturthaṃ vajrapadamanūnatvāpūrṇatvanirdeśaparivartānusāreṇānugatavyam /</p>
         
         
         <p>(<span class="bold">Rgv 3</span>) anuttarā samyaksaṃbodhiriti bhagavan nirvāṇadhātoretadadhivacanam / nirvāṇadhāturiti
            bhagavan tathāgatadharmakāyasyaitadadhivacanam / itīdaṃ pañcamaṃ vajrapadamāryaśrīmālāsūtrānusāreṇānugantavyam
            /</p>
         
         
         <p>yo 'yaṃ śāriputra tathāgatanirdiṣṭo dharmakāyaḥ so 'yamavinirbhāgadharmā / avinirmuktajñānaguṇo
            yaduta gaṅgānadīvālikāvyatikrāntaistathāgatadharmaiḥ / itīdaṃ ṣaṣṭhaṃ vajrapadmanūnatvāpūrṇatvanirdeśānusāreṇānugantavyam
            /</p>
         
         
         <p>na mañjuśrīstathāgataḥ kalpayati na vikalpayati / athavāsyānābhogenākalpayato 'vikalpayata
            iyamevaṃrūpā kriyā pravartate / itīdaṃ saptamaṃ vajrapada tathāgataguṇajñānācintyaviṣayāvatāranirdeśānusāreṇānugantavyam
            / itīmāni samāsataḥ sapta vajrapadāni sakalasyāsya śāstrasyoddeśamukhasaṃgrāhārthena
            śarīramiti veditavyam /</p>
         
         
         <p>
            svalakṣaṇenānugatāni caiṣāṃ yathākramaṃ dhāraṇirājasūtre /<br />
            nidānatastrīṇi padāni vidyāccatvāri dhīmajjinadharmabhedāt // 2 //
            </p>
         
         
         <p>eṣāṃ ca saptānāṃ vajrapadānāṃ svalakṣaṇanirdeśena yathākramamāryadhāraṇīśvararājasūtranidānaparivartānugatāni
            trīṇi padāni veditavyāni / tata ūrdhvamavaśiṣṭāni catvāri bodhisattvatathāgatadharmanirdeśabhedāditi
            / tasmādyaduktam /</p>
         
         
         <p>bhagavān sarvadharmasamatābhisaṃbuddhaḥ supravartitadharmacakro 'nantaśiṣyagaṇasuvinīta
            iti / ebhistribhirmūlapadairyathākramaṃ trayāṇāṃ ratnānāmanupūrvasamutpādasamudāgamavyavasthānaṃ
            veditavyam / avaśiṣṭāni catvāri padāni triratnotpattyanurūpahetusamudāgamanirdeśo
            veditavyaḥ / tatra yato 'ṣṭamyāṃ bodhisattvabhūmau vartamānaḥ sarvadharmavaśitāprāpto
            (<span class="bold">Rgv 4</span>) bhavati tasmāt sa bodhimaṇḍavaragataḥ sarvadharmasamatābhisaṃbuddha ityucyate /
            yato navamyāṃ bodhisattvabhūmau vartamāno 'nuttaradharmabhāṇakatvasaṃpannaḥ sarvasattvāśayasuvidhijña
            indriyaparamapāramitāprāptaḥ sarvasattvakleśavāsanānusaṃdhisamudghātanakuśalo bhavati
            tasmāt so 'bhisaṃbuddhabodhiḥ supravartitadharmacakra ityucyate / yato daśamyāṃ bhūmāvanuttaratathāgatadharmayauvarājyābhiṣekaprāptyanantaramanābhogabuddhakāryāpratipraśrabdho
            bhavati tasmāt sa supravartitadharmacakro 'nantaśiṣyagaṇasuvinīta ityucyate / tāṃ
            punaranantaśiṣyagaṇasuvinītatāṃ tadanantaramanena granthena darśayati / mahatā bhikṣusaṃghena
            sārdha yāvadaprameyeṇa ca bodhisattvagaṇena sārdhamiti / yathākramaṃ śrāvakabodhau
            buddhabodhau ca suvinītatvādevaṃguṇa samanvāgatairiti /</p>
         
         
         <p>tataḥ śrāvakabodhisattvaguṇavarṇanirdeśānantaramacintyabuddhasamādhivṛṣabhitāṃ pratītya
            vipularatnavyūhamaṇḍalavyūha nirvṛttitathāgatapariṣatsamāvartanavividhadivyadravyapūjāvidhānastutimeghābhisaṃpravarṣaṇato
            buddharatnaguṇavibhāgavyavasthānaṃ veditavyam / tadanantaramudāradharmāsanavyūhaprabhādharmaparyāyanāmaguṇaparikīrtanato
            dharmaratnaguṇavibhāgavyavasthānaṃ veditavyam / tadanantaramanyonyaṃ bodhisattvasamādhigocaraviṣayaprabhāva
            saṃdarśanatadvicitraguṇavarṇanirdeśataḥ saṃgharatnaguṇavibhāgavyavasthānaṃ veditavyam
            / tadanantaraṃ (<span class="bold">Rgv 5</span>) punarapi buddharaśmyabhiṣekairanuttaradharmarājajyeṣṭhaputraparamavaiśāradyapratibhānopakaraṇatāṃ
            pratītya tathāgatabhūtaguṇaparamārthastutinirdeśataśca mahāyānaparamadharmakathāvastūpanyasanataśca
            tatpratipatteḥ paramadharmaiśvaryaphalaprāptisaṃdarśanataśca yathāsaṃkhyameṣāmeva
            trayāṇāṃ ratnānāmanuttaraguṇavibhāgavyavasthānaṃ nidānaparivartāvasānagatameva draṣṭavyam
            /</p>
         
         
         <p>tataḥ sūtranidānaparivartānantaraṃ buddhadhātuḥ ṣaṣṭyākāratadviśuddhiguṇaparikarmanirdeśena
            paridīpitaḥ / viśodhye 'rthe guṇavati tadviśuddhiparikarmayogāt / imaṃ cārthavaśamupādāya
            daśasu bodhisattvabhūmiṣu punarjātarūpaparikarmaviśeṣodāharaṇamudāhṛtam / asminneva
            ca sūtre tathāgatakarmanirdeśānantaramaviṃśuddhavaiḍūryamaṇidṛṣṭāntaḥ kṛtaḥ /</p>
         
         
         <p>tadyathā kulaputra kuśalo maṇikāro maṇiśuddhisuvidhijñaḥ / sa maṇigotrādaparyavadāpitāni
            maṇiratnāni gṛhītvā tīkṣṇena khārodakenotkṣālya kṛṣṇena keśakambalaparyavadāpanena
            paryavadāpayati / na ca tāvanmātreṇa vīrya praśrambhayati / tataḥ paścāt tīkṣṇenāmiṣarasenotkṣālya
            khaṇḍikāparyavadāpanena paryavadāpayati / na ca tāvanmātreṇa vīrya praśrambhayati
            / tataḥ sa paścānmahābhaiṣajyarasenotkṣālya sūkṣmavastraparyavadāpanena paryavadāpayati
            / paryavadāpitaṃ cāpagatakācamabhijātavaiḍūryamityucyate / (<span class="bold">Rgv 6</span>) evameva kulaputra tathāgato 'pyapariśuddhaṃ sattvadhātuṃ viditvānityaduḥkhānātmāśubhodvegakathayā
            saṃsārābhiratān sattvānudvejayati / ārye ca dharmavinaye 'vatārayati / na ca tāvanmātreṇa
            vīrya praśrambhayati / tataḥ paścācchūnyānimittapraṇihitakathayā tathāgatanetrīmavabodhayati
            / na ca tāvanmātreṇa tathāgato vīryaṃ praśrambhayati / tataḥ paścādavivartyadharmacakrakathayā
            trimaṇḍalapariśuddhikathayā ca tathāgataviṣaye tān sattvānavatārayati nānāprakṛtihetukān
            / avatīrṇāśca samānāstathāgatadharmatāmadhigamyānuttarā dakṣiṇīyā ityucyanta iti /</p>
         
         
         <p>etadeva viśuddhagotraṃ tathāgatadhātumabhisaṃdhāyoktam /</p>
         
         
         <p>
            yathā pattharacuṇṇamhi jātarūpaṃ na dissati /<br />
            parikammena tad diṭṭhaṃ evaṃ loke tathāgatā iti //
            </p>
         
         
         <p>tatra katame te buddhadhātoḥ ṣaṣṭyākāraviśuddhiparikarmaguṇāḥ / tadyathā caturākāro
            bodhisattvālaṃkāraḥ / aṣṭākāro bodhisattvāvabhāsaḥ / ṣoḍaśākārī bodhisattvamahākaruṇā
            / dvātriṃśadākāraṃ bodhisattvakarma /</p>
         
         
         <p>tannirdeśānantaraṃ buddhabodhiḥ ṣoḍaśākāramahābodhikaruṇānirdeśena paridīpitā / tannirdeśānantaraṃ
            buddhaguṇā daśabalacaturvaiśāradyaṣṭādaśāveṇikabuddhadharmanirdeśena paridīpitāḥ /
            tannirdeśānantaraṃ buddhakarma dvātriṃśadākāra niruttaratathāgatakarmanirdeśena paridīpitam
            / evamimāni sapta vajrapadāni svalakṣaṇanirdeśato vistareṇa yathāsūtramanugantavyāni
            / kaḥ punareṣāmanuśleṣaḥ /
            (<span class="bold">Rgv 7</span>) buddhāddharmo dharmataścāryasaṃghaḥ saṃghe garbho jñānadhātvāptiniṣṭhaḥ /
            tajjñānāptiścāgrabodhirbalādyairdhamairyuktā sarvasattvārthakṛdbhiḥ // 3 //</p>
         
         
         <p>uktaḥ śāstrasaṃbandhaḥ /</p>
         
         
         <p>idānīṃ ślokānāmartho vaktavyaḥ / ye sattvāstathāgatena vinītāste tathāgataṃ śaraṇaṃ
            gacchanto dharmatāniṣyandābhiprasādena dharma ca saṃghaṃ ca śaraṇaṃ gacchanti / atastatprathamato
            buddharatnamadhikṛtya ślokaḥ /</p>
         
         
         <p>
            yo buddhatvamanādimadhyanidhanaṃ śāntaṃ vibuddhaḥ svayaṃ<br />
            buddhvā cābudhabodhanārthamabhayaṃ mārgaṃ dideśa dhruvam /<br />
            tasmai jñānakṛpāsivajravaradhṛgduḥkhaṅkuraikacchide<br />
            nānādṛggahanopagūḍhavimatiprākārabhettre namaḥ // 4 //
            </p>
         
         
         <p>anena kiṃ darśayati /</p>
         
         
         <p>
            asaṃskṛtamanābhogamaparapratyayoditam /<br />
            buddhatvaṃ jñānakāruṇyaśaktyupetaṃ dvayārthavat // 5 //
            </p>
         
         
         <p>anena samāsato 'ṣṭābhirguṇaiḥ saṃgṛhītaṃ buddhatvamudbhāvitam / aṣṭau guṇāḥ katame
            / asaṃskṛtatvamanābhogatāparapratyayābhisaṃbodhirjñānaṃ karuṇā śaktiḥ svārthasaṃpat
            parārthasaṃpaditi /</p>
         
         
         <p>(<span class="bold">Rgv 8</span>) anādimadhyanidhanaprakṛtatvādasaṃskṛtam /
            śāntadharmaśarīratvādanābhogamiti smṛtam // 6 //</p>
         
         
         <p>
            pratyātmamadhigamyatvādaparapratyayodayam /<br />
            jñānamevaṃ tridhā bodhāt karuṇā mārgadeśanāt // 7 //
            </p>
         
         
         <p>
            śaktirjñānakṛpābhyāṃ tu duḥkhakleśanibarhaṇāt /<br />
            tribhirādyairguṇaiḥ svārthaḥ parārthaḥ paścimaistribhiḥ // 8 //
            </p>
         
         
         <p>saṃskṛtaviparyayeṇāsaṃskṛtaṃ veditayvam / tatra saṃskṛtamucyate yasyotpādo 'pi prajñāyatesthitirapi
            bhaṅgo 'pi prajñāyate / tadabhāvādbuddhatvamanādimadhyanidhanamasaṃskṛtadharmakāya
            prabhāvitaṃ draṣṭavyam / sarvaprapañcavikalpopaśāntatvādanābhogam / svayaṃbhūjñānādhigamyatvādaparapratyayodayam
            / udayo 'trābhisaṃbodho 'bhipretotpādaḥ / ityasaṃskṛtādapravṛttilakṣaṇādapi tathāgatatvādanābhogataḥ
            sarvasaṃbuddhakṛtyamā saṃsārakoṭeranuparatamanupacchinnaṃ pravartate /</p>
         
         
         <p>ityevamatyadbhutācintyaviṣayaṃ buddhatvamaśrutvā parataḥ svayamanācāryakeṇa svayaṃbhūjñānena
            nirabhilāpyasvabhāvatāmabhisaṃbudhya tadanubodhaṃ pratyabudhānāmapi jātyandhānāṃ pareṣāmanubodhāya
            tadanugāmimārgavyupadeśakaraṇādanuttarajñānakaruṇānvitatvaṃ veditavyam / mārgasyābhayatvaṃ
            lokottaratvāt / lokottaratvamapunarāvṛttitaśca / yathākramaṃ paraduḥkhakleśamūlasamudghātaṃ
            pratyanayoreva tathāgatajñānakaruṇayoḥ śaktirasivajradṛṣṭāntena paridīpitā / tatra
            duḥkhamūlaṃ samāsato yā kacidbhaveṣu nāmarūpābhinirvṛttiḥ / kleśamūlaṃ ya kācitsatkāyābhiniveśapūrvikā
            dṛṣṭirvicikitsā ca / tatra nāmarūpasaṃgṛhītaṃ duḥkhamabhinirvṛttilakṣaṇatvādaṅkurasthānīyaṃ
            veditavyam / (<span class="bold">Rgv 9</span>) tacchettṛtve tathāgatajñānakaruṇāyoḥ śaktirasidṛṣṭantenopamitā veditavyā / dṛṣṭivicikitsāsamgṛhīto
            darśanamārgapraheyaḥ / kleśo laukikajñānaduravagāho durbhedaṃtvādvanagahanopagūḍhaprākārasadṛśaḥ
            / tadbhettṛtvāt tathāgatajñānakaruṇayoḥ śaktirvajradṛṣṭāntenopamitā veditavyā /</p>
         
         
         <p>ityete yathāddiṣṭāḥ ṣaṭ tathāgataguṇā vistaravibhāganirdeśato 'nayaivānupūrvyā sarvabuddhaviṣayāvatārajñānālokālaṃkārasūtrānusāreṇānugantavyāḥ
            / tatra yaduktamanutpādo 'nirodha iti mañjuśrīstathāgato 'rhan samyaksaṃbuddha eṣa
            ityanena tāvadasaṃskṛtalakṣaṇastathāgata iti paridīpitam / yatpunaranantaraṃ vimalavaiḍūryapṛthivīśakrapratibimbodāharaṇamādiṃ
            kṛtvā yāvannavabhirudāharaṇairetamevānutpādānirodhatathāgatārthamadhikṛtyāha / evameva
            mañjuśrīstathāgato 'rhan samyaksaṃbuddho neñjate na viṭhapati na prapañcayati na kalpayati
            na vikalpayati / akalpo 'vikalpo 'citto 'manasikāraḥ śītibhūto 'nutpādo 'nirodho 'dṛṣṭo
            'śruto 'nāghrāto 'nāsvādito 'spṛṣṭo 'nimitto 'vijñaptiko 'vijñapanīya ityevamādirupaśamaprabhedapradeśanirdeśaḥ
            / anena svakriyāsu sarvaprapañcavikalpopaśāntatvādanābhogastathāgata iti paridīpitam
            / tata ūrdhvamudāharaṇanirdeśādavaśiṣṭena granthena sarvadharmadharmatathatābhisaṃbodhamukheṣvaparapratyayābhisaṃbodhastathāgatasya
            paridīpitaḥ / yatpunarante ṣoḍaśākārāṃ tathāgatabodhiṃ nirdiśyaivamāha / tatra mañjuśrīstathāgatasyaivaṃrūpān
            sarvadharmānabhisaṃbudhya sattvānāṃ ca dharmadhātuṃ vyavalokyāśuddhamavimalaṃ sāṅganaṃ
            vikrīḍitā nāma sattveṣu (<span class="bold">Rgv 10</span>) mahākaruṇā pravartata iti / anena tathāgatasyānuttarajñānakaruṇānvitatvamudbhāvitam
            / tatraivaṃrūpān sarvadharmāniti yathāpūrva nirdiṣṭānabhāvasvabhāvāt / abhisaṃbudhyeti
            yathābhūtamavikalpabuddhajñānena jñātvā / sattvānāmiti niyatāniyatamithyāniyatarāśivyavaśitānām
            / dharmadhātumiti svadharmatāprakṛtinirviśiṣṭattathāgatagarbham / vyavalokyeti sarvākāramanāvaraṇena
            buddhacakṣuṣā dṛṣṭvā / aśuddhaṃ kleśāvaraṇena bālapṛthagjanānām / avimalaṃ jñeyāvaraṇena
            śrāvakapratyekabuddhānām / sāṅganaṃ tadubhayānyatamaviśiṣṭatayā bodhisattvānām / vikrīḍitā
            vividhā saṃpannavinayopāyamukheṣu supraviṣṭatvāt / sattveṣu mahākaruṇā pravartata
            iti samatayā sarvasattvanimittamabhisaṃbuddhabodheḥ svadharmatādhigamasaṃprāpaṇāśayatvāt
            / yadita ūrdhvamanuttarajñānakaruṇāpravṛtterasamadharmacakrapravartanābhinirhāraprayogāśraṃsanamiyamanayoḥ
            parārthakaraṇe śaktirveditavyā / tatraiṣāmeva yathākramaṃ ṣaṇṇāṃ tathāgataguṇānāmādyaistribhirasaṃskṛtādibhiryogaḥ
            svārthasaṃpat / tribhiravaśiṣṭairjñānādibhiḥ parārthasaṃpat / api khalu jñānena paramanityopaśāntipadasvābhisaṃbodhisthānaguṇāt
            svārthasaṃpat paridīpitā / karuṇāśaktibhyāmanuttaramahādharmacakrapravṛttisthānaguṇāt
            parārthasaṃpaditi /</p>
         
         
         <p>ato buddharatnāddharmaratnaprabhāvaneti tadanantaraṃ tadadhikṛtya ślokaḥ /</p>
         
         
         <p>yo nāsanna ca sanna cāpi sadasannānyaḥ sato nāsato
            'sakyastarkayituṃ niruktyapagataḥ pratyātmavedyaḥ śivaḥ /
            (<span class="bold">Rgv 11</span>) tasmai dharmadivākarāya vimalajñānāvabhāsatviṣe
            sarvāramvaṇa rāgadoṣatimiravyāghātakartre namaḥ // 9 //</p>
         
         
         <p>anena kiṃ darśitam /</p>
         
         
         <p>
            acintyādvayaniṣkalpaśuddhivyaktivipakṣataḥ /<br />
            yo yena ca virāgo 'sau dharmaḥ satyadvilakṣaṇaḥ // 10 //
            </p>
         
         
         <p>anena samāsato 'ṣṭābhirguṇaiḥ saṃgṛhītaṃ dharmaratnamudbhāvitam / aṣṭau guṇāḥ katame
            / acintyatvamadvayatā nirvikalpatā śuddhirabhivyaktikaraṇaṃ pratiparkṣatā virāgo virāgaheturiti
            /</p>
         
         
         <p>
            nirodhamārgasatyābhyāṃ saṃgṛhītā virāgitā /<br />
            guṇaistribhistribhiścaite veditavye yathākramam // 11 //
            </p>
         
         
         <p>eṣāmeva yathākramaṃ ṣaṇṇāṃ guṇānāṃ tribhirādyairacintyādvayanirvikalpatāguṇairnirodhasatyaparidīpanādvirāgasaṃgraho
            veditavyaḥ / tribhiravaśiṣṭaiḥ śuddhyabhivyaktipratipakṣatāguṇairmārgasatyaparidīpanādvirāgahetusaṃgraha
            iti / yaśca virāgo nirodhasatyaṃ yena ca virāgo mārgasatyena tadubhayamabhisamasya
            vyavadānasatya dvayalakṣaṇo virāgadharma iti paridīpitam /</p>
         
         
         <p>
            atarkyatvādalāpyatvādāryajñānādacinyatā /<br />
            śivatvādadvayākalpau śuddhyādi trayanarkavat // 12 //
            </p>
         
         
         <p>samāsato nirodhasatyasya tribhiḥ kāraṇairacintyatvaṃ veditavyam / katamaistribhiḥ
            / asatsatsadasannobhayaprakāraiścaturbhirapi tarkāgocaratvāt / sarvarutaravitaghoṣavākpathaniruktisaṃketavyavahārābhilāpairanabhilāpyatvāt
            / āryāṇāṃ ca pratyātmavedanīyatvāt /</p>
         
         
         <p>(<span class="bold">Rgv 12</span>) tatra nirodhasatyasya kathamadvayatā nirvikalpatā ca veditavyā / yathoktaṃ bhagavatā
            / śivo 'yaṃ śāriputra dharmakāyo 'dvayadharmāvikalpadharmā / tatra dvayamucyate karma
            kleśāṃśca / vikalpa ucyate karmakleśasamudayaheturayoniśomanasikāraḥ / tatprakṛtinirodhaprativedhād
            dvayavikalpāsamudācārayogena yo duḥkhasyātyantamanutpāda idamucyate duḥkhanirodhasatyam
            / na khalu kasyaciddharmasya vināśādduḥkhanirodhasatyaṃ paridīpitam / yathoktam /
            anutpādānirodhe mañjuśrīścittamanovijñānāni na pravartante / yatra cittamanovijñānāni
            na pravartante tatra na kaścitparikalpo yena parikalpenāyoniśomanasikuryāt / sa yoniśomanasikārapra
            yukto 'vidyāṃ na samutvāpayati / yaccāvidyāsamutthānaṃ tad dvādaśānāṃ bhavāṅgānāmasamutthānam
            / sājātiriti vistaraḥ / yathoktam / na khalu bhagavan dharmavināśo duḥkhanirodhaḥ
            / duḥkhanirodhanāmnā bhagavannanādikāliko 'kṛto 'jāto 'nutpanno 'kṣayaḥ kṣayāpagataḥ
            nityo dhruvaḥ śivaḥ śāśvataḥ prakṛtipariśuddhaḥ sarvakleśakośavinirmukto gaṅgāvālikāvyativṛttairavinirbhāgairacintyairbuddhadharmaiḥ
            samanvāgatastathāgatadharmakāyo deśitaḥ / ayameva ca bhagavaṃstathāgatadharmakāyo
            'vinirmuktakleśakośastathāgatagarbhaḥ sūcyate / iti sarvavistareṇa yathāsūtrameva
            duḥkhanirodhasatyavyavasthānamanugantavyam /</p>
         
         
         <p>asya khalu duḥkhanirodhasaṃjñitasya tathāgatadharmakāyasya prāptiheturavikalpajñānadarśanabhāvanāmārgastrividhena
            sādharmyeṇa dinakarasadṛśaḥ veditavyaḥ / maṇḍalaviśuddhisādharmyeṇa sarvopakleśamalavigatatvāt
            / rūpābhidhyaktikaraṇasādharmyeṇa sarvākārajñeyāvabhāsakatvāt / tamaḥpratipakṣasādharmyeṇa
            ca sarvākārasatyadarśanavibandhapratipakṣabhūtatvāt /</p>
         
         
         <p>(<span class="bold">Rgv 13</span>) vibandha punarabhutavastunimittārambaṇamanasikārapūrvikā rāgadveṣamohotpattiranuśayaparyutthānayogāt
            / anuśayato hi bālānāma bhūtamatatsvabhāvaṃ vastu śubhākāreṇa vā nimittaṃ bhavati
            rāgotpattitaḥ / pratighākāreṇa vā dveṣotpattitaḥ / avidyākāreṇa vā mohotpattitaḥ /
            tacca rāgadveṣamohanimittamayathābhutamārambaṇaṃ kurvatāmayoniśomanasikāraścittaṃ
            paryādadāti / teṣāmayoniśomanasikāraparyavasthitacetasāṃ rāgadveṣamohānāmanyatakleśasamudācāro
            bhavati / te tatonidānaṃ kāyena vācā manasā rāgajamapi karmābhisaṃskurvanti / dveṣajamapi
            mohajamapi karmābhisaṃskurvanti / karmataśca punarjanmānubandha eva bhavati / evameṣāṃ
            bālānāmanuśayavatāṃ / nimittagrāhiṇāmārambaṇacaritānāmayoniśomanasikārasamudācārāt
            kleśasamudayaḥ / kleśamudāyāt karmasamudayaḥ / karmasamudayājjanmasamudayo bhavati
            / sa punareṣa sarvākārakleśakarmajanmasaṃkleśo bālānāmekasya dhātoryathābhūtamajñānādadarśanācca
            pravartate /</p>
         
         
         <p>sa ca tathā draṣṭavyo yathā parigaveṣayanna tasya kiṃcinnimittamārambaṇaṃ vā paśyati
            / sa yadā na nimittaṃ nārambaṇaṃ vā paśyati tadā bhūtaṃ paśyati / evamete dharmāstathāgatenābhisaṃbuddhāḥ
            samatayā samā iti / ya evamasataśca nimittārambaṇasyādarśanāt sataśca yathābhūtasya
            paramārthasatyasya darśanāt tadubhayoranutkṣepāprakṣepasamatājñānena sarvadharmasamatābhisaṃbodhaḥ
            so 'sya sarvākārasya tattvadarśanavibandhasya pratipakṣo veditavyo yasyodayāditarasyātyantamasaṃgatirasamavadhānaṃ
            pravartate / sa khalveṣa dharmakāyaprāptiheturavikalpajñānadarśanabhāvanāmārgo vistareṇa
            yathāsūtraṃ prajñāpāramitānusāreṇānugantavyaḥ /</p>
         
         
         <p>ato mahāyānadharmaratnādavaivartikabodhisattvagaṇaratnaprabhāvaneti tadanantaraṃ tadadhikṛtya
            ślokaḥ /</p>
         
         
         <p>(<span class="bold">Rgv 14</span>) ye samyak pratividhya sarvajagato nairātmyakoṭiṃ śivāṃ
            
            <p>
               taccittaprakṛtiprabhāsvaratayā kleśāsvabhāvekṣaṇāt /<br />
               sarvatrānugatāmanāvṛtadhiyaḥ paśyanti saṃbuddhatāṃ<br />
               tebhyaḥ sattvaviśuddhyanantaviṣayajñānekṣaṇebhyo namaḥ // 13 //
               </p>
         </p>
         
         
         <p>anena kiṃ darśitam /</p>
         
         
         <p>
            yathāvadyāvadadhyātmajñānadarśanaśuddhitaḥ /<br />
            dhīmatāmavivartyānāmanuttaraguṇairgaṇaḥ // 14 //
            </p>
         
         
         <p>anena samāsato 'vaivartikabodhisattvagaṇaratnasya dvābhyāmākārābhyāṃ yathāvadbhāvikatayā
            yāvadbhāvikatayā ca lokottarajñānadarśanaviśuddhito 'nuttaraguṇānvitatvamudbhāvitam
            /</p>
         
         
         <p>
            yathāvattajjagacchantadharmatāvagamāt sa ca /<br />
            prakṛteḥ pariśuddhatvāt kleśasyādikṣayekṣaṇāt // 15 //
            </p>
         
         
         <p>tatra yathāvadbhāvikatā kṛtsnasya pudgaladharmākhyasya jagato yathāvannairātmyakoṭerava
            gamādveditavyā / sa cāyamavagamo 'tyantādiśāntasvabhāvatayā pudgaladharmāvināśayogena
            samāsato dvābhyāṃ kāraṇābhyāmutpadyate / prakṛtiprabhāsvaratādarśanācca cittasyādikṣayanirodhadarśanācca
            tadupakleśasya / tatra yā cittasya (<span class="bold">Rgv 15</span>) prakṛtiprabhāsvaratā yaśca tadupakleśa ityetad dvayamanāsravai dhātau kuśalākuśalayościttayorekecaratvād
            dvitīyacittānabhisaṃdhānayogena paramaduṣprativedhyam / ata āha / kṣaṇikuṃ bhagavan
            kuśalaṃ cittam / na kleśaiḥ saṃkliśyate / kṣaṇikamakuśalaṃ cittam / na saṃkliṣṭameva
            taccittaṃ kleśaiḥ / na bhagavan kleśāstaccittaṃ spṛśanti / kathamatra bhagavannasparśanadharmi
            cittaṃ tamaḥkliṣṭaṃ bhavati / asti ca bhagavannupakleśaḥ / astyupakliṣṭaṃ cittam /
            atha ca punarbhagavan prakṛtipariśuddhasya cittasyopakleśārtho duṣprativedhyaḥ / iti
            vistareṇa yathāvadbhāvikatāmārabhya duṣpratividhārthanirdeśo yathāsūtramanugantavyaḥ
            /</p>
         
         
         <p>
            yāvadbhāvikatā jñeyaparyantagatayā dhiyā /<br />
            sarvasattveṣu sarvajñadharmatāstitvadarśanāt // 16 //
            </p>
         
         
         <p>tatra yāvadbhāvikatā sarvajñeyavastuparyantagatayā lokottarayā prajñayā sarvasattveṣvantaśastiryagyonigateṣvapi
            tathāgatagarbhāstitvadarśanādveditavyā / tacca darśanaṃ bodhisattvasya prathamāyāmeva
            bodhisattvabhūmāvutpadyate sarvatragāthane dharmadhātuprativedhāt /</p>
         
         
         <p>(<span class="bold">Rgv 16</span>) ityevaṃ yo 'vabodhastatpratyātmajñānadarśanam /
            tacchuddhiramale dhātāvasaṅgāpratighā tataḥ // 17 //</p>
         
         
         <p>ityevamanena prakāreṇa yathāvadbhāvikatayā ca yāvadbhāvikatayā ca yo lokottaramārgāvabodhastadāryāṇāṃ
            pratyātmamananyasādhāraṇaṃ lokottarajñānadarśanamabhipretam / tacca samāsato dvābhyāṃ
            kāraṇābhyāmitaprādeśikajñānadarśanamupanidhāya suviśuddhirityucyate / katamābhyāṃ
            dvābhyām / asaṅgatvādapratihatatvācca / tatra yathāvadbhāvikatayā sattvadhātuprakṛtiviśuddhaviṣayatvādasaṅgam
            yāvadbhāvikatayānantejñeyavastuviṣayatvādapratihatam /</p>
         
         
         <p>
            jñānadarśanaśuddhyā buddhajñānādanuttarāt /<br />
            avaivartyādbhavantyāryāḥ śaraṇaṃ sarvadehinām // 18 //
            </p>
         
         
         <p>itīyaṃ jñānadarśanaśuddhiravinivartanīyabhūmisamārūḍhānāṃ bodhisattvānāmanuttarāyāstathāgatajñānadarśanaviśuddherupaniṣadgatatvādanuttarā
            veditavyā tadanyebhyo vā dāna śīlādibhyo bodhisattvaguṇebhyo madyogādavinivartanīyā
            bodhisattvāḥ śaraṇa bhūtā bhavanti sarvasattvānāmiti /</p>
         
         
         <p>śrāvakasaṃgharatnāgrahaṇaṃ bodhisattvagaṇaratnānantaraṃ tatpūjānarhatvāt / na hi jātu
            paṇḍitā bodhisattvaśrāvakaguṇāntarajñā mahābodhivipulapuṇyajñānasaṃbhārāpūryamāṇajñānakaruṇāmaṇḍalamaprameyasattvadhātugaṇasaṃtānāvabhāsapratyupasthitamanuttaratathāgatapūrṇacandra
            gamanānukūlamārgapratipannaṃ (<span class="bold">Rgv 17</span>) bodhisattvanavacandramutsṛjya prādeśikajñānaniṣṭhāgatamapi tārārūpavat svasaṃtānāvabhāsapratyupasthitaṃ
            śrāvakaṃ namasyanti / parahitakriyāśayaviśuddheḥ saṃniśrayaguṇenaiva hi prathamacittotpādiko
            'pi bodhisattvo niranukrośamananyapoṣigaṇyamanāsravaśīlasaṃvaraviśuddhiniṣṭhāgatamāryaśrāvakamabhibhavati
            / prāgeva tadanyairdaśavaśitādibhirbodhisattvaguṇaiḥ / vakṣyati hi /</p>
         
         
         <p>
            yaḥ śīlamātmārthakaraṃ vibharti duḥśīlasattveṣu dayāviyukteḥ /<br />
            ātmaṃbhariḥ śīladhanapraśuddho viśuddhaśīlaṃ na tamāhurāryam //
            </p>
         
         
         <p>
            yaḥ śīlamādāya paropajīvyaṃ karoti tejo 'nilavāribhūvat /<br />
            kāruṇyamutpādya paraṃ pareṣu sa śīlavāṃstatpratirūpako 'nya iti //
            </p>
         
         
         <p>tatra kenārthena kimadhikṛtya bhagavatā śaraṇatrayaṃ prajñaptam //</p>
         
         
         <p>
            śāstṛśāsanaśiṣyārthairadhikṛtya triyānikān /<br />
            kāratrayādhimuktāṃśca prajñaptaṃ śaraṇatrayam // 19 //
            </p>
         
         
         <p>(<span class="bold">Rgv 18</span>) buddhaḥ śaraṇamagryatvād dvipadānāmiti śāstṛguṇodbhāvanārthena buddhabhāvāyopagatān
            bodhisattvān pudgalān buddhe ca paramakārakriyādhimuktānadhikṛtya deśitaṃ prajñaptam
            /</p>
         
         
         <p>dharmaḥ śaraṇamagryatvādvirāgāṇāmiti śāstṛḥ śāsana guṇodbhāvanārthena svayaṃ pratītya
            gambhīradharmānubodhāyopagatān pratyekabuddhayānikān pudgalān dharme ca paramakārakriyādhimuktānadhikṛtya
            deśitaṃ prajñaptam /</p>
         
         
         <p>saṃghaḥ śaraṇamagryatvādgaṇānāmiti śāstuḥ śāsane supratipannaśiṣyaguṇodbhāvanārthena
            parataḥ śravaghoṣasyānugamāyopagatān śrāvakayānikān pudgalān saṃghe ca paramakārākriyādhimuktānadhikṛtya
            deśitaṃ prajñaptam / ityanena samāsatastrividhenārthena ṣaṭ pudgalānadhikṛtya prabhedayo
            bhagavatā saṃvṛtipadasthānena sattvānāmanupūrvanayāvatārārthamimāni trīṇi śaraṇāni
            deśitāni prajñaptāni /</p>
         
         
         <p>
            tyājyatvān moṣadharmatvādabhāvāt sabhayatvataḥ /<br />
            dharmo dvidhāryasaṃghaśca nātyantaṃ śaraṇaṃ param // 20 //
            </p>
         
         
         <p>dvividho dharmaḥ / deśanādharmo 'dhigamadharmaśca / tatra deśanādharmaḥ sūtrādideśanāyā
            nāmapadavyañjanakāyasaṃgṛhītaḥ / sa ca mārgābhisamayaparyavasānatvāt kolopama ityuktaḥ
            / adhigamadharmo hetuphalabhedena dvividhaḥ / yaduta mārgasatyaṃ nirodhasatyaṃ (<span class="bold">Rgv 19</span>) ca / yena yadadhigamyata iti kṛtvā / tatra mārgaḥ saṃskṛtalakṣaṇaparyāpannaḥ / yat
            saṃskṛtalakṣaṇaparyāpannaṃ tan mṛṣāmoṣadharmi / yan mṛṣāmoṣadharmi tadasatyam / yadasatyaṃ
            tadanityam / yadanityaṃ tadśaraṇam / yaśca tena mārgeṇa nirodho 'dhigataḥ so 'pi śrāvakanayena
            pradīpocchedavat kleśaduḥkhābhāvamātraprabhāvitaḥ / na cābhāvaḥ śaraṇamaśaraṇaṃ vā
            bhavitumarhati /</p>
         
         
         <p>saṃgha iti traiyānikasya gaṇasyaitadadhivacanam / sa ca nityaṃ sabhayastathāgataśaraṇagato
            niḥsaraṇaparyeṣī śaikṣaḥ sakaraṇīyaḥ pratipannakaścānuttarāyāṃ samyaksaṃbodhāviti
            / kathaṃ samayaḥ / yasmādarhatāmapi kṣīṇapunarbhavānāmaprahīṇatvādvāsaṃnāyāḥ satatasamitaṃ
            sarvāsaṃskāreṣu tīvrā bhayasaṃjñā pratyupasthitā bhavati syādyathāpi nāmotkṣiptāsike
            vadhakapuruṣe tasmātte 'pi nātyantasukhaniḥsaraṇamadhigatāḥ / na hi śaraṇaṃ śaraṇaṃ
            paryeṣate / yathaivā śaraṇāḥ sattvā yena tena bhayena bhītāstatastato niḥsaraṇaṃ paryeṣante
            tadvadarhatāmapyasti tadbhayaṃ yataste bhayādbhītāstathāgatameva śaraṇamupagacchanti
            / yaścaivaṃ sabhayatvāccharaṇamupagacchatyavaśyaṃ bhayānniḥsaraṇaṃ sa paryeṣyate /
            niḥsaraṇaparyeṣitvācca bhayanidānaprahāṇamadhikṛtya śaikṣo bhavati sakaraṇīyaḥ / śaikṣatvāt
            (<span class="bold">Rgv 20</span>) pratipannako bhavatyabhayamāryabhasthānamanuprāptuṃ yadutānuttarāṃ samyaksaṃbodhim
            / tasmātso 'pi tadaṅgaśaraṇatvānnātyantaṃ śaraṇam / evamime dve śaraṇe paryantakāle
            śaraṇe ityucyete /</p>
         
         
         <p>
            jagaccharaṇamekatra buddhatvaṃ pāramārthikam /<br />
            munerdharmaśarīratvāt tanniṣṭhatvādgaṇasya ca // 21 //
            </p>
         
         
         <p>anena tu pūrvoktena vidhinānutpādānirodhaprabhāvitasya munervyavadānasatyadvayavirāgadharmakāyatvād
            dharmakāyaviśuddhiniṣṭhādhigamaparyavasānatvācca traiyānikasya gaṇasya pāramārthikamevātrāṇe
            'śaraṇe loke 'parāntakoṭisamamakṣayaśaraṇaṃ nityaśaraṇaṃ dhruvaśaraṇaṃ yaduta tathāgatā
            arhantaḥ samyaksaṃbuddhāḥ / eva ca nityadhruvaśivaśāśvataikaśaraṇanirdeśo vistareṇāryaśrīmālāsūtrānusāreṇānugantavyaḥ
            /</p>
         
         
         <p>
            ratnāni durlabhotpādāna nirmalatvāt prabhāvataḥ /<br />
            lokālaṃkārabhūtatvādagratvān nirvikārataḥ // 22 //
            </p>
         
         
         <p>samāsataḥ ṣaḍvidhena ratnasādharmyeṇaitāni buddhadharmasaṃghākhyāni trīṇi ratnānyucyante
            / yaduta durlabhotpādabhāvasādharmyeṇa bahubhirapi kalpaparivarteranavāptakuśalamūlānāṃ
            tatsamavadhānāpratilambhāt / vaimalyasādharmyeṇa sarvācāramalavigatatvāt / prabhāvasādharmyeṇa
            ṣaḍabhijñādyacintyaprabhāvaguṇayogāt / lokālaṃkārasādharmyeṇa sarvajagadāśayaśobhānimittatvāt
            / ratnaprativarṇikāgryasādharmyeṇa lokottaratvāt / stutinindādyavikārasādharmyeṇāsaṃskṛtasvabhāvatvāditi
            /</p>
         
         
         <p>(<span class="bold">Rgv 21</span>) ratnatrayanirdeśānantaraṃ yasmin satyeva laukikalokottaraviṃśuddhiyoniratnatrayamutpadyate
            tadadhikṛtya ślokaḥ /</p>
         
         
         <p>
            samalā tathatātha nirmalā vimalāḥ buddhaguṇā jinakriyā /<br />
            viṣayaḥ paramārthadarśināṃ śubharatnatrayasargako yataḥ // 23 //
            </p>
         
         
         <p>anena kiṃ paridīpitam /</p>
         
         
         <p>
            gotraṃ ratnatrayasyāsya viṣayaḥ sarvadarśinām /<br />
            caturvidhaḥ sa cācintyaścaturbhiḥ kāraṇaiḥ kramāt // 24 //
            </p>
         
         
         <p>tatra samalā tathatā yo dhāturavinirmuktakleśakośastathāgatagarbha ityucyate / nirmalā
            tathatā sa eva buddhabhūmāvāśrayaparivṛttilakṣaṇo yastathāgatadharmakāye ityucyate
            / vimalabuddhaguṇā ye tasminnevāśrayaparivṛttilakṣaṇe tathāgatadharmakāye lokottarā
            daśabalādayo buddhadharmāḥ / jinakriyā teṣāmeva daśabalādīnāṃ buddhadharmāṇāṃ pratisvamanuttaraṃ
            karma yadaniṣṭhitamaviratamapratipraśrabdhaṃ bodhisattvavyākaraṇakathāṃ nopacchinatti
            / tāni punarimāni catvāri sthānāni yathāsaṃkhyameva caturbhiḥ kāraṇairacintyatvāt
            sarvajñaviṣayā ityucyante / katamaiścaturbhiḥ /</p>
         
         
         <p>
            śuddhyupakliṣṭatāyogāt niḥsaṃkleśaviśuddhitaḥ /<br />
            avinirbhāgadharmatvādanābhogāvikalpataḥ // 25 //
            </p>
         
         
         <p>tatra samalā tathatā yugapadekakālaṃ viśuddhā ca saṃkliṣṭā cetyacintyametat sthānaṃ
            gambhīradharmanayādhimuktānāmapi pratyekabuddhānāmagocaraviṣatvāt / yata (<span class="bold">Rgv 22</span>) āha / dvāvimau devi dharmau duṣprativedhyau / prakṛtipariśuddhicittaṃ duṣprativedhyam
            / tasyaiva cittasyopakliṣṭatā duṣprativedhyā / anayordevi dharmayoḥ śrotā tvaṃ vā
            bhaverathavā mahādharmasamanvāgatā bodhisattvāḥ / śeṣāṇāṃ devi sarvaśrāvakapratyekabuddhānāṃ
            tathāgataśraddhāgamanīyā vevaito dharmāviti /</p>
         
         
         <p>tatra nirmalā tathatā pūrvamalāsaṃkliṣṭā paścādviśuddhetyacintyametat sthānam / yat
            āha / prakṛtiprabhāsvaraṃ cittam / tattathaiva jñānam / tata ucyate / ekakṣaṇalakṣaṇasamāyuktayā
            prajñayā samyaksaṃbodhirabhisaṃbuddheti /</p>
         
         
         <p>tatra vimalā buddhaguṇāḥ paurvāparyeṇaikāntasaṃkliṣṭāyāmapi pṛthagjanabhūmāvavinirbhāgadharmatayā
            nirviśiṣṭā vidyanta ityacintyametat sthānam / yat āha /</p>
         
         
         <p>na sa kaścitsattvaḥ sattvanikāye saṃvidyate yatra tathāgatajñānaṃ na sakalamanupraviṣṭam
            / api tu saṃjñāgrāhatastathāgatajñānaṃ na prajñāyate / saṃjñāgrāhavigamāt punaḥ sarvajñajñānaṃ
            svayaṃbhūjñānamasaṅgataḥ prabhavati / tadyathāpi nāma bho jinaputra trisāhasramahāsahasralokadhātupramāṇaṃ
            mahāpustaṃ bhavet / tasmin khalu punarmahāpuste trisāhasramahāsāhasralokadhātuḥ sakalasamāpta
            ālikhito bhavet / mahāpṛthivīpramāṇena mahāpṛthivī / dvisāhasralokadhātupramāṇena
            dvisāhasralokadhātuḥ / sāhasralokadhātupramāṇena sāhasralokadhātuḥ / cāturdvīpikapramāṇena
            cāturdvīpikāḥ / mahāsamudrapramāṇena mahāsamudrāḥ / jambūdvīpapramāṇena jambūdvīpāḥ
            / pūrvavidehadvīpapramāṇena pūrvavidehadvīpāḥ / godāvarīdvīpapramāṇena godāvarīdvīpāḥ
            / uttarakurudvīpapramāṇenottarakurudvīpāḥ / sūmerupramāṇena sumeravaḥ / (<span class="bold">Rgv 23</span>) bhūmyavacaradevavimānapramāṇena bhūmyavacaradevavimānāni / kāmāvacaradevavimānapramāṇena
            kāmāvacaradevavimānāni / rūpāvacaradevavimānapramāṇena rūpāvacaradevavimānāni / tacca
            mahāpustaṃ trisāhasramahāsāhasralokadhātvāyāmavistarapramāṇaṃ bhavet / tatkhālu punarmahāpustamekasmin
            paramāṇurajasi prakṣiptaṃ bhavet / yathā caikaparamāṇurajasi tanmahāpustaṃ prakṣiptaṃ
            bhavet tathānyeṣu sarvaparamāṇurajaḥsu tatpramāṇānyeva mahāpustānyabhyantarapraviṣṭāni
            bhaveyuḥ / atha kaścideva puruṣa utpadyate paṇḍito nipuṇo vyakto medhāvī tatropagamikayā
            mīmāṃsayā samanvāgataḥ divyaṃ cāsya cakṣuḥ samantapariśuddhaṃ prabhāsvaraṃ bhavet
            / sa divyena cakṣuṣā vyavalokayati / idaṃ mahāpustamevaṃbhūtamihaiva parītte paramāṇurajasyanitiṣṭhataṃ
            / na kasyacidapi sattvasyopakāritbhūtaṃ bhavati / tasyaivaṃ syāt / yannvahaṃ mahāvīryabalasthāmnā
            etatparamāṇurajo bhittvā etanmahāpustaṃ sarvajagadupajīvyaṃ kuryām / sa mahāvīryabalasthāma
            saṃjanayitvā sūkṣmeṇa vajreṇa tatparamāṇurajo bhittvā yathābhiprāyaṃ tanmahāpustaṃ
            sarvajagadupajīvyaṃ kuryāt / yathā caikasmāt tathāśeṣebhyaḥ paramāṇubhyastathaiva
            kuryāt / evameva bho jinaputra tathāgatajñānamapramāṇajñānaṃ sarvasattvopajīvyajñānaṃ
            sarvasattvacittasaṃtāneṣu sakalamanupraviṣṭam / sarvāṇi ca tāni sattvacittasaṃtānānyapi
            tathāgatajñānapramāṇāni / atha ca punaḥ saṃjñāgrāhavinivaddhā (<span class="bold">Rgv 24</span>) bālā na jānanti na prajānanti nānubhavanti na sākṣātkurvanti tathāgatajñānam / tatastathāgato
            'saṅgeṇa tathāgatajñānena sarvadharmadhātusattvabhavanāni vyavalokyācāryasaṃjñī bhavati
            / aho bata ime sattvā yathāvat tathāgatajñānaṃ na prajānanti / tathāgatajñānānupraviṣṭāśca
            / yannvahameṣā sattvānāmāryeṇa mārgopadeśena sarvasaṃjñākṛtabandhanāpanayanaṃ kuryā
            yathā svayamevāryamārgabalādhānena mahatīṃ saṃjñāgranthiṃ vinivartya tathāgatajñānaṃ
            pratyabhijānīran / tathāgatasamatāṃ cānuprāpnuyaḥ / te tathāgatamārgopadeśena sarvasaṃjñākṛtabandhanāni
            vyapanayanti / apanīteṣu ca sarvasaṃjñākṛtabandhaneṣu tat tathāgatajñānama pramāṇaṃ
            bhavati sarvajagadupajīvyamiti /</p>
         
         
         <p>tatra jinakriyā yugapatsarvatra sarvakālamanābhogenāvikalpato yathāśayeṣu yathāvainayikeṣu
            sattveṣvakṣūṇamanuguṇaṃ pravartata ityacintyametat sthānam / yata āha / saṃkṣepamātrakeṇāvatāraṇārthaṃ
            sattvānāmapramāṇamapi tathāgatakarma pramāṇato nirdiṣṭam / api tu kulaputra yattathāgatasya
            bhūtaṃ tathāgatakarma tadapramāṇamacintyamavijñeyaṃ sarvalokena / anudāharaṇamakṣaraiḥ
            / duḥsaṃpādaṃ parebhyaḥ / adhiṣṭhitaṃ sarvabuddhakṣetreṣu / samatānugataṃ sarvabuddhaiḥ
            / samatikrāntaṃ sarvābhogakriyābhyaḥ / nirvikalpamākāśasamatayā / nirnītākāraṇaṃ dharmadhātukriyayā
            / iti vistareṇa yāvadviśuddhavaiḍūryamaṇiduṣṭāntaṃ kṛtvā nirdiśati / tadanena kulaputra
            paryāyeṇaivaṃ veditavyamacintyaṃ tathāgatakarma samatānugataṃ ca sarvato 'navadyaṃ
            ca triratnavaṃśanupacchettṛ ca / yatrācintye tathāgatakarmaṇi pratiṣṭhitastathāgata
            ākāśasvabhāvatāṃ ca kāyasya na vijahāti (<span class="bold">Rgv 25</span>) sarvabuddhakṣetreṣu ca darśanaṃ dadāti / anabhilāpyadharmatāṃ ca vāco na vijahāti
            yathārutavijñaptyā ca sattvebhyo dharmaṃ deśayati / sarvacittārambaṇavigataśca sarvasattvacittacaritāśayāṃśca
            prajānātiti /</p>
         
         
         <p>
            bodhyaṃ bodhistadaṅgāni bodhaneti yathākramam /<br />
            heturekaṃ padaṃ trīṇi pratyayastadviśuddhaye // 26 //
            </p>
         
         
         <p>eṣāṃ khalvapi caturṇāmarthapadānāṃ sarvajñeyasaṃgrahamupādāya prathamaṃ boddhavyapadaṃ
            draṣṭavyam / tadanubodho bodhiriti dvitīyaṃ bodhipadam / bodheraṅgabhūtā buddhaguṇā
            iti tritīyaṃ bodhyaṅgapadam / bodhyaṅgaireva bodhanaṃ pareṣāmiti caturtha bodhanāpadam
            / itīmāni catvāri padānyadhikṛtya hetupratyayabhāvena ratnatrayagotravyavasthānaṃ
            veditavyam /</p>
         
         
         <p>tatraiṣāṃ caturṇāṃ padānāṃ prathamaṃ lokottaradharmavijatvāt pratyātmayoniśomanasikārasaṃniśrayeṇa
            tadviśuddhimupādāya triratnotpattiheturanugantavyaḥ / ityevamekaṃ padaṃ hetuḥ / kathaṃ
            trīṇi pratyayaḥ / tathāgato 'nuttarāṃ samyaksaṃbodhimabhisaṃbudhya daśabalādibhirbuddhadharmerdvātriśadākāraṃ
            tathāgatakarma kurvan parato ghoṣasaṃniśrayeṇa tadviśuddhimupādāya triratnotpattipratyayo
            'nugantavyaḥ / ityevaṃ trīṇi pratyayaḥ / ataḥ parameṣāmeva caturṇā padānāmanupūrvamavaśiṣṭena
            granthena vistaravibhāganirdeśo veditavyaḥ /</p>
         
         
         <p>tatra samalāṃ tathatāmadhikṛtya yaduktaṃ sarvasattvāstathāgatagarbhā iti tat kenārthena
            /</p>
         
         
         <p>(<span class="bold">Rgv 26</span>) buddhajñānāntargamāt sattvarāśestannairmalyasyādvayatvāt prakṛtyā /
            bauddhe gotre tatphalasyopacārāduktāḥ sarve dehino buddhagarbhāḥ // 27 //</p>
         
         
         <p>
            saṃbuddhakāyaspharaṇāt tathatāvyatibhedataḥ /<br />
            gotrataśca sadā sarve buddhagarbhāḥ śarīriṇaḥ // 28 //
            </p>
         
         
         <p>samāsatastrividhenārthena sadā sarvasattvāstathāgatagarbhā ityuktaṃ bhagavatā / yaduta
            sarvasattveṣu tathāgatadharmakāyaparispharaṇārthena tathāgatatathatāvyatibhedārthena
            tathāgatagotrasaṃbhavārthena ca / eṣāṃ punastrayāṇāmarthapadānāmutaratra tathāgatagarbhasūtrānusāreṇa
            nirdeśo bhaviṣyati / pūrvataraṃ tu yenārthena sarvatrāviśeṣeṇa pravacane sarvākāraṃ
            tadarthasūcanaṃ bhavati tadapyādhikṛtya nirdekṣyāmi / uddānam /</p>
         
         
         <p>
            svabhāvahetvo phalakarmayogavṛttiṣvavasthāsvatha sarvagatve /<br />
            sadāvikāritvaguṇeṣvabhede jñeyo 'rthasaṃdhiḥ paramārthadhāto // 29 //
            </p>
         
         
         <p>samāsato daśavidhamarthamabhisaṃdhāya paramatattvajñānāviṣayasya tathāgatadhātorvyavasthānamanugantavyam
            / daśavidho 'rthaḥ katamaḥ / tadyathā svabhāvārtho hetvarthaḥ phalārthaḥ karmārtho
            yogārtho vṛtyartho 'vasthāprabhedārthaḥ sarvatragārtho 'vikārārtho 'bhedārthaśca /
            tatra svabhāvarthaṃ hetvartha cārabhya ślokaḥ /</p>
         
         
         <p>
            sadā prakṛtyasaṃkliṣṭaḥ śuddharatnāmvarāmbuvat /<br />
            dharmādhimuktyadhiprajñāsamādhikaruṇānvayaḥ // 30 //
            </p>
         
         
         <p>(<span class="bold">Rgv 27</span>) tatra pūrveṇaṃ ślokārthena kiṃ darśayati /</p>
         
         
         <p>
            prabhāvānanyathābhāvasnigdhabhāvasvabhāvataḥ /<br />
            cintāmaṇinabhovāriguṇasādharmyameṣu hi // 31 //
            </p>
         
         
         <p>ya ete trayo 'tra pūrvamuddiṣṭā eṣu triṣu yathāsaṃkhyameva svalakṣaṇaṃ sāmānyalakṣaṇaṃ
            cārabhya tathāgatadhātościntāmaṇinabhovāriviśuddhiguṇasādharmyaṃ veditavyam / tatra
            tathāgatadharmakāye tāvaccintitārthasamuddhayādi prabhāvasvabhāvatāṃ svalakṣaṇamārabhya
            cintāmaṇiratnasādharmyaṃ veditavyam / tathatāyāmananyathābhāvasvabhāvatāṃ svalakṣaṇamārabhyākāśasādharmyaṃ
            veditavyam / tathāgatagotre sattvakaruṇāsnigdhasvabhāvatāṃ svalakṣaṇamārabhya vārisādharmya
            veditavyam / sarveṣāṃ cātra sadātyantaprakṛtyanupakliṣṭatāṃ prakṛtipariśuddhiṃ sāmānyalakṣaṇāmārabhya
            tadeva cintāmaṇinabhovāriviśuddhiguṇasādharmyaṃ veditavyam /</p>
         
         
         <p>tatra pareṇa ślokārdhena kiṃ darśitam /</p>
         
         
         <p>
            caturdhāvaraṇaṃ dharmapratibho 'pyātmadarśanam /<br />
            saṃsāraduḥkhabhīrūtvaṃ sattvārthaṃ nirapekṣatā // 32 //
            </p>
         
         
         <p>
            icchantikānāṃ tīrthyānāṃ śrāvakāṇāṃ svayaṃbhuvām /<br />
            adhimuktyātayo dharmāścatvāraḥ śuddhihetavaḥ // 33 //
            </p>
         
         
         <p>samāsata ime trividhāḥ sattvāḥ sattvarāśau saṃvidyante / bhavābhilāṣiṇo vibhavābhilāṣiṇastadubhayānabhilāṣiṇaśca
            / tatra bhavābhilāṣiṇo dvividhā veditavyāḥ / (<span class="bold">Rgv 28</span>) mokṣamārgapratihatāśa aparinirvāṇagotrakāḥ sattvā ye saṃsāramevecchanti na nirvāṇaṃ
            tanniyatipatitāścehadhārmikā eva / tadekatyā mahāyānadharmavidviṣo yānadhikṛtyataduktaṃ
            bhagavatā / nāhaṃ teṣāṃ śāstā na te mama śrāvakāḥ / tānahaṃ śāriputra tamasastamo
            'ntaramandhakārān mahāndhakāragāminastamobhūyiṣṭhā iti vadāmi /</p>
         
         
         <p>tatra vibhavābhilāṣiṇo dvividhāḥ / anupāyapatitā upāyapatitāśca / tatrānupāyapatitāḥ
            api trividhāḥ / itobāhyā bahunānāprakārāścakaparibrājakanigranthiputraprabhṛtayo 'nyatīrthyāḥ
            / ihadhārmikāśca tatsabhāgacaritā eva śrāddhā api durgṛhītagrāhiṇaḥ / te ca punaḥ
            katame / yaduta pudgaladṛṣṭayaśca paramārthānadhimuktā yān prati bhagavatā śūnyatānadhimukto
            nirviśiṣṭo bhavati tīrthikairityuktam / śūnyatādṛṣṭayaścābhimānikā yeṣāmiha tadvimokṣamukhe
            'pi śūnyatāyāṃ mādyamānānāṃ śūnyataiva dṛṣṭirbhavati yānadhikṛtyāha / varaṃ khalu
            kāśyapa sumerumātrā pudgaladṛṣṭirna tvevābhimānikasya śūnyatādṛṣṭiriti / tatropāyapatitā
            api dvividhāḥ / śrāvakayānīyāśca samyaktvaniyāmamavakrāntāḥ pratyekabuddhayānīyāśca
            /</p>
         
         
         <p>tadubhayānābhilāṣiṇaḥ punarmahāyānasaṃprasthitāḥ paramatīkṣṇendriyāḥ sattvā ye nāpi
            saṃsāramicchanti yathecchantikā nānupāyapatitāstīrthikādivan nāpyupāyapatitāḥ śrāvakapratyekabuddhavat
            / api tu saṃsāranirvāṇasamatāpatti mārgapratipannāste bhavantyapratiṣṭhitanirvāṇāśayā
            nirupakliṣṭasaṃsāragataprayogā dṛḍhakaruṇādhyāśayapratiṣṭhitamūlapariśuddhā iti /</p>
         
         
         <p>(<span class="bold">Rgv 29</span>) tatra ye sattvā bhavābhilāṣiṇa icchantikāstanniyatipatitā ihadhārmikā evocyante
            mithyātvaniyataḥ sattvarāśiriti / ye vibhavābhilāṣiṇo 'pyanupāyapatitā ucyante 'niyataḥ
            sattvarāśiriti / ye vibhavābhilāṣiṇa upāyapatitāstadubhayānabhilāṣiṇaśca samatāptimārgapratipannāsta
            ucyatte samyaktvaniyataḥ sattvarāśiriti / tatra mahāyānasaṃprasthitān sattvānanāvaraṇagāminaḥ
            sthāpayitvā ya ito 'nye sattvāstadyathā / icchantikāstīrthyāḥ śrāvakāḥ pratyekabuddhāśca
            / teṣāmimāni catvāryāvaraṇāni tathāgatadhātoranadhigamāyāsākṣātkriyāyaisaṃvartante
            / katamāni ca catvāri / tadyathā mahāyānadharmapratigha icchantikānāmāvaraṇa yasya
            pratipakṣo mahāyānadharmādhimuktibhāvanā bodhisattvānām / dharmeṣvātmadarśanamanyatīrthānāmāvaraṇaṃ
            yasya pratipakṣaḥ prajñāpāramitābhāvanā bodhisattvānām / saṃsāre duḥkhasaṃjñā duḥkhabhīrutva
            śrāvakayānikānāmavaraṇaṃ yasya pratipakṣo gaganagañjādisamādhibhāvanā bodhisattvānām
            / sattvārthavimukhatā sattvārthanirapekṣatā pratyekabuddhayānikānāmāvaraṇaṃ yasya
            pratipakṣo mahākaruṇābhāvanā bodhisattvānāmiti /</p>
         
         
         <p>etaccaturvidhamāvaraṇameṣāṃ caturvidhānāṃ sattvānāṃ yasya pratipakṣānimāṃścaturo 'dhimuktyādīn
            bhāvayitvā bodhisattvā niruttarārthadharmakāyaviśuddhiparamatāmadhigacchantyebhiśca
            viśuddhisamudāgamakāraṇaiścaturbhiranugatā dharmarājaputrā bhavanti tathāgatakule
            / kathamiti /</p>
         
         
         <p>bījaṃ yeṣāmagrayānādhimuktirmātā prajñā buddhadharmaprasūtyai /
            (<span class="bold">Rgv 30</span>) garbhasthānaṃ dhyānasaukhyaṃ kṛpoktā dhātrī putrāste 'nujātā munīnām // 34 //</p>
         
         
         <p>tatra phalārtha karmārtha cārabhya ślokaḥ /</p>
         
         
         <p>
            śubhātmasukhanityatvaguṇapāramitā phalam /<br />
            duḥkhanirvicchamaprāpticchandapranidhikarmakaḥ // 35 //
            </p>
         
         
         <p>tatra pūrveṇa ślokārdhena kiṃ darśitam /</p>
         
         
         <p>
            phalameṣāṃ samāsena dharmakāye viparyayāt /<br />
            caturvidhaviparyāsapratipakṣaprabhāvitam // 36 //
            </p>
         
         
         <p>ya ete 'dhimuktyādayaścatvāro dharmāstathāgatadhātorviśuddhihetava eṣāṃ yathāsaṃkhyameva
            samāsataścaturvidhaviparyāsaviparyayapratipakṣeṇa caturākārā tathāgatadharmakāyaguṇapāramitā
            phalaṃ draṣṭavyam / tatra yā rūpādike vastunyanitye nityamiti saṃjñā / duḥkhe sukhamiti
            / anātmanyātmeti / aśubhe śubhamiti saṃjñā / ayamucyate caturvidho viparyāsaḥ / etadviparyayeṇa
            caturvidha evāviparyāso veditavyaḥ / katamaścaturvidhaḥ / yā tasminneva rūpādike vastunyanityasaṃjñā
            / duḥkhasaṃjñā / anātmasaṃjñā / aśubhasaṃjñā / ayamucyate caturvidhaviparyāsaviparyayaḥ
            / sa khalveṣa nityādilakṣaṇaṃ tathāgatadharmakāyamadhikṛtyeha viparyāso 'bhipreto
            yasya pratipakṣeṇa caturākārā tathāgatadharmakāyaguṇapāramitā vyavasthāpitā / tadyathā
            nityapāramitā sukhapāramitātmapāramitā subhapāramiteti / eṣa ca grantho vistareṇa
            yathāsūtramanugantavyaḥ / viparyastā bhagavan sattvā upātteṣu pañcasūpādānaskandheṣu
            / te bhavantyanitye nityasaṃjñinaḥ / duḥkhe sukhasaṃjñinaḥ / anātmanyātmasaṃjñinaḥ
            / aśubhe subhasaṃjñinaḥ / sarvaśrāvakapratyekabuddhā api bhagavan śūnyatājñānenādṛṣṭapūrve
            sarvajñajñānaviṣaye tathāgatadharmakāye (<span class="bold">Rgv 31</span>) viparyastāḥ / ye bhagavan sattvāḥ syurbhagavataḥ putrā aurasā nityasaṃjñina ātmasaṃjñinaḥ
            sukhasaṃjñinaḥ śubhasaṃjñinaste bhagavan sattvāḥ syuraviparyastāḥ / syuste bhagavan
            samyagdarśinaḥ / tat kasmāddhetoḥ / tathāgatadharmakāya eva bhagavan nityapāramitā
            sukhapāramitā ātmapāramitā śubhapāramitā / ye bhagavan sattvāstathāgatadharmakāyamevaṃ
            paśyanti te samyak paśyanti / ye samyaka paśyanti te bhagavataḥ putrā aurasā iti vistaraḥ
            /</p>
         
         
         <p>āsāṃ punaścatasṛṇāṃ tathāgatadharmakāyaguṇapāramitāyāṃ hetvānupūrvyā pratilomakramo
            veditavyaḥ / tatra mahāyānadharmapratihatānāmicchantikānāmaśucisaṃsārābhirativiparyayeṇa
            bodhisattvānāṃ mahāyānadharmādhimuktibhāvanāyāḥ śubhapāramitādhigamaḥ phalaṃ draṣṭavyam
            / pañcasūpādānaskandheṣvātmadarśināmanyatīrthyānāmasadātmagrahābhirativiparyayeṇa
            prajñāpāramitābhāvanāyāḥ paramātmapāramitādhigamaḥ phalaṃ draṣṭavyam / sarve hyanyatīrthyā
            rūpādikamatatsvabhāvaṃ vastvātmetyupagatāḥ / taccaiṣāṃ vastu yathāgrahamātmalakṣaṇena
            visaṃvāditvāt sarvakālamanātmā / tathāgataḥ punaryathābhūtajñānena sarvadharmanairātmyaparapā
            ramabhiprāptaḥ / taccāsya nairātmyamanātmalakṣaṇena yathādarśanamavisaṃvāditvāt sarvakālamātmābhipreto
            nairātmyaṃmevātmani kṛtvā / yathoktaṃ sthito 'sthānayogeneti / saṃsāraduḥkhabhīrūṇāṃ
            śrāvakayānikānāṃ (<span class="bold">Rgv 32</span>) saṃsāraduḥkhopaśamamātrābhirativiparyayeṇa gaganagañjādisamādhibhavanāyāḥ sarvalaukikalokottarasukhapāramitādhigamaḥ
            phalaṃ draṣṭavyam / sattvārthanirapekṣāṇāṃ pratyekabuddhayānīyānāyamasaṃsargavihārābhirativiṣaparyayeṇa
            mahākaruṇābhāvanāyāḥ satatasamitamā saṃsārāt sattvārthaphaligodhapariśuddhatvān nityapāramitādhigamaḥ
            phalaṃ draṣṭavyam / ityetāsāṃ catasṛṇāmadhimuktiprajñāsamādhikaruṇābhāvanānāṃ yathāsaṃkhyameva
            caturākāraṃ tathāgatadharmakāye śubhātmasukhanityatvaguṇāpāramitākhyaṃ phalaṃ nirvartyate
            bodhisattvānām / ābhiśca tathāgato dharmadhātuparama ākāśadhātuparyavasāno 'parāntakoṭīniṣṭha
            ityucyate / mahāyānaparamadharmādhimuktibhāvanāyā hi tathāgato 'tyantaśubhadharmadhātuparamatādhigamāddharmadhātuparamaḥ
            saṃvṛttaḥ / prajñāpāramitābhāvanayākāśopamasattvabhājanalokanairātmyaniṣṭhāgamanād
            gaganagañjādisamādhibhāvanayā ca sarvatra paramadharmeśvaryavibhutvasaṃdarśanādākāśadhātuparyavasānaḥ
            / mahākaruṇābhāvanayā sarvasattveṣvaparyantakālakāruṇikatāmupādāyāparāntakoṭiniṣṭha
            iti /</p>
         
         
         <p>āsāṃ punaścatasṛṇāṃ tathāgatadharmakāyaguṇapāramitānāmadhigamāyānāsravadhātusthitānāmapyarhatāṃ
            pratyekabuddhānāṃ vaśitāprāptānāṃ ca bodhisattvānāmime catvāraḥ paripanthā bhavanti
            / tadyathā pratyayalakṣaṇaṃ hetulakṣaṇaṃ saṃbhavalakṣaṇaṃ vibhavalakṣaṇamiti / tatra
            pratyayalakṣaṇamavidyāvāsabhūmiravidyeva saṃskārāṇām / hetulakṣaṇamavidyāvāsabhūmipratyayameva
            saṃskāravadanāsravaṃ karma / saṃbhavalakṣaṇamavidyāvāsabhūmipratyayānāsravakarmahetukī
            ca trividhā manomayātmabhāvanirvṛttiścaturupādānapratyayā (<span class="bold">Rgv 33</span>) sāsravakarmahetukīva tribhavābhinirvṛttiḥ / vibhavalakṣaṇaṃ trividhamanomayātmabhāvanirvṛttipratyayā
            jātipratyayamiva jarāmaraṇamacintyā pāriṇāmikī cyutiriti /</p>
         
         
         <p>tatra sarvopakleśasaṃniśrayabhūtāyā avidyāvāsabhūmeraprahīṇātvādarhantaḥ pratyekabuddhā
            vaśitāprāptāśca bodhisattvāḥ sarvakleśamaladaurgandhyavāsanāpakarṣaparyantaśubhapāramitāṃ
            nādhigacchanti / tāmeva cāvi dyāvāsabhūmiṃ pratītya sūkṣmanimittaprapañcasamudācārayogādatyantamanabhisaṃskāramātmapāramitāṃ
            nādhigacchanti / tāṃ cāvidyāvāsabhūmimavidyāvāsabhūmipratyayaṃ ca sūkṣmanimittaprapañcasamudācārasamutthāpitamanāsravaṃ
            karma pratītya manomayaskandhasamudayāt tannirodhamatyantasukhapāramitāṃ nādhigacchanti
            / yāvacca nirayaśeṣakleśakarmajanmasaṃkleśanirodhasamudbhūtaṃ tathāgatadhātuṃ na sākṣātkurvanti
            tāvadacintyapāriṇāmikyāścyu teravigamādatyantānanyathābhāvāṃ nityapāramitāṃ nādhigacchanti
            / tatra kleśasaṃkleśavadavidyāvāsabhūmiḥ / karmasaṃkleśavadanāsravakarmābhisaṃskāraḥ
            / janmasaṃkleśavat trividhā manomayātmabhāvanirvṛttiracintyapāriṇāmikī ca cyutiriti
            /</p>
         
         
         <p>eṣa ca grantho vistareṇa yathāsūtramanugantavyaḥ / syādyathāpi nāma bhagavannupādānapratyayāḥ
            sāsravakarmahetukāstrayo bhavāḥ saṃbhavanti / evameva bhagavannavidyāvāsabhūmipratyayā
            (<span class="bold">Rgv 34</span>) anāsravakarmahetukā arhatāṃ pratyekabuddhānāṃ vaśitāprāptānāṃ ca bodhisattvānāṃ
            manomayāstrayaḥ kāyāḥ saṃbhavanti / āsu bhagavan tisṛṣu bhūmipveṣāṃ trayāṇāṃ manomayānāṃ
            kāyānāṃ saṃbhavāyānāsravasya ca karmaṇo 'bhinirvṛttaye pratyayobhavatyavidyāvāsabhūmiriti
            vistaraḥ / yata eteṣu triṣu manomayeṣvarhatpratyekabuddhabodhisattvakāyeṣu subhātmasukhanityatvaguṇapāramitā
            na saṃvidyante tasmāt tathāgatadharmakāya eva nityapāramitā sukhapāramitātmapāramitā
            śubhapāramitetyukatam /</p>
         
         
         <p>sa hi prakṛtiśuddhatvādvāsanāpagamācchuciḥ
            paramātmātmanairātmyaprapañcakṣayaśāntitaḥ // 37 //</p>
         
         
         <p>
            sukho manomayaskandhataddhetuvinivṛttitaḥ /<br />
            nityaḥ saṃsāranirvāṇasamatāprativedhataḥ // 38 //
            </p>
         
         
         <p>samasato dvābhyāṃ kāraṇābhyāṃ tathāgatadharmakāye śubhapāramitā veditavyā / prakṛtipariśuddhyā
            sāmānyalakṣaṇena / vaimalyapariśuddhyā viśeṣalakṣaṇena / dvābhyāṃ kāraṇābhyāmātmapāramitā
            veditavyā / tīrthikāntavivarjanatayā cātmaprapañcavigamācchrāvakāntavivarjanatayā
            ca nairātmyaprapañcavigamāt / dvābhyāṃ kāraṇābhyāṃ sukhapāramitāṃ veditavyā / sarvākāraduḥkhasamudayaprahāṇataśca
            vāsanānusaṃdhisamudghātāt sarvākāraduḥkhanirodhasākṣātkaraṇataśca manomayaskandhanirodhasākṣātkāraṇāt
            / dvābhyāṃ kāraṇābhyāṃ nityapāramitā veditavyā / anityasaṃsārānapakarṣaṇāta ścocchedāntā
            patanān nityanirvāṇasamāropaṇataśca śāśvatāntāpatanāt / yathoktam / anītyāḥ saṃskārā
            iti ced bhagavan paśyeta sāsya syāducchedadṛṣṭiḥ / (<span class="bold">Rgv 35</span>) sāsya syānna samyagdṛṣṭiḥ / nityaṃ nirvāṇamiti ced bhagavan paśyeta sāsya syācchāśvatadṛṣṭiḥ
            / sāsya syānna samyagdṛṣṭiriti /</p>
         
         
         <p>tadanena dharmadhātunayamukhena paramārthataḥ saṃsāra eva nirvāṇamityuktam / ubhayathāvikalpanāpratiṣṭhitanirvāṇasākṣātkaraṇataḥ
            / api khalu dvābhyāṃ kāraṇābhyāmaviśeṣeṇa sarvasattvānāmāsannadūrībhāvavigamādapratiṣṭhitapadaprāptimātraparidīpanā
            bhavati / katamābhyāṃ dvābhyām / iha bodhisattvo 'viśeṣeṇa sarvasattvānāṃ nāsannībhavati
            prajñayāśeṣatṛṣṇānuśayaprahāṇāt / na dūrībhavati mahākaruṇayā tadaparityāgāditi /
            ayamupāyo 'pratiṣṭhitasvabhāvāyāḥ samyaksaṃbodheranuprāptaye / prajñayā hi bodhisattvo
            'śeṣatṛṣṇānuśayaprahāṇādātmahitāya nirvāṇagatādhyāśayaḥ saṃsāre na pratiṣṭhate 'parinirvāṇagotravat
            / mahākaruṇayā duḥkhitasattvāparityāgāt parihītāya saṃsāragataprayogo nirvāṇe na pratiṣṭhate
            śamaikayānagotravat / evamidaṃ dharmadvayamanuttarāyā bodhermūlaṃ pratiṣṭhānamiti
            /</p>
         
         
         <p>
            chittvā snehaṃ prajñayātmanyaśeṣaṃ sattvasnehān naiti śāntiṃ kṛpāvān /<br />
            niḥśrityaivaṃ dhīkṛpe bodhyupāyau nopaityāryaḥ saṃvṛtiṃ nirvṛtiṃ vā // 39 //
            </p>
         
         
         <p>tatra purvādhikṛtaṃ karmārthamārabhya pareṇa ślokārdhena kiṃ darśitam /</p>
         
         
         <p>
            buddhadhātuḥ sacenna syānnirvidduḥkhe 'pi no bhavet /<br />
            necchā na prārthanā nāpi prāṇidhirnivṛtau bhavet // 40 //
            </p>
         
         
         <p>(<span class="bold">Rgv 36</span>) tathā coktam / tathāgatagarbhaścedbhagavanna syānna syādduḥkhe 'pi nirvinna nirvāṇa
            icchā vā prārthanā vā praṇidhirveti / tatra samāsato buddhadhātuviśuddhigotraṃ mithyātvaniyatānāmapi
            sattvānāṃ dvividhakāryapratyupasthāpanaṃ bhavati / saṃsāre ca duḥkhadoṣadarśananiḥśrayeṇa
            nirvidamutpādayati / nirvāṇe sukhanuśaṃsadarśananiḥśrayeṇa cchandaṃ janayati / icchāṃ
            prārthanāṃ praṇidhimiti / icchābhilaṣitārthaprāptāvasaṃkocaḥ / prārthanābhilaṣitārthaprāptyupāyaparimārgaṇā
            / praṇidhiryābhilaṣitārthe cetanā cittābhisaṃskāraḥ /</p>
         
         
         <p>
            bhavanirvāṇatadduḥkhasukhadoṣaguṇekṣaṇam /<br />
            gotre sati bhavatyetadagotrāṇāṃ na vidyate // 41 //
            </p>
         
         
         <p>yadapi tat saṃsāre ca duḥkhadoṣadarśanaṃ bhavati nirvāṇe ca sukhānuśaṃsadarśanametadapi
            śuklāṃśasya pudgalasya gotre sati bhavati nāhetukaṃ nāpratyayamiti / yadi hi tadgotramantareṇa
            syādahetukamapratyayaṃ pāpasamucchedayogena tadicchāntikānāmapyaparinirvāṇagotrāṇāṃ
            syāt / na ca bhavati tāvadyāvadāgantukamalaviśuddhigotraṃ trayāṇāmanyatamadharmādhimuktiṃ
            na sa mudānayati satpuruṣasaṃsargādicatuḥśuklasamavadhānayogena /</p>
         
         
         <p>yatra hyāha / tatra paścādantaśo mithyātvaniyatasaṃtānānāmapi sattvānāṃ kāyeṣu tathāgatasūryamaṇḍalaraśmayo
            nipatanti * * * anāgatahetusaṃjananatayā (<span class="bold">Rgv 37</span>) saṃvardhayanti ca kuśalairdharmeriti / yatpunaridamuktamicchantiko 'tyantamaparinirvāṇadharmeti
            tan mahāyānadharmapratigha icchantikatve heturiti mahāyānadharmapratighanivartanārthamuktaṃ
            kālāntarābhiprāyeṇa / na khalu kaścitprakṛtiviśuddhagotrasaṃbhavādatyantāviśuddhidharmā
            bhavitumarhasi / yasmādaviśeṣeṇa punarbhagavatā sarvasattveṣu viśuddhibhavyatāṃ saṃdhāyoktam
            /</p>
         
         
         <p>
            anādibhūto 'pi hi cāvasānikaḥ svabhāvaśuddho dhruvadharmasaṃhitaḥ /<br />
            anādikośairbahirvṛto na dṛśyate suvarṇabimbaṃ paricchāditaṃ yathā //
            </p>
         
         
         <p>tatra yogārthamārabhya ślokaḥ / mahodadhirivāmeyaguṇaratnākṣayākaraḥ /
            pradīpavadanirbhāgaguṇayuktasvabhāvataḥ // 42 //</p>
         
         
         <p>tatra pūrveṇa ślokārthena ki darśitam /</p>
         
         
         <p>
            dharmakāyajinajñānakaruṇādhātusaṃgrahāt /<br />
            pātraratnāmbubhiḥ sāmyamudherasya darśitam // 43 //
            </p>
         
         
         <p>trayāṇāṃ sthānānāṃ yathāsaṃkhyameva trividhena mahāsamudrasādharmyeṇa tathāgatadhātorhetusamanvāgamamadhikṛtya
            yogārtho veditavyaḥ / katamāni trīṇi sthānāni / tadyathā dharmakāyaviśuddhihetuḥ /
            buddhajñānasamudāgamahetuḥ / tathāgatamahākaruṇāvṛttiheturiti / (<span class="bold">Rgv 38</span>) tatra dharmakāyaviśuddhiheturmahāyānādhimuktibhāvanā draṣṭavyā / buddhajñānasamudāgamahetuḥ
            prajñāsamādhimukhabhavanā / tathāgatamahākaruṇāpravṛttiheturbodhisattvakaruṇābhāvaneti
            / tatra mahāyānādhimuktibhāvanāyā bhājanasādharmyaṃ tasyāmaparimeyākṣayaprajñāsamādhiratnakaruṇāvārisamavasaraṇāt
            / prajñāsamādhimukhabhāvanāyā ratnāsādharmyaṃ tasya nirvikalpatvādacintyaprabhāvaguṇayogācca
            / bodhisattvakaruṇābhāvanāyā vārisādharmyaṃ tasyāḥ sarvajagati paramasnigdhabhāvaikarasalakṣaṇaprayogāditi
            / eṣāṃ trayāṇāṃ dharmāṇāmanena trividhena hetunā tatsaṃbaddhaḥsamanvāgamo yoga ityucyate
            /</p>
         
         
         <p>tatrāpareṇa ślokārdhena kiṃ darśayati /</p>
         
         
         <p>
            abhijñājñānavaimalyatathatāvyatirekataḥ /<br />
            dīpālokoṣṇavarṇasya sādharmyaṃ vimalāśraye // 44 //
            </p>
         
         
         <p>trayāṇāṃ sthānānāṃ yathāsaṃkhyameva trividhena dīpasādharmyeṇa tathāgatadhātoḥ phalasamanvāgamamadhikṛtya
            yogārtho veditavyaḥ / katamani trīṇi sthānāni / tadyathā / abhijñā āsravakṣayajñānamāsravakṣayaśceti
            / tatra pañcānāmabhijñānāṃ jvālāsādharmyaṃ tāsāmarthānubhavajñānavipakṣāndhakāravidhamanapratyupasthānalakṣaṇatvāt
            / āsravakṣayajñānasyoṣṇasādharmya tasya niravaśeṣakarmakleśendhanadahanapratyupasthānalakṣaṇatvāt
            / āśrayaparivṛtterāsravakṣayasya varṇasādharmya tasyātyantavimalaviśuddhaprabhāsvaralakṣaṇatvāt
            / (<span class="bold">Rgv 39</span>) tatra vimalaḥ kleśāvaraṇaprahāṇāt / viśuddho jñeyāvaraṇaprahāṇāt / prabhāsvarastadubhayāgantukatāprakṛtitaḥ
            / ityeṣāṃ samāsataḥ saptānāmabhijñājñānaprahāṇasaṃgṛhītānāmaśaikṣasāntānikānāṃ dharmāṇāmanāsravadhātāvanyonyamavinirbhagatvamapṛthagbhāvo
            dharmadhātusamanvāgamo yoga ityucyate / eṣa ca yogārthamārabhya pradīpadṛṣṭānto vistareṇa
            yathāsūtramanugantavyaḥ / tadyathā śāriputra pradīpaḥ / avinirbhagadharmā / avinirmuktaguṇaḥ
            / yaduta ālokoṣṇavarṇatābhiḥ / maṇirvālokavarṇasaṃsthānaiḥ / evameva śāriputra tathagatanirdiṣṭo
            dharmakāyo 'vinirbhāgadharmāvinirmuktajñānaguṇo yaduta gaṅgānadīvālikāvyativṛttaistathāgatadharmairiti
            /</p>
         
         
         <p>tatra vṛttyarthamārabhya ślokaḥ /</p>
         
         
         <p>
            pṛthagjanāryasaṃbuddhatathatāvyatirekataḥ /<br />
            sattveṣu jigarbho 'yaṃ deśitastattvadarśibhiḥ // 45 //
            </p>
         
         
         <p>
            anena kiṃ darśitam /<br />
            pṛthagjanā viparyastā dṛṣṭasatyā viparyayāt /<br />
            yathāvadaviparyastā niṣprapañcāstathāgatāḥ // 46 //
            </p>
         
         
         <p>yadidaṃ tathāgatadhātoḥ sarvadharmatathatāviśuddhisāmānyalakṣaṇamupadiṣṭaṃ prajñāpāramitādiṣu
            nirvikalpajñānamukhāvavādamārabhya bodhisattvānāmasmin samāsatastrayāṇāṃ pudgalānāṃ
            pṛthagjanasyātattvadarśina āryasya tattvadarśino viśuddhiniṣṭhāgatasya tathāgatasya
            tridhā bhinnā pravṛttirveditavyā / yaduta viparyastāviparyastā (<span class="bold">Rgv 40</span>) samyagaviparyastā niṣprapañcā ca yathākramam / tatra viparyastā saṃjñācittadṛṣṭiviparyāsād
            vālānām / aviparyastā viparyayeṇa tatprahāṇādāryāṇām / samyagaviparyastā niṣprapañcā
            ca savāsanakleśajñeyāvaraṇasamudghātāt samyaksambuddhānām /</p>
         
         
         <p>ataḥ parametameva vṛttyarthamārabhya tadanye catvāro 'rthāḥ prabhedanirdeśādeva veditavyāḥ
            / tatraiṣāṃ trayāṇāṃ pudgalānāmavasthāprabhedārthamārabhya ślokaḥ /</p>
         
         
         <p>
            aśuddho 'śuddhaśuddho 'tha suviśuddho yathākramam /<br />
            sattvadhāturiti prokto bodhisattvastathāgataḥ // 47 //
            </p>
         
         
         <p>anena kiṃ darśitam /</p>
         
         
         <p>
            svabhāvādibhirityebhiḥ ṣaḍbhirartheḥ samāsataḥ /<br />
            dhātustisṛṣvavasthāsu vidito nāmabhistribhiḥ // 48 //
            </p>
         
         
         <p>iti ye kecidanāsravadhātunirdeśā nānādharmaparyāyamukheṣu bhagavatā vistareṇa nirdiṣṭāḥ
            sarveta ebhireva samāsataḥ ṣaḍbhiḥ svabhāvahetuphalakarmayogavṛttyarthaḥ saṃgṛhītāstisṛṣvavasthāsu
            yathākramaṃ trināmanirdeśato nirdiṣṭā veditavyāḥ / yadutāśuddhāvasthāyāṃ sattvadhāturiti
            / aśuddhaśuddhāvasthāyāṃ bodhisattva iti / suviśuddhāvasthāyāṃ tathāgata iti / yathoktaṃ
            bhagavatā / ayameva śāriputra dharmakāyo 'paryantakleśakośakoṭigūḍhaḥ / saṃsārastrotasā
            uhmamāno 'navarāgrasaṃsāragaticyutyupapattiṣu saṃcaran sattvadhāturityucyate / sa
            eva śāriputra dharmakāyaḥ saṃsārastrotoduḥkhanirviṣṇo viraktaḥ sarvakāmaviṣayebhyo
            daśapāramitāntargataiścaturaśītyā (<span class="bold">Rgv 41</span>) dharmaskandhasahasrairbodhāya caryā caran bodhisattva ityucyate / sa eva punaḥ śāriputra
            dharmakāyaḥ sarvakleśakośaparimuktaḥ sarvaduḥkhatikrāntaḥ sarvopakleśamalāpagataḥ
            śuddho viśuddhaḥ paramapariśuddhadharmatāyāṃ sthitaḥ sarvasattvālokanīyāṃ bhūmimārūḍhaḥ
            sarvasyāṃ jñeyabhūmāvadvitīyaṃ pauruṣaṃ sthāma prāpto 'nāvaraṇadharmāpratihatasarvadharmaiśvaryabalatāmadhigatastathāgato
            'rhan samyaksaṃbuddha ityucyate /</p>
         
         
         <p>tāsteva tisṛṣvavasthāsu tathāgatadhātoḥ sarvatragārthamārabhya ślokaḥ /</p>
         
         
         <p>
            sarvatrānugataṃ yadvannirvikalpātmakaṃ nabhaḥ /<br />
            cittaprakṛtivaimalyadhātuḥ sarvatragastathā // 49 //
            </p>
         
         
         <p>
            anena kiṃ darśitam /<br />
            taddoṣaguṇaniṣṭhāsu vyāpi sāmānyalakṣaṇam /<br />
            hīnamadhyaviśiṣṭeṣu vyoma rūpagateṣviva // 50 //
            </p>
         
         
         <p>yāsau pṛthagjanāryasaṃbuddhānāmavikalpacittaprakṛtiḥ sā tisṛṣvavasthāsu yathākramaṃ
            doṣeṣvapi guṇeṣvapi guṇaviśuddhiniṣṭhāyāmapi sāmānyalakṣaṇatvādākāśamiva mṛdrajatasuvarṇabhājaneṣvanugatānupraviṣṭā
            samā nirviśiṣṭā prāptā sarvakālam / ata evāvasthānirdeśānantaramāha / tasmācchāriputra
            nānyaḥ sattvadhāturnānyo dharmakāyaḥ / sattvadhātureva dharmakāyaḥ / dharmakāya eva
            sattvadhātuḥ / advayametadarthena / vyañjanamātrabheda iti</p>
         
         
         <p>etāsteva tisṛṣvavasthāsu tathāgatadhātoḥ sarvatragasyāpi tatsaṃkleśavyavadānābhyāmavikārārthamārabhya
            caturdaśa ślokāḥ / ayaṃ ca teṣāṃ piṇḍārtho veditavyaḥ /</p>
         
         
         <p>
            doṣāgantukatāyogād guṇaprakṛtiyogataḥ /<br />
            yathā pūrvaṃ tathā paścādavikāritvadharmatā // 51 //
            </p>
         
         
         <p>(<span class="bold">Rgv 42</span>) dvādaśabhirekena ca ślokena yathākramamaśuddhāvasthāyāmaśuddhaśuddhāvasthāyāṃ ca
            kleśopakleśadoṣayorāgantukayogāṃccaturdaśamena ślokena suviśuddhāvasthāyāṃ gaṅgānadīvālukāvyativṛttairavinirbhāgairamuktaśiracintyairbuddhaguṇaiḥ
            prakṛtiyogādākāśadhātoriva paurvāparyeṇa tathāgatadhātoratyantāvikāradharmatā paridīpitā
            / tatrāśuddhāvasthāyāmavikārārthamārabhya katame dvādaśa ślokāḥ</p>
         
         
         <p>
            yathāsarvagataṃ saukṣmyādākāśaṃ nopalipyate /<br />
            sarvatrāvasthitaḥ sattve tathāyaṃ nopalipyate // 52 //
            </p>
         
         
         <p>
            yathā sarvatra lokānāmākāśa ubayavyayaḥ /<br />
            tathaivāsaṃskṛte dhātāvindriyāṇāṃ vyayodayaḥ // 53 //
            </p>
         
         
         <p>
            yathā nāgnibhirākāśaṃ dagdhapūrvaṃ kadācana /<br />
            tathā na pradahatyenaṃ mṛtyuvyādhijarāgnayaḥ // 54 //
            </p>
         
         
         <p>
            pṛthivyambau jalaṃ vāyau vāyurvyomni pratiṣṭhitaḥ /<br />
            apratiṣṭhitamākāśaṃ vāyvambukṣitidhātuṣu // 55 //
            </p>
         
         
         <p>
            skandhadhātvindriyaṃ tadvatkarmakleśapratiṣṭhitam /<br />
            karmakleśāḥ sadāyonimanaskārapratiṣṭhitāḥ // 56 //
            </p>
         
         
         <p>
            ayoniśomanaskāraścittaśuddhipratiṣṭhitaḥ /<br />
            sarvadharmeṣu cittasya prakṛtistvapratiṣṭhitā // 57 //
            </p>
         
         
         <p>
            pṛthivīdhātuvajjñeyāḥ skandhāyatanadhātavaḥ /<br />
            abdhātusadṛśā jñeyāḥ karmakleśāḥ śarīriṇām // 58 //
            </p>
         
         
         <p>(<span class="bold">Rgv 43</span>) ayoniśomanaskāro vijñeyo vāyudhātuvat /
            tadamūlāpratiṣṭhānā prakṛtirvyomadhātuvat // 59 //</p>
         
         
         <p>
            cittaprakṛtimālīnāyoniśo manasaḥ kṛtiḥ /<br />
            ayoniśomanaskāraprabhave kleśakarmaṇī // 60 //
            </p>
         
         
         <p>
            karmakleśāmbusaṃbhūtāḥ skandhāyatanadhātavaḥ /<br />
            utpadyante nirudhyante tatsaṃvartavivartavat // 61 //
            </p>
         
         
         <p>
            na hetuḥ pratyayo nāpi na sāmagrī na codayaḥ /<br />
            na vyayo na sthitiścittaprakṛtervyomadhātuvat // 62 //
            </p>
         
         
         <p>
            cittasya yāsau prakṛtiḥ prabhāsvarā na jātu sā dyauriva yāti vikriyām /<br />
            āgantukai rāgamalādibhistvasā - - vupaiti saṃkleśamabhūtakalpajaiḥ // 63 //
            </p>
         
         
         <p>kathamanenākāśadṛṣṭāntena tathāgatadhātoraśuddhāvasthāyāmavikāradharmatā paridīpitā
            /
            taducyate /</p>
         
         
         <p>nābhinirvartayatyenaṃ karmakleśāmbusaṃcayaḥ
            na nirdahatyudīrṇo 'pi mṛtyuvyādhijarānalaḥ // 64 //</p>
         
         
         <p>(<span class="bold">Rgv 44</span>) yadvadayoniśomanaskāravātamaṇḍalasaṃbhūta karmakleśodakarāśiṃ pratītya skandhadhātvāyatanalokanirvṛttyā
            cittaprakṛtivyomadhātorvivarto na bhavati / tadvadayoniśomanaskārakarmakleśavāyvapskandhapratiṣṭhitasya
            skandhadhātvāyatanalokasyāstaṃgamāya mṛtyuvyādhijarāgniskandhasamudayādapi tadasaṃvarto
            veditavyaḥ / ityevamaśuddhāvasthāyāṃ bhājanalokavadaśeṣakleśakarmajanmasaṃkleśasamudayāstagamaṃ'pyākāśavadasaṃskṛtasya
            tathāgatadhātoranutpādānirodhādatyantamavikāradharmatā paridīpitā / eṣa ca prakṛtiviśuddhimukhaṃ
            dharmālokamukhamārabhyākāśadṛṣṭānto vistareṇa yathāsūtramanugantavyaḥ / kavirmārṣā
            kleśāḥ / āloko viśuddhiḥ / durbalāḥ kleśāḥ / balavatī vipaśyanā / āgantukāḥ kleśāḥ
            / mūlaviśuddhā prakṛtiḥ / parikalpāḥ kleśāḥ / aparikalpā prakṛtiḥ / tadyathā mārṣā
            iyaṃ mahāpṛthivyapsu pratiṣṭhitā / āpo vāyau pratiṣṭhitāḥ / vāyurākāśe pratiṣṭhitaḥ
            / apratiṣṭhitaṃ cākāśama / evameṣāṃ caturṇā dhātūnāṃ pṛthivīdhātorabdhātorvāyudhātorākāśadhātureva
            balī yo dṛḍho 'calo 'nupacayo 'napacayo 'nutpanno 'niruddhaḥ sthitaḥ svarasayogena
            / tatra ya ete trayo dhātavasta utpādabhaṅgayuktā anavasthitā acirasthāyinaḥ / dṛśyata
            eṣāṃ vikāro na punarākāśadhātoḥ kaścidvikāraḥ / evameva (<span class="bold">Rgv 45</span>) skandhadhātvāyatanāni karmakleśapratiṣṭhitāni / karmakleśā ayoniśomanaskārapratiṣṭhitāḥ
            / ayoniśomanaskāraḥ prakṛtipariśuddhipratiṣṭhitaḥ / tata ucyate prakṛtiprabhāsvaraṃ
            cittamāgantukairupakleśairupakliśyata iti / tatra paścādyo 'yoniśomanaskāro ye ca
            karmakleśā yāni ca skandhadhātvāyatanāni sarva ete dharmā hetupratyayasaṃgṛhītā utpadyante
            hetupratyayavisāmagrayā nirudhyante / yā punaḥ sā prakṛtistasyā na heturna pratyayo
            na sāmagrī notpādo na nirodhaḥ / tatra yathākāśadhātustathā prakṛtiḥ / yathā vāyudhātustathāyoniśomanasikāraḥ
            / yathābdhātustathā karmakleśāḥ / yathā pṛthivīdhātustathā skandhadhātvāyatanāni /
            tata ucyante sarvadharmā asāramūlā apratiṣṭhānamūlāḥ śuddhamūlā amūlamūlā iti /</p>
         
         
         <p>uktamaśuddhāvasthāyāmavikāralakṣaṇamārabhya prakṛterākāśadhātusādharmya tadāśritasyāyoniśomanasikārasya
            karmakleśānāṃ ca hetulakṣaṇamārabhya vāyudhātusādharmyamabdhātusādharmya ca tatprabhavasya
            skandhadhātvāyatanasya vipākalakṣaṇamārabhya pṛthivīdhātusādharmyam / tadvibhavakāraṇasya
            tu mṛtyuvyādhijarāgnerupasargalakṣaṇamārabhya tejodhātusādharmya noktamiti taducyate
            /</p>
         
         
         <p>
            trayo 'gnayo yugānte 'gnirnārakaḥ prākṛtaḥ kramāt /<br />
            trayastra upamā teyā mṛtyuvyādhijarāgnayaḥ // 65 //
            </p>
         
         
         <p>tribhiḥ kāraṇairyathākramaṃ mṛtyuvyādhijarāṇāmagnisādharmya veditavyam / ṣaḍāyatananirmamīkaraṇato
            vicitrakāraṇānubhavanataḥ saṃskāraparipākopanayanataḥ / ebhirapi mṛtyuvyādhijarāgnibhiravikāratvamārabhya
            tathāgatadhātoraśuddhāvasthāyāmidamuktam / lokavyavahāra epa bhagavan mṛta iti vā
            jāta iti (<span class="bold">Rgv 46</span>) vā / mṛta iti bhagavannindriyoparodha eṣaḥ / jāta iti bhagavan navānāmindriyāṇāṃ
            prādurbhāva eṣa / na kṣunarbhagavaṃstathāgatagarbho jāyate vā jīryati vā mriyate vā
            cyavate votpadyate vā ! tatkasmāddheto / saṃskṛtalakṣaṇaviṣayavyativṛtto bhagavaṃstathāgatagarbho
            nityo dhruvaḥ śivaḥ śāśvata iti /</p>
         
         
         <p>tatrāśuddhaśuddhāvasthāyāmavikārārthamārabhya ślokaḥ /</p>
         
         
         <p>
            nirvṛttivyuparamarugjarāvimuktā asyaiva prakṛtimananyathāvagamya /<br />
            janmādivyasanamṛte 'pi tannidānaṃ dhīmanto jagati kṛpodayādbhajante // 66 //
            </p>
         
         
         <p>anena kiṃ darśayati /</p>
         
         
         <p>
            mṛtyuvyādhijarāduḥkhamūlamāryairapoddhṛtam /<br />
            karmakleśavaśājjātistadabhāvānna teṣu tat // 67 //
            </p>
         
         
         <p>asya khalu mṛtyuvyādhijarāduḥkhavahreraśuddhāvasthāyāmayoniśomanasikārakarmakleśapūrvikā
            jātirindhanamivopādānaṃ bhavati / yasya manomayātmabhāvapratilabdheṣu bodhisattveṣu
            śuddhāśuddhāvasthāyāmatyantamanābhāsagamanāditarasyātyantamanujjvalanaṃ prajñāyate
            /</p>
         
         
         <p>(<span class="bold">Rgv 47</span>) janmamṛtyujarāvyādhīn darśayanti kṛpātmakāḥ /
            jātyādivi nivṛttāśca yathābhūtasya darśanāt // 68 //</p>
         
         
         <p>kuśalamūlasaṃyojanāddhi bodhisattvoḥ saṃcintyopapattivaśitāsaṃniḥśrayeṇa karuṇayā
            traidhātuke saṃśliṣyante / jātimapyupadarśayanti jarāmapi vyādhimapi maraṇamapyupadarśayanti
            / na ca teṣāmime jātyādayo dharmāḥ saṃvidyante / yathāpi tadasyaiva dhātoryathābhūtamajātyanutpattidarśanāt
            / sā punariyaṃ bodhisattvavasthā vistareṇa yathāsūtramanugantavyā / yadāha / katame
            ca te saṃsārapravartakāḥ kuśalamūlasaṃprayuktāḥ kleśāḥ / yaduta puṇyasaṃbhāraparyeṣṭyatṛptatā
            / saṃcintyabhavopapattiparigrahaḥ / buddhasamavadhānaprārthanā / sattvaparipākāparikhedaḥ
            / saddharmaparigrahodyogaḥ / sattvakiṃkaraṇīyotsukatā / dharmarāgānuśayānutsargaḥ
            / pāramitāsaṃyojanānāmaparityāgaḥ / ityete sāgaramate kuśalamūlasaṃprayuktāḥ kleśā
            yairbodhisattvāḥ saṃśliṣyante / na khalu kleśadoṣairlipyante / āha punaḥ / yadā bhagavan
            kuśalamūlāni tatkena kāraṇena kleśā ityucyante / āha / tathā hi sāgaramate ebhirevaṃrūpaiḥ
            kleśairbodhisattvāstraidhātuke śliṣyante / kleśasaṃbhūtaṃ ca traidhātukam / tatra
            bodhisattvā upāyakauśalena ca kuśalamūlavalānvādhānena ca saṃcintya traidhātuke śliṣyante
            / tenocyante kuśalamūlasaṃprayuktāḥ kleśā iti / yāvadeva traidhātuke śleṣatayā na
            punaścittopakleśatayā /</p>
         
         
         <p>syādyathāpi nāma sāgaramate śreṣṭhino gṛhapatereka putraka iṣṭaḥ kāntaḥ priyo manāpo
            'prakṛtikūlo darśanena sa ca dārako bālabhāvena nṛtyanneva mīḍhakūpe prapateta / atha
            te tasya dārakasya mātṛjñātayaḥ paśyeyustaṃ dārakaṃ mīḍhakūpe prapatitam / dṛṣṭvā
            ca gambhīraṃ niśvaseyuḥ śoceyuḥ parideveran / na punastaṃ mīḍhakūpamavaruhya (<span class="bold">Rgv 48</span>) taṃ dārakamadhyālamberan / atha tasya dārakasya pitā taṃ pradeśamāgacchet / sa paśyetaikaputrakaṃ
            mīḍhakūpe prapatitaṃ dṛṣṭvā ca śīghraśīghraṃ tvaramāṇarūpa ekaputrakādhyāśayapremānunoto
            'jugupsamānastaṃ mīḍhakūpamavaruhyaikaputrakamabhyutkṣipet / iti hi sāgaramate upamaiṣā
            kṛtā yāvadevārthasya vijñaptaye / kaḥ prabandho draṣṭavyaḥ / mīḍhakūpa iti sāgaramate
            traidhātukasyaitadadhivacanam / ekaputraka iti sattvānāmetadadhivacanam / sarvasattveṣu
            hi bodhisattvasyaikaputrasaṃjñā pratyupasthitā bhavati / mātṛjñātaya iti śrāvakapratyekabuddhayānīyānāṃ
            pudgalānāmetadadhivacanaṃ ye saṃsāraprapatitān sattvān dṛṣṭvā śocanti paridevante
            na punaḥ śamarthā bhavantyabhyutkṣeptum / śreṣṭhī gṛhapatiriti bodhisattvasyaitadadhivacanaṃ
            yaḥ śucirvimalo nirmalacitto 'saṃskṛtadharmapratyakṣagataḥ saṃcintya traidhātuke pratisaṃdadhāti
            sattvaparipākārtham / seyaṃ sāgaramate bodhisattvasya mahākaruṇā yadatyantaparimuktaḥ
            sarvabandhanebhyaḥ punareva bhavopapattimupādadāti / upāyakauśalyaprajñāparigṛhītaśca
            saṃkleśairna lipyate / sarva kleśabandhaprahāṇāya ca sattvebhyo dharma deśayatīti
            / tadanena sūtrapadanirdeśena parahītakriyārtha vaśino bodhisattvasya saṃcintyabhavopapattau
            kuśalamūlakaruṇāvalābhyāmupaśleṣādupāyaprajñābalābhyāṃ ca tadasaṃkleśādaśuddhaśuddhāvasthā
            paridīpitā /</p>
         
         
         <p>tatra yadā bodhisattvo yathābhūtājātyanutpattidarśanamāgamya tathāgatadhatorimāṃ bodhisattvadharmatāmanuprāpnoti
            tathā vistareṇa yathāsūtramanugantavyam / yadāha / paśya sāgaramate dharmāṇāmasāratāmakārakatāṃ
            nirātmatāṃ niḥsattvatāṃ (<span class="bold">Rgv 49</span>) nirjīvatāṃ niḥpudgalatāmasvāmikatām / yatra hi nāma yatheṣyante tathā viṭhapyante
            viṭhapitāśca samānā na cetayanti na prakalpayanti / imāṃ sāgaramate dharmaviṭhapanāmadhimucya
            bodhisattvo na kasmiṃściddharme parikhedamutpādayati / tasyaiva jñānadarśanaṃ śuci
            śuddhaṃ bhavati / nātra kaścidupakāro vāpakāro vā kriyata iti / evaṃ ca dharmāṇāṃ
            dharmatāṃ yathābhūtaṃ prajānāti / evaṃ ca mahākaruṇāsaṃnāhaṃ na tyajati / syādyathāpi
            nāma sāgaramata'nargha viḍūryamaṇiratnaṃ svavadāpitaṃ supariśuddhaṃ suvimalaṃ kardamaparikṣiptaṃ
            varṣasahasramavatiṣṭheta / tadvarṣasahasrātyayena tataḥ kardamādabhyutkṣipya loḍyeta
            payavadāyeta / tatsudhautaṃ pariśodhitaṃ paryavadāpitaṃ samānaṃ tameva śuddhavimalamaṇiratnasvabhāvaṃ
            na jahyāt / evameva sāgaramate bodhisattvaḥ sattvānāṃ prakṛtiprabhāsvaratāṃ cittasya
            prajānāti / tāṃ punarāgantuko pakleśopakliṣṭāṃ paśyati / tatra bodhisattvasyaivaṃ
            bhavati / naite kleśāḥ sattvānāṃ cittaprakṛtiprabhāsvaratāyāṃ praviṣṭāḥ / āgantukā
            ete kleśā abhūtaparikalpasamutthitāḥ / śaknuyāmahaṃ punareṣāṃ sattvānāmāgantukleśāpanayanāya
            dharma deśayitumiti / evamasya nāvalīyanācittamutpadyate / tasya bhūyasyā mātrayā
            sarvasattvānāmantike pramokṣacittotpāda utpadyate / evaṃ cāsya bhavati / naiteṣāṃ
            kleśānāṃ kiṃcidvalaṃ sthāma vā / abalā durbalā ete kleśāḥ / naiteṣāṃ kiṃcidbhūtapratiṣṭhānam
            / abhūtaparikalpita (<span class="bold">Rgv 50</span>) ete kleśāḥ / te yathābhūtayoniśomanasikāranirīkṣitā na kupyanti / te 'smābhistathā
            pratyavekṣitavyā yathā na bhūyaḥ śliṣyeyuḥ / aśleṣo hi kleśānāṃ sādhurna punaḥ śleṣaḥ
            / yadyahaṃ kleśānāṃ ślipyeya tatkathaṃ kleśabandhanabaddhānāṃ sattvānāṃ kleśabandhanaprahāṇaya
            dharma deśayeyam / hanta vayaṃ kleśānāṃ ca na śliṣyāmahe kleśabandhanaprahāṇāya ca
            sattvebhyo dharma śayiṣyāmaḥ / ye punaste saṃsāraprabandhakāḥ kuśalanasaṃprayuktāḥ
            kleśāsteṣvasmābhiḥ sattvaparipākāya śleṣṭavyamiti /</p>
         
         
         <p>saṃsāraḥ punariha traidhātukapratibimbakamanāsravadhātau manomayaṃ kāyatrayamabhipretam
            / taddhyanāsravakuśalamūlābhisaṃskṛtatvāt saṃsāraḥ / sāsravakarmakleśānabhisaṃskṛtatvānnirvāṇamapi
            tat / yadadhikṛtyāha / tasmādbhagavannasti saṃskṛto 'pyasaṃskṛto 'pi saṃsāraḥ / asti
            saṃskṛtamapyasaṃskṛtamapi nirvāṇamiti / tatra saṃskṛtā saṃskṛtasaṃsṛṣṭacittacaitasikasamudācārayogādiyamaśuddhaśuddhāvasthetyucyate
            / sā punarāsravakṣayābhijñābhimukhyasaṅgaprajñāpāramitabhāvanayā mahākaruṇābhāvanayā
            ca sarvasattvadhātuparitrāṇāya tadasākṣātkaraṇādābhimukhyāṃ bodhisattvabhūmau prādhānyena
            vyavasthāpyate /</p>
         
         
         <p>yathoktamātravakṣayajñānamārabhya nagarodāharaṇam / evameva kulaputra bodhisattvo
            manatā yatnena mahata vīryeṇa dṛḍhayādhyāśayapratipattyā pañcābhijñā utpādayati /
            tasya dhyānābhijñaparikarmakṛtacittasyāsravakṣayo 'bhimukhībhavati / sa mahākaruṇācittotpādena
            sarvasattvaparitrāṇāyāsravakṣayajñāne parijayaṃ kṛtvā punarapi (<span class="bold">Rgv 51</span>) suparikarmakṛtacetāḥ ṣaṣṭhyāmasaṅgaprajñotpādādāsravakṣaye 'bhimukhībhavati / evamasyāmābhimukhyāṃ
            bodhisattvabhūmāvāsravakṣayasākṣātkaraṇavaśitvalābhino bodhisattvasya viśuddhāvasthā
            / paridīpitā / tasyaivamātmanā samyakpratipannasya parānapi cāsyāmeva samyakpratipattau
            sthāpayiṣyāmīti mahākaruṇayā vipratipannasattvaparitrāṇābhiprāyasya śamasukhānāsvādanatayā
            tadupāyakṛtaparijayasya saṃsārābhimukhasattvāpekṣayā nirvāṇavimukhasya bodhyaṅgaparipūraṇāya
            dhyānairvihṛtya punaḥ kāmadhātau saṃcintyopapattiparigrahaṇato yāvadāśu sattvānāmarthaṃ
            kartukāmasya vicitratiryagyonigatajātakaprabhedena pṛthagjanātmabhāvasaṃdarśanavibhutvalābhino
            'viśuddhāvasthā paridīpitā /
            aparaḥ ślokārthaḥ</p>
         
         
         <p>
            dharmatāṃ prativicyemāmavikārāṃ jinātmajaḥ /<br />
            dṛśyate yadavidyāndhairjātyādiṣu tadadbhūtam // 69 //
            </p>
         
         
         <p>
            ata eva jagadvandhorupāyakaruṇe pare /<br />
            yadāryagocaraprāpto dṛśyate bālagocare // 70 //
            </p>
         
         
         <p>
            sarvalokavyatīto 'sau na ca lokādviniḥsṛtaḥ /<br />
            loke carati lokārthamalipto laukikairmalaiḥ // 71 //
            </p>
         
         
         <p>
            yathaiva nāmbhasā padmaṃ lipyate jātamambhasi /<br />
            tathā loke 'pi jāto 'sau lokadharmairna lipyate // 72 //
            </p>
         
         
         <p>(<span class="bold">Rgv 52</span>) nityojjvalitabuddhiśca kṛtyasaṃpādane 'gnivat /
            śāntadhyānasamāpattipratipannaśca sarvadā // 73 //</p>
         
         
         <p>
            pūrvāvedhavaśāt sarvavikalpāpagamācca saḥ /<br />
            na punaḥ kurute yatnaṃ paripākāya dehinām // 74 //
            </p>
         
         
         <p>
            yo yathā yena vaineyo manyate 'sau tathaiva tat /<br />
            deśanyā rūpakāyābhyāṃ caryayeryāpathena vā // 75 //
            </p>
         
         
         <p>
            anābhogena tasyaivamavyāhatadhiyaḥ sadā /<br />
            jagatyākāśaparyante sattvārthaḥ saṃpravartate // 76 //
            </p>
         
         
         <p>
            etāṃ gatimanuprāpto bodhisattvastathāgataiḥ /<br />
            samatāmeti lokeṣu sattvasaṃtāraṇaṃ prati // 77 //
            </p>
         
         
         <p>
            atha cāṇoḥ pṛthivyāśca gospadasyodadheśca yat /<br />
            antaraṃ bodhisattvānāṃ buddhasya ca tadantaram // 78 //
            </p>
         
         
         <p>eṣāṃ daśānāṃ ślokānāṃ yathākramaṃ navabhiḥ ślokaiḥ pramuditāyā bodhisattvabhūmeradhaśca
            saṃkleśaparamatāṃ daśamena ślokena dharmameghāyā bodhisattvabhūmerūrdhvaṃ viśuddhiparamatāmupanidhāya
            samāsataścaturṇāṃ bodhisattvānāṃ daśasu bodhisattvabhūmiṣu viśuddhiraviśuddhiśca parīdīpitā
            / catvāro bodhisattvāḥ prathamacittotpādikaḥ / caryāpratipannaḥ / avaivartikaḥ / ekajātipratibaddha
            iti / tatra prathamadvitīyābhyāṃ ślokābhyāmanādikālikamadṛṣṭapūrvaprathamalokottaradharmatāprativedhāta
            pramuditāyāṃ bhūmau prathamacittotpādikabodhisattvagaṇaviśuddhi lakṣaṇaṃ paridīpitam
            / tritīyacaturthābhyāṃ ślokābhyāmanupaliptacaryācaraṇādvimalāṃ (<span class="bold">Rgv 53</span>) bhūmimupādāya yāvadadūraṃgamāyāṃ bhūmau caryāpratipannabodhisattvaguṇaviśuddhilakṣaṇaṃ
            paridīpitam / pañcamena ślokena nirantaramahabodhisamudāgamaprayogasamādhiṣu vyavasthitatvādacalāyāṃ
            bhūmāvavaivartikabodhisattvaguṇaviśuddhilakṣaṇaṃ paridīpitam / ṣaṣṭhena saptamenāṣṭamena
            ca ślokena sakalasvaparārthasaṃpādanopāyaniṣṭhāgatasya buddhabhūmyekacaramajanmapratibaddhatvādanuttaraparamābhisaṃbodhiprāpterdharmameghāyāṃ
            bodhisattvabhūmāvekajātipratibaddhabodhisattvaguṇaviśuddhilakṣaṇaṃ paridīpitam / navamena
            daśamena ca ślokena parārthamātmārtha cārabhya niṣṭhāgatabodhisattvatathāgatayorguṇaviśuddheraviśeṣo
            viśeṣaśca paridīpitaḥ /</p>
         
         
         <p>tatra suviśuddhā vasthāyāmavikārārthamārabhya ślokaḥ /</p>
         
         
         <p>
            ananyathātmākṣayadharmayogato jagaccharaṇyo 'naparāntakoṭitaḥ /<br />
            sadādvayo 'sāvavikalpakatvato 'vināśadharmāpyakṛtasvabhāvataḥ // 79 //
            </p>
         
         
         <p>anena kiṃ darśayati /</p>
         
         
         <p>
            na jāyate na mriyate bodhyate no na jīryate /<br />
            sa nityatvāddhruvatvācca śivatvācchāśvatatvataḥ // 80 //
            </p>
         
         
         <p>
            na jāyate sa nityatvādātmabhāvairmanomayaiḥ /<br />
            acintyapariṇāmena dhruvatvān mriyate na saḥ // 81 //
            </p>
         
         
         <p>(<span class="bold">Rgv 54</span>) vāsanāvyādhibhiḥ sūkṣmairbādhyate na śivatvataḥ /
            anāsravābhisaṃskāraiḥ śāśvatatvānna jīryate // 82 //</p>
         
         
         <p>sakha lveṣa tathāgatathāturbuddhabhūmāvatyantavimalaviśuddhaprabhāsvaratāyāṃ svaprakṛtau
            sthitaḥ pūrvāntamupādāya nityatvānna punarjāyate manomayairātmabhāvaiḥ / aparāntamupādāya
            dhruvatvānna punarmriyate 'cintyapāriṇāmikyā cyutyā / pūrvāparāntamupādāya śivatvānna
            punarvādhyate 'vidyāvāsabhūmiparigraheṇa / yaścaivamanarthāpatitaḥ sa śāśvatatvānna
            punarjīryatyanāsravakarmaphalapariṇāmena /</p>
         
         
         <p>
            tatra dvābhyāmatha dvābhyāṃ dvābhyāṃ dvābhyāṃ yathākramam /<br />
            padābhyāṃ nityatādyartho vijñeyo 'saṃskṛte pade // 83 //
            </p>
         
         
         <p>tadeṣāmasaṃskṛtadhātau caturṇā nityadhruvaśivaśāśvapadānāṃ yathākramamekaikasya padasya
            dvābhyāṃ dvābhyāmuddeśanirdeśapadābhyāmarthapravibhāgo yathāsūtramanugantavyaḥ / yadāha
            / nityo 'yaṃ śāriputra dharmakāyo 'nanyatvadharmākṣayadharmatayā / dhruvo 'yaṃ śāriputradharmakāyo
            dhruvaśaraṇo 'parāntakoṭīsamatayā / śivo 'yaṃ śāriputra dharmakāyo 'dvayadharmāvikalpadharmatayā
            / śāśvato 'yaṃ śāriputra dharmakāyo 'vināśadharmākṛtrimadharmatayeti /</p>
         
         
         <p>(<span class="bold">Rgv 55</span>) asyāmeva viśuddhāvasthāyāmatyantavyavadā naniṣṭhāgamanalakṣaṇasya tathāgatagarbhasyā
            saṃbhedārthamārabhya ślokaḥ /</p>
         
         
         <p>
            sa dharmakāyaḥ sa tathāgato yatastadāryasatyaṃ paramārthanirvṛtiḥ /<br />
            ato na buddhatvamṛte 'rkaraśmivad guṇāvinirbhāgatayāsti nirvṛtiḥ // 84 //
            </p>
         
         
         <p>tatra pūrvaślokārdhena ki darśayati /</p>
         
         
         <p>
            dharmakāyādiparyāyā veditavyāḥ samāsataḥ /<br />
            catvāro 'nāsrave dhātau caturarthaprabhedataḥ // 85 //
            </p>
         
         
         <p>samāsato 'nāsrave dhātau tathāgatagarbhe caturo 'rthānadhikṛtya catvāro nāmaparyāyā
            veditavyāḥ / catvāro 'rthāḥ katame /</p>
         
         
         <p>
            buddhadharmāvinirbhāgastadgotrasya tathāgamaḥ /<br />
            amṛṣāmoṣadharmitvamādiprakṛtiśāntatā // 86 //
            </p>
         
         
         <p>buddhadharmāvinirbhāgārthaḥ / yamadhikṛtyoktam / aśūnyo bhagavaṃstathāgatagarbho gaṅgāanadīvālukāvyativṛttairavinirbhāgairamuktajñairacintyairbuddhadharmairiti
            / tadgotrasya prakṛteracintyaprakārasamudāgamārthaḥ / yamadhikṛtyoktam / ṣaḍāyatanaviśeṣaḥ
            sa tādṛśaḥ paraṃparāgato 'nādikāliko dharmatāpratilabdha iti / amṛṣāmopārthaḥ / yamadhikṛtyoktam
            / tatra paramārthasatyaṃ yadidamamoṣadharmi nirvāṇam / tatkasmāddhetoḥ / nityaṃ tadgotraṃ
            samadharmatayeti / atyantopaśamārthaḥ / yamadhikṛtyoktam / ādiparinirvṛta eva tathāgato
            'rhan samyaksaṃbuddho 'nutpanno 'niruddha (<span class="bold">Rgv 56</span>) iti / eṣu caturṣvartheṣu yathāsaṃkhyāmima catvāro nāmaparyāyā bhavanti / tadyathā
            dharmakāyastathāgata paramārthasatyaṃ nirvāṇamiti / yata evamāha / tathāgatagarbha
            iti śāriputra dharmakāyasyaitadadhivacanamiti / nānyo bhagavaṃstathāgato 'nyo dharmakāyaḥ
            / dharmakāya eva bhagavaṃstathāgata iti / duḥkhanirodhanāmnā bhagavannevaṃguṇasamanvāgatastathāgatadharmakāyo
            deśita iti / nirvāṇadhāturiti bhagavaṃstathāgatadharmakāyasyaitadadhivacanamiti /</p>
         
         
         <p>tatrāpareṇa ślokārdhena kiṃ darśayati /</p>
         
         
         <p>
            sarvākārābhisaṃbodhiḥ savāsanamalloddhṛtiḥ /<br />
            buddhatvamatha nirvāṇamadvayaṃ paramārthataḥ // 87 //
            </p>
         
         
         <p>yata ete catvāro 'nāsravadhātuparyāyāstathāgatadhātāvekasminnabhinne 'rthe samavasaranti
            / ata eṣāmekārthatvādadvayadharmanayamukhena yacca sarvākārasarvadharmābhisaṃbodhādruddhatvamityuktaṃ
            yacca mahābhisaṃbodhāt savāsanamalaprahāṇānnirvāṇamityuktametadubhayamanāsrave dhātāvadvayamiti
            draṣṭavyamabhinnamacchinnam /</p>
         
         
         <p>
            sarvākārairasaṃkhyeyairacintyairamalairguṇaiḥ /<br />
            abhinnalakṣaṇo mokṣo yo mokṣaḥ sa tathāgata iti //
            </p>
         
         
         <p>yaduktamarhatpratyekabuddhaparinirvāṇamadhikṛtya / nirvāṇamiti bhagavannupāya eṣa
            tathā gatānāmiti / anena dīrghādhvapariśrāntānāmaṭavīmadhye nagaranirmāṇavadavivartanopāya
            eṣa dharmaparameśvarāṇāṃ samyaksaṃbuddhānāmiti paridīpitam / nirvāṇādhigamād (<span class="bold">Rgv 57</span>) bhagavaṃstathāgatā bhavantyarhantaḥ samyaksaṃbuddhāḥ sarvāprameyācintyaviśuddhiniṣṭhāgataguṇasamanvāgatā
            iti / anena caturākāraguṇaniṣpatsvasaṃbhinnalakṣaṇaṃ nirvāṇamadhigamya tadātmakāḥ
            samyaksaṃbuddhā bhavantīti / buddhatvanirvāṇayoravinirbhāgaguṇayogāduddhatvamantareṇa
            kasyacinnirvāṇādhigamo nāstīti paridīpitam /
            tatra tathāgatānāmanāsrave dhātau sarvākāravaropetaśūnyatābhinirhārataścitrakaradṛṣṭāntena
            guṇasarvatā veditavyā /</p>
         
         
         <p>
            anyonyakuśalā yadvadbhaveyuścitralekhakāḥ /<br />
            yo yadaṅgaṃ prajānīyāttadanyo nāvadhārayet // 88 //
            </p>
         
         
         <p>
            athe tebhyaḥ prabhū rājā prayacchedduṣyamājñayā /<br />
            sarvairevātra yuṣmābhiḥ kāryā pratikṛtirmama // 89 //
            </p>
         
         
         <p>
            tatastasya pratiśrutya yuñjeraṃścitrakarmaṇi /<br />
            tatraiko vyabhiyuktānāmanyadeśagato bhavet // 90 //
            </p>
         
         
         <p>
            deśāntaragate tasmin pratimā tadviyogataḥ /<br />
            na sā sarvāṅgasaṃpūrṇā bhavedityupamā kṛtā // 91 //
            </p>
         
         
         <p>
            lekhakā ye tadākārā dānaśīlakṣamādayaḥ /<br />
            sarvākāravaropetā śūnyatā pratimocyate // 92 //
            </p>
         
         
         <p>tatraiṣāmeva dānādīnāmekaikasya buddhaviṣayāparyantaprakārabhedabhinnatvādaparimitatvaṃ
            veditavyam / saṃkhyāprabhāvābhyāmacintyatvam / mātsaryādivipakṣamalavāsanāpakarṣitatvādviśuddhiparamatvamiti
            / tatra sarvākāravaropetaśūnyatāsamādhimukhabhāvanayānutpattikadharmalābhādacalāyāṃ
            bodhisattvabhūmāvavikalpāniśchidranirantarasvarasavāhimārgajñānasaṃniśrayeṇa (<span class="bold">Rgv 58</span>) tathāgatānāmanāsrave dhātau guṇasarvatā samudāgacchati / sādhumatyāṃ bodhisattvabhūmāvasaṃkhyeyasamādhidhāraṇīmukhasamudrairaparimāṇabuddhadharmaparigrahajñānasaniśrayeṇa
            guṇāprameyatā samudāgacchati / dharmameghāyāṃ bodhisattvabhūmau sarvatathāgatagṛhyasthānāviparokṣajñānasaṃniśrayeṇa
            guṇācintyatā samudāgacchati / tadanantaraṃ buddhabhūbhyadhigamāya sarvasavāsanakleśajñeyāvaraṇavimokṣajñānasaṃniśrayeṇa
            guṇaviśuddhiparamatā samudāgacchati / yat eṣu caturṣu bhūmijñānasaṃniśrayeṣvarhatpratyekabuddhā
            na saṃdṛśyante tasmātte dūrībhavanti caturākāraguṇapariniṣpattyasaṃbhinnalakṣaṇān
            nirvāṇadhātorityuktam /</p>
         
         
         <p>
            prajñājñānavimuktīnāṃ dīptispharaṇaśuddhitaḥ /<br />
            abhedataśca sādharmyaṃ prabhāraśmyarkamaṇḍalaiḥ // 93 //
            </p>
         
         
         <p>yayā prajñayā yena jñānena yayā vimuktyā sa caturākāraguṇaniṣpattyasaṃbhinnalakṣaṇo
            nirvāṇadhātuḥ sūcyate tāsāṃ yathākramaṃ tribhirekena ca kāraṇena caturvidhamādityasādharmya
            paridīpitam / tatra buddhasāntānikyā lokottaranirvikalpāyāḥ paramajñeyatattvāndhakāravidhamanapratyupasthānatayā
            prajñāyā dīptisādharmyam / tatpṛṣṭhalabdhasya sarvajñajñānasya sarvākāraniravaśeṣajñeyavastupravṛttatayā
            raśmijālaspharaṇasādharmyam / tadubhayāśrayasya cittaprakṛtivimukteratyantavimalaprabhāsvaratayārkamaṇḍalaviśuddhisādharmyam
            / tisṛṇāmapi dharmadhātvasaṃbhedesvabhāvatayā tattrayāvinirbhāgasādharmyamiti /</p>
         
         
         <p>ato 'nāgamya buddhatvaṃ nirvāṇaṃ nādhigamyate //</p>
         
         
         <p>na hi śakyaḥ prabhāraśmī nirvṛjya prekṣituṃ raviḥ // 94 //</p>
         
         
         <p>(<span class="bold">Rgv 59</span>) yata evamanādi sāṃnidhyasvabhāvaśubhadharmopahite dhātau tathāgatānāmavinirbhāgaguṇadharmatvamato
            na tathāgatatvamasaṅgāpratihataprajñājñānadarśanamanāgamya sarvāvaraṇavimuktilakṣaṇasya
            nirvāṇadhātoradhigamaḥ sākṣātkaraṇamupapadyate prabhāraśmyadarśina iva sūryamaṇḍaladarśanam
            / ata evamāha / na hi bhagavan hīnapraṇītadharmāṇāṃ nirvāṇādhigamaḥ / samadharmāṇāṃ
            bhagavan nirvāṇādhigamaḥ / samajñānānāṃ samavimuktīnāṃ samavimuktijñānadarśanānāṃ
            bhagavan nirvāṇādhigamaḥ / tasmādbhagavan nirvāṇadhāturekarasaḥ samarasa ityucyate
            / yaduta vidyāvimuktiraseneti /</p>
         
         
         <p>
            jinagarbhavyasthānamityevaṃ daśaṃdhoditam /<br />
            tatkleśakośagarbhatvaṃ punarjñeyaṃ nidarśanaiḥ // 95 //
            </p>
         
         
         <p>ityetadaparāntakoṭisamadhruvadharmatāsaṃvidyamānatāmadhikṛtya daśavidhenārthena tathāgata
            garbhavyavasthānamuktam / punaranādisāṃnidhyāsaṃbaddha svabhāvakleśakośatāmanādisāṃnidhyasaṃbaddha
            svabhāvaśubhadharmatāṃ cādhikṛtya navabhirudāharaṇairaparyantakleśakośakoṭīgūḍhastathāgatagarbha
            iti yathāsūtramanugantavyam / navodāharaṇāni katamāni /</p>
         
         
         <p>buddhaḥ kupadme madhu makṣikāsu tuṣesu sārāṇya śucau suvarṇam /
            (<span class="bold">Rgv 60</span>) nidhiḥ kṣitāvalpaphale 'ṅkurādi praklinnavastreṣu jinātmabhāvaḥ // 96 //</p>
         
         
         <p>
            jaghanyanārījaṭhare nṛpatvaṃ yathā bhavenmṛtsu ca ratnabimbam /<br />
            āgantukakleśamalāvṛteṣu sattveṣu tadvat sthita eṣa dhātuḥ // 97 //
            </p>
         
         
         <p>padmaprāṇituṣāśu cikṣitiphalatvakpūtivastrāvaras
            trīduḥkhajvalanābhitaptapṛthivīdhātuprakāśā malāḥ / buddhakṣaudrasusārakāñcananidhinyagrodharatnākṛti-
            dvīpāgrādhiparatnabimbavimalaprakhyaḥ sa dhātuḥ paraḥ // 98 //</p>
         
         
         <p>kutsitapadmakośasadṛśāḥ kleśāḥ / buddhavattathāgatadhāturiti /
            
            <p>
               yathā vivarṇāmbujagarbhaveṣṭitaṃ tathāgataṃ dīptasahasralakṣaṇam /<br />
               naraḥ samīkṣyāmaladivyalocano vimocayedambujapattrakośataḥ // 99 //
               </p>
         </p>
         
         
         <p>vilokya tadvat sugataḥ svadharmatāmavīcisaṃstheṣvapi buddhacakṣuṣā / vimocayatyāvaraṇādanāvṛto
            'parāntakoṭīsthitakaḥ kṛpātmakaḥ // 100 //</p>
         
         
         <p>yadvat syādvijugupsitaṃ jalaruhaṃ saṃmiñji taṃ divyadṛk tadgarbhasthitamabhyudīkṣya
            sugataṃ patrāṇi saṃchedayet /</p>
         
         
         <p>(<span class="bold">Rgv 61</span>) rāgadveṣamalādikośanivṛtaṃ saṃbuddhagarbhaṃ jagat
            kāruṇyādavalokya tannivaraṇaṃ nirhanti tadvanmuniḥ // 101 //</p>
         
         
         <p>kṣudraprāṇākasadṛśāḥ kleśāḥ / kṣaudravattathāgatadhāturiti /</p>
         
         
         <p>
            yathā madhu prāṇigaṇopagūḍhaṃ vilokya vidvān puruṣastadarthī /<br />
            samantataḥ prāṇigaṇasya tasmādupāyato 'pakramaṇaṃ prakuryāt // 102 //
            </p>
         
         
         <p>
            sarvajñacakṣurviditaṃ maharṣirmadhūpamaṃ dhātumimaṃ vilokya /<br />
            tadāvṛtīnāṃ bhramaropamānāmaśleṣamātyantikamādadhāti // 103 //
            </p>
         
         
         <p>
            yadvat prāṇisahasrakoṭīniyutairmadhvāvṛtaṃ syānnaro<br />
            madhvarthī vinihatya tānmadhukarānmadhvā yathākāmataḥ /<br />
            kuryātkāryamanāsravaṃ madhunibhaṃ jñānaṃ tathā dehiṣu<br />
            kleśāḥ kṣudranibhā jinaḥ puruṣavat tadghātane kovidaḥ // 104 //
            </p>
         
         
         <p>bahistuṣasadṛśāḥ kleśāḥ / antaḥsāravattathā gatadhāturiti /</p>
         
         
         <p>
            dhānyeṣu sāraṃ tuṣasaṃprayuktaṃ nṛṇāṃ na ya[dva]tparibhogameti /<br />
            bhavanti ye 'nnādibhirarthinastu te tattuṣebhyaḥ parimocayanti // 105 //
            </p>
         
         
         <p>(<span class="bold">Rgv 62</span>) sattveṣvapi kleśamalopasṛṣṭamevaṃ na tāvatkurute jinatvam /
            saṃbuddhakāryaṃ tribhave na yāvadvimucyate kleśamalopasargāt // 106 //</p>
         
         
         <p>yadvat kaṅgukaśālikodravayavavrīhiṣvamuktaṃ tuṣāt
            sāraṃ khāḍyasusaṃskṛtaṃ na bhavati svādūpabhojyaṃ nṛṇām //</p>
         
         
         <p>tadvat kleśatuṣādaniḥsṛtavapuḥ sattveṣu dharmeśvaro
            dharmaprītirasaprado na bhavati kleśakṣudhārte jane // 107 //</p>
         
         
         <p>aśucisaṃkāradhānasadṛśāḥ kleśāḥ / suvarṇavattathāgatadhāturiti /</p>
         
         
         <p>
            yathā suvarṇaṃ vrajato narasya cyutaṃ bhavetsaṃkarapūtidhāne /<br />
            bahūni tadvarṣaśatāni tasmin tathaiva tiṣṭhedavināśadharmi // 108 //
            </p>
         
         
         <p>
            taddevatā divyaviśuddhacakṣurvilokya tatra pravadennarasya /<br />
            suvarṇamasminnavamagraratnaṃ viśodhya ratnena kuruṣva kāryam // 109 //
            </p>
         
         
         <p>dṛṣṭvā muniḥ sattvaguṇaṃ tathaiva kleśeṣvamekṣyapratimeṣu magnam /
            (<span class="bold">Rgv 63</span>) tatkleśapaṅkavyavadānahetordharmāmbuvarṣaṃ vyasṛjat prajāsu // 110 //</p>
         
         
         <p>
            yadvat saṃkarapūtidhānapatitaṃ cāmīkaraṃ devatā<br />
            dṛṣṭvā dṛśyatamaṃ nṛṇāmupadiśet saṃśodhanārthaṃ malāt /<br />
            tadvat kleśamahāśuciprapatitaṃ saṃbuddharatnaṃ jinaḥ<br />
            sattveṣu vyavalokya dharmamadiśa[tta]cchuddhaye dehinām // 111 //
            </p>
         
         
         <p>pṛthivītalasadṛśāḥ kleśāḥ / ratnanidhāna vattathāgatadhāturiti /</p>
         
         
         <p>
            yathā daridrasya narasya veśmanyantaḥ pṛthivyāṃ nidhirakṣayaḥ syāt /<br />
            vidyānna cainaṃ sa naro na cāsminneṣo 'hamasmīti vadennidhistam // 112 //
            </p>
         
         
         <p>
            tadvanmano 'ntargatamapya cintyamakṣayyadharmāmalaratnakośam /<br />
            abudhyamānānubhavatyajasraṃ dāridrayaduḥkhaṃ bahudhā prajeyam // 113 //
            </p>
         
         
         <p>
            yadvadratnanidhirdaridrabhavanābhyantargataḥ syānnaraṃ<br />
            na brūyādahamasmi ratnanidhirityevaṃ na vidyānnaraḥ /<br />
            tadvaddharmanidhirmanogṛhagataḥ sattvā daridropamās<br />
            teṣāṃ tatpratilambhakāraṇamṛṣirloke samutpadyate // 114 //
            </p>
         
         
         <p>tvakkośasadṛśāḥ kleśāḥ / bījāṅkuravattathāgatadhāturiti /</p>
         
         
         <p>yathāmratālādiphale drumāṇāṃ bījāṅkuraḥ sannavināśadharmī /
            (<span class="bold">Rgv 64</span>) uptaḥ pṛthivyāṃ salilādiyogāt kramādupaiti drumarājabhāvam // 115 //</p>
         
         
         <p>
            sattveṣvavidyā diphalatvagantaḥkośāvanaddhaḥ śubhadharmadhātuḥ /<br />
            upaiti tattatkuśalaṃ pratītya krameṇa tadvanmunirājabhāva // 116 //
            </p>
         
         
         <p>
            ambvādityāgabhastivāyupṛthivīkālāmbarapratyayair<br />
            yadvat tālaphalāmrakośavivarādutpadyate pādapaḥ /<br />
            sattvakleśaphalatvagantaragataḥ saṃbuddhabījāṅkuras<br />
            tadvadvṛddhimupaiti dharmaviṭapastaistaiḥ śubhapratyayaiḥ // 117 //
            </p>
         
         
         <p>pūtivastrasadṛśaḥ kleśāḥ / ratnavigrahavattathāgatadhāturiti /</p>
         
         
         <p>
            bimbaṃ yathā ratnamayaṃ jinasya durgandhapūtyambarasaṃniruddham /<br />
            dṛṣṭvavojjhitaṃ vartmani devatāsya muktyai vadedadhvagametamartham // 118 //
            </p>
         
         
         <p>
            nānāvidhakleśamalopagūḍhamasaṅgacakṣuḥ sugatātmabhāvam /<br />
            vilokya tiryakṣvapi advimuktiṃ pratyabhyupāyaṃ vidadhāti tadvat // 119 //
            </p>
         
         
         <p>yadvadratnamayaṃ tathāgatavapurdurgandhavastrāvṛtaṃ
            vartmanyujjñitamekṣya divyanayano muktyai nṛṇāṃ darśayet /
            (<span class="bold">Rgv 65</span>) tadvat kleśavipūtivastranivṛtaṃ saṃsāravartmojjhitaṃ
            tiryakṣu vyavalokya dhātumavadaddharmaṃ vimuktyai jinaḥ // 120 //</p>
         
         
         <p>āpannasattvanārisadṛśāḥ kleśāḥ / kalalamahābhūtagatacakravartivattathāgatadhāturiti
            /</p>
         
         
         <p>
            nārī yathā kācidanāthabhūtā vasedanāthāvasathe virūpā /<br />
            garbheṇa rājaśriyamudvahantī na sāvabudhyeta nṛpaṃ svakukṣau // 121 //
            </p>
         
         
         <p>
            anāthaśāleva bhavopapattirantarvatīstrīvadaśuddhasattvāḥ /<br />
            tadgarbhavatteṣvamalaḥ sa dhāturbhavanti yasminsati te sanāthāḥ // 122 //
            </p>
         
         
         <p>
            yadvat strī malināmvarāvṛtatanurbībhatsarūpānvitā<br />
            vindedduḥkhamanāthaveśmani paraṃ garbhāntarasthe nṛpe /<br />
            tadvat kleśavaśādaśāntamanaso duḥkhālayasthā janāḥ<br />
            sannātheṣu ca satsvanāthamatayaḥ svātmāntarastheṣvapi // 123 //
            </p>
         
         
         <p>mṛtpaṅkalepasadṛśāḥ kleśāḥ / kanakabimbavattathāgatadhāturiti /</p>
         
         
         <p>hemno yathāntaḥkvathitasya pūrṇaṃ bimbaṃ bahirmṛnmayamekṣya śāntam /
            (<span class="bold">Rgv 66</span>) antarviśuddhyai kanakasya tajjñaḥ saṃcodayedāvaraṇaṃ bahirdhā // 124 //</p>
         
         
         <p>
            prabhāsvaratvaṃ prakṛtermalānāmāgantukatvaṃ ca sadāvalokya /<br />
            ratnākarābhaṃ jagadagrabodhirviśodhayatyāvaraṇebhya evam // 125 //
            </p>
         
         
         <p>
            yadvannirmaladīptakāñcanamayaṃ bimbaṃ mṛdantargataṃ<br />
            syācchānta tadavetya ratnakuśalaḥ saṃcodayenmṛttikām /<br />
            tadvacchāntamavetya śuddhakanakaprakhyaṃ manaḥ sarvavid<br />
            dharmākhyānanayaprahāravidhitaḥ saṃcodayatyāvṛtim // 126 //
            </p>
         
         
         <p>udāharaṇānāṃ piṇḍārthaḥ /</p>
         
         
         <p>
            ambujabhramaraprāṇituṣoccārakṣitiṣvatha /<br />
            phalatvakpūtivastrastrīgarbhamṛtkośakeṣvapi // 127 //
            </p>
         
         
         <p>
            buddhavanmadhuvatsārasuvarṇanidhivṛkṣavat /<br />
            ratnavigrahavaccakravartivaddhemabimba vat // 128 //
            </p>
         
         
         <p>
            sattvadhātorasaṃbaddhaṃ kleśakośeṣvanādiṣu /<br />
            cittaprakṛtivaimalyamanādimadudāhṛtam // 129 //
            </p>
         
         
         <p>samāsato 'nena tathāgatagarbhasūtrodāharaṇanirdeśena kṛtsnasya sattvadhātoranādicittasaṃkleśadharmāgantukatvamanādicittavyavadānadharmasahajāvinirbhāgatā
            ca (<span class="bold">Rgv 67</span>) paridīpitā / tata ucyate / cittasaṃkleśāt sattvāḥ saṃkliṣyante cittavyavadānādviśudhyanta
            iti / tatra katamaścittasaṃkleśo yamadhikṛtya navadhā padmakośādidṛṣṭāntadeśanā /</p>
         
         
         <p>
            rāgadviḍ mohatattīvraparyavasthāna vāsanāḥ /<br />
            dṛṅmārgabhāvanāśuddhaśuddhabhūmigatā malāḥ // 130 //
            </p>
         
         
         <p>
            padmakośādidṛṣṭāntairnavadhā saṃprakāśitāḥ /<br />
            aparyantopasaṃkleśakośakoṭyastu bhedataḥ // 131 //
            </p>
         
         
         <p>samāsata ime na va kleśāḥ prakṛtipariśuddhe 'pi tathāgatadhātau padmakośādaya iva
            buddhabimbādiṣu sadāgantukatayā saṃvidyante / katame nava / tadyathā rāgānuśayalakṣaṇaḥ
            kleśaḥ / dveṣānuśayalakṣaṇaḥ / mohānuśayalakṣaṇaḥ / tīvrarāgadveṣamohaparyavasthānalakṣaṇaḥ
            / avidyāvāsabhūmisaṃgṛhītaḥ / darśanaprahātavyaḥ / bhāvanāprahātavyaḥ / aśuddhabhūmigataḥ
            / śuddhabhūmigataśca / tatra ye laukikavītarāgasāntānikāḥ kleśā āniñjyasaṃskāropacayahetavo
            rūpārūpyadhātunirvartakā lokottarajñānavadhyāsta ucyante rāgadveṣamohānuśayalakṣaṇā
            iti / ye rāgādicaritasattvasāntānikāḥ puṇyāpuṇyasaṃskāropacayahetavaḥ kevalakāmadhātunirvartakā
            aśubhādibhāvajñānavadhyāsta ucyante tīvrarāgadveṣamohaparyavasthānalakṣaṇā iti / ye
            'rhatsāntānikā anāsravakarmapravṛttihetavo vimalamanomayātmabhāvanirvartakāstathāgatabodhijñānavadhyāsta
            ucyante 'vidyāvāsabhūmisaṃgṛhītā iti / dvividhaḥ śaikṣaḥ pṛthagjana āryaśca / tatra
            ye pṛthagjanaśaikṣasāṃtānikāḥ prathamalokottaradharmadarśanajñānavadhyāsta ucyante
            darśanaprahātavyā (<span class="bold">Rgv 68</span>) iti / ya āryapudgalaśaikṣasāntānikā yathādṛṣṭalokottaradharmabhāvanājñānavadhyāsta
            ucyante bhāvanāprahātavyā iti / ye 'niṣṭhāgatabodhisattvasāntānikāḥ saptavidhajñānabhūmivipakṣā
            aṣṭāmyādibhūmitrayabhāvanājñānavadhyāsta ucyante 'śuddhabhūmigatā iti / ye niṣṭhāgatabodhisattvasāntānikā
            aṣṭamyādibhūmitrayabhāvanājñānavipakṣā vajropamasamādhijñānavadhyāsta ucyante śuddhabhūmigatā
            iti / ete</p>
         
         
         <p>
            nava rāgādayaḥ kleśāḥ saṃkṣepeṇa yathākramam /<br />
            navabhiḥ padmakośādidṛṣṭāntaiḥ saṃprakāśitāḥ // 132 //
            </p>
         
         
         <p>vistareṇa punareta eva caturaśītisahasraprakārabhedena tathāgatajñānavadaparyantā
            bhavanti yairaparyantakleśakośakoṭigūḍhastathāgatagarbha ucyate /</p>
         
         
         <p>
            bālānāmarhatāmebhiḥ śaikṣāṇāṃ dhīmatāṃ kramāt /<br />
            malaiścaturbhirekena dvābhyāṃ dvābhyāmaśuddhatā // 133 //
            </p>
         
         
         <p>yaduktaṃ bhagavatā / sarvasattvāstathāgatagarbha iti / tatra sarvasattvāḥ saṃkṣepeṇocyante
            caturvidhāstadyathā pṛthagjanā arhantaḥ śaikṣā bodhisattvāśceti / tatraiṣāmanāsrave
            dhātau yathākramaṃ caturbhirekena dvābhyāṃ dvābhyāṃ ca kleśamalābhyāmaśuddhiḥ paridīpitā
            /</p>
         
         
         <p>kathaṃ punarime nava rāgādayaḥ kleśāḥ padmakośādisadṛśā veditavyāḥ / kathaṃ ca tathāgatadhātorbuddhabimbādisādharmyamanugantavyamiti
            /</p>
         
         
         <p>
            tatpadmaṃ mṛdi saṃbhūtaṃ purā bhūtvā manoramam /<br />
            aramyamabhavat paścādyathā rāgaratistathā // 134 //
            </p>
         
         
         <p>
            bhramarāḥ prāṇīno yadvaddaśanti kupitā bhṛśam /<br />
            duḥkha janayati dveṣo jāyamānastathā hṛdi // 135 //
            </p>
         
         
         <p>(<span class="bold">Rgv 69</span>) śālyādīnāṃ yathā sāramavacchannaṃ bahistuṣaiḥ /
            mohāṇḍakośasaṃchannamevaṃ sārārthadarśanam // 136 //</p>
         
         
         <p>
            pratikūlaṃ yathāmedhyamevaṃ kāmā virāgiṇām /<br />
            kāmasevānimittatvāt paryutthānānyamedhyavat // 137 //
            </p>
         
         
         <p>
            vasudhāntaritaṃ yadvadajñānānnāpnuyurnidhim /<br />
            svayaṃbhūtvaṃ tathāvidyāvāsabhūmyāvṛtā janāḥ // 138 //
            </p>
         
         
         <p>
            yathā bījatvagucchittiraṅkurādikramodayāt /<br />
            tathā darśanaheyānāṃ vyāvṛttistattvadarśanāt // 139 //
            </p>
         
         
         <p>
            hatasatkāyasārāṇāmāryamārgānuṣaṅgataḥ /<br />
            bhāvanājñānaheyānāṃ pūtivastranidarśanam // 140 //
            </p>
         
         
         <p>
            garbhakośamalaprakhyāḥ saptabhūmigatā malā /<br />
            vikośagarbhavajjñānamavikalpaṃ vipākavat // 141 //
            </p>
         
         
         <p>
            mṛtpaṅkalepavajjñeyāstribhūmyanugatā malāḥ /<br />
            vajropamasamādhānajñānavadhyā mahātmanām // 142 //
            </p>
         
         
         <p>
            evaṃ padmādibhistulyā nava rāgādayo malāḥ /<br />
            dhātorbuddhādisādharmyaṃ svabhāvatrayasaṃgrahāt // 143 //
            </p>
         
         
         <p>trividhaṃ svabhāvamadhikṛtya cittavyavadānahetostathāgatagarbhasya navadhā buddhābimbādisādharmyamanugantavyam
            / trividhaḥ svabhāvaḥ katamaḥ /
            
            <p>
               svabhāvo dharmakāyo 'sya tathatā gotramityapi /<br />
               tribhirekena sa jñeyaḥ pañcabhiśca nidarśanaiḥ // 144 //
               </p>
         </p>
         
         
         <p>tribhirbuddhabimbamadhusāradṛṣṭāntairdharmakāyasvabhāvaḥ sa dhāturavagantavyaḥ / ekena
            suvarṇadṛṣṭāntena tathatāsvabhāvaḥ / pañcabhirnidhitarutnavigrahacakravartikanakabimbadṛṣṭāntaistrividhabuddhakāyotpattigotrasvabhāva
            (<span class="bold">Rgv 70</span>) iti / tatra dharma kāyaḥ katamaḥ /</p>
         
         
         <p>
            dharmakāyo dvidhā jñeyo dharmadhātuḥ sunirmalaḥ /<br />
            tanniṣyandaśca gāmbhīryavaicitryanayadeśanā // 145 //
            </p>
         
         
         <p>dvividho buddhānāṃ dharmakāyo 'nugantavyaḥ / suviśuddhśca dharmadhātoravikalpajñānagocaraviṣayaḥ
            / sa ca tathāgatānāṃ pratyātmamadhigamadharmamadhikṛtya veditavyaḥ / tatprāptihetuśca
            suviśuddhadharmadhātuniṣyando yathāvainayikaparasattveṣu vijñaptiprabhavaḥ / sa ca
            deśanādharmamadhikṛtya veditavyaḥ / deśanā punardvividhā sūkṣmaudārikadharmavyavasthānanayabhedāt
            / yaduta gambhīrabodhisattvapiṭakadharmavyavasthāna nayadeśanā ca paramārthasatyamadhikṛtya
            vicitrasūtrageyavyākaraṇagāthodānanidānādivividhadharmavyavasthānanayadeśanā ca saṃvṛtisatyamadhikṛtya
            /</p>
         
         
         <p>
            lokottaratvālloke 'sya dṛṣṭāntānupalabdhitaḥ /<br />
            dhātostathāgatenaiva sādṛśyamupapapāditam // 146 //
            </p>
         
         
         <p>
            madhvekarasavat sūkṣmagambhīranayadeśanā /<br />
            nānāṇḍasāravajjñeyā vicitranayadeśanā // 147 //
            </p>
         
         
         <p>ityevamebhistribhirbuddhabimbamadhusāradṛṣṭāntaistathāgatadharmakāyena niravaśeṣasattvadhātuparispharaṇārthamadhikṛtya
            tathāgatasyeme garbhāḥ sarvasattvā itiparidīpitam / na hi sa kaścitsattvaḥ sattvadhātau
            saīvidyate yastathāgatadharmakāyādvahirākāśadhātoriva rūpam / evaṃ hyāha /</p>
         
         
         <p>(<span class="bold">Rgv 71</span>) yathāmbaraṃ sarvagataṃ sada mataṃ tathaiva tatsarvagataṃ sadā matam /
            yathāmbaraṃ rūpagateṣu sarvagaṃ tathaiva tatsattvagaṇeṣu sarvagamiti //</p>
         
         
         <p>
            prakṛteravikāritvāt kalyāṇatvādviśuddhitaḥ /<br />
            hemamaṇḍalakaupamyaṃ tathatāyāmudāhṛtam // 148 //
            </p>
         
         
         <p>yaccittamaparyantakleśaduḥkhadharmānugatamapi prakṛtiprabhāsvaratayā vikārānudāhṛterataḥ
            kalyāṇasuvarṇavadananyathābhāvārthena tathatetyucyate / sa ca sarveṣāmapi mithyātvaniyatasaṃtānānāṃ
            sattvānāṃ prakṛtinirviśiṣṭānāṃ sarvāgantukamalaviśuddhimāgatastathāgata iti saṃkhyāṃ
            gacchati / evamekena suvarṇadṛṣṭāntena tathatāvyatibhedārthamadhikṛtya tathāgatastathataiṣāṃ
            garbhaḥ sarvasattvānāmiti paridīpitam / cittaprakṛtiviśuddhyadvayadharmatāmupādāya
            yathoktaṃ bhagavatā / tatramañjuśrīstathāgata ātmopādānamūlaparijñātāvī / ātmaṃviśuddhyā
            sarvasattvaviśuddhimanugataḥ / yā cātmaviśuddhiryā ca sattvaviśuddhiradvayaiṣādvaidhikāro
            ti / evaṃ hyāha /</p>
         
         
         <p>
            sarveṣāmaviśiṣṭāpi tathatā śuddhimāgatā /<br />
            tathāgatatvaṃ tasmācca tadgarbhāḥ sarvadehina iti //
            </p>
         
         
         <p>
            gotraṃ tad dvividhaṃ jñeyaṃ nidhānaphalavṛkṣavat /<br />
            anādiprakṛtisthaṃ ca samudānītamuttaram // 149 //
            </p>
         
         
         <p>(<span class="bold">Rgv 72</span>) buddhakāyatrayāvāptirasmādgotradvayānmatā /
            prathamātprathamaḥ kāyo dvitī yāddvau tu paścimau // 150 //</p>
         
         
         <p>
            ratnavigrahavajjñeyaḥ kāyaḥ svābhāvikaḥ śubhaḥ /<br />
            akṛtrimatvāt prakṛterguṇaratnāśrayatvataḥ // 151 //
            </p>
         
         
         <p>
            mahādharmādhirājatvāt sāmbhogaścakravartivat /<br />
            pratibimbasvabhāvatvānnirmāṇaṃ hemabimbavat // 152 //
            </p>
         
         
         <p>ityevamebhiravaśiṣṭaiḥ pañcabhirnidhitaruratnavigrahacakravartikanakabimbadṛṣṭāntaistri
            vidhabuddhakāyotpattigotrasvabhāvārthamadhikṛtya tathāgatadhātureṣāṃ garbhaḥ sarvasattvānāmiti
            paridīpitam / trividhabuddhakāyaprabhāvitatvaṃ hi tathāgatatvam / atastatprāptaye
            hetustathāgatadhāturiti / hetvartho 'tra dhātvarthaḥ / yata āha / tatra ca sattve
            sattve tathāgatadhāturutpanno garbhagataḥ saṃvidyate na ca te sattvā budhyante iti
            / evaṃ hyāha /
            
            <p>
               anādikāliko dhātuḥ sarvadharmasamāśrayaḥ /<br />
               tasmin sati gatiḥ sarvā nirvāṇādhigamo 'pi ca //
               </p>
         </p>
         
         
         <p>tatra kathamanādikālikaḥ / yattathāgatagarbhamevādhikṛtya bhagavatā pūrva koṭirna
            prajñāyata iti deśitaṃ prajñaptam / dhāturiti / yadāha / yo 'yaṃ bhagavaṃstathāgatagarbho
            (<span class="bold">Rgv 73</span>) lokottaragarbhaḥ prakṛtipariśuddhagarbha iti / sarvadharmasamāśraya iti / yadāha
            / tasmādbhagavaṃstathāgatagarbho niśraya ādhāraḥ pratiṣṭhāsaṃbaddhānāmavinirbhāgānāmamuktajñānānāmasaṃskṛtānāṃ
            dharmāṇām / asaṃbaddhānāmapi bhagavan vinirbhāgadharmāṇāṃ muktajñānānāṃ saṃskṛtānāṃ
            dharmāṇāṃ niśraya ādhāraḥ pratiṣṭhā tathāgatagarbha iti / tasmin sati gatiḥ sarveti
            / yadāha / sati bhagavaṃstathāgarbhe saṃsāra iti parikalpamasya vacanāyeti / nirvāṇādhigamo
            'pi ceti / yadāha / tathāgatagarbhaśced bhagavanna syānna syādduḥkhe 'pi nirvinna
            nirvāṇecchā prārthanā praṇidhirveti vistaraḥ /</p>
         
         
         <p>sa khalveṣa tathāgatagarbho dharmakāyāṃvipralambhastathatāsaṃbhinnalakṣaṇo niyatagotrasvabhāvaḥ
            sarvadā ca sarvatra ca niravaśeṣayogena sattvadhātāviti draṣṭavyaṃ dharmatāṃ pramāṇīkṛtya
            / yathoktam / eṣā kulaputra dharmāṇāṃ dharmatā / utpādādvā tathāgatānāmanutpādādvā
            sadaivaite sattvāstathāgatagarbhā iti / yaiva cāsau dharmatā saivātra yuktiryoga upāyaḥ
            paryāyaḥ / evameva tatsyāt / anyathā naiva tatsyāditi / sarvatra dharmataiva pratiśaraṇam
            / dharmataiva yuktiścittanidhyāpanāya cittasaṃjñāpanāya / sā na cintayitavyā na vikalpayitavyādhimoktavyeti
            /</p>
         
         
         <p>(<span class="bold">Rgv 74</span>) śraddhayaivānugantavyaṃ paramārthe svayaṃbhuvām /
            na hyacakṣuḥ prabhādīptamīkṣate sūryamaṇḍalam // 153 //</p>
         
         
         <p>samāsata ime catvāraḥ pudgalāstathāgatagarbhadarśanaṃ pratyacakṣuṣmanto vyavasthitāḥ
            / katame catvāraḥ / yaduta pṛthagjanaḥ śrāvakaḥ pratyekabuddho navayānasaṃprasthitaśca
            bodhisattvaḥ / yathoktam / agocaro 'yaṃ bhagavaṃstathāgatagarbhaḥ satkāyadṛṣṭipatitānāṃ
            viparyāsābhiratānāṃ śūnyatāvikṣiptacittānāmiti / tatra satkāyadṛṣṭipatitā ucyante
            bālapṛthagjanāḥ / tathā hi te 'tyantasāsravaskandhādīndharmānātmata ātmīyataścopagamyāhakāramamakārābhiniviṣṭāḥ
            satkāyanirodhamanāsravadhātumadhimoktumapi nālam / kutaḥ punaḥ sarvajñaviṣayaṃ tathāgatagarbhamavabhotsyanta
            iti / nedaṃ sthānaṃ vidyate / tatra viparyāsābhiratā ucyante śrāvakapratyekabuddhāḥ
            / tatkasmāt / te 'pi hi nitye tathāgatagarbhe satyuttaribhāvayitavye tannityasaṃjñābhāvanāviparyayeṇānityasaṃjñābhāvanābhiratāḥ
            / sukhe tathāgatagarbhe satyuttaribhāvayitavye tatsukhasaṃjñābhāvanāviparyayeṇa duḥkhasaṃjñābhāvanābhiratāḥ
            / ātmani tathāgatagarbhe satyuttaribhāvayitavye tadātmasaṃjñābhāvanāviparyayeṇānātmasaṃjñābhāvanābhiratāḥ
            / śubhe tathāgatagarbheḥ satyuttaribhāvayitavye tacchubhasaṃjñābhāvanāviparyayeṇāśubhasaṃjñābhāvanā
            bhiratāḥ / evamanena paryāyeṇa sarvaśrāvakapratyekabuddhānāmapi dharmakāyaprāptividhuramārgābhiratatvādagocaraḥ
            sa paramanityasukhātmaśubhalakṣaṇo dhāturityuktam / yathā ca sa vipayāsābhiratānāmanityaduḥkhānātmāśubhasaṃjñānāmagocarastathā
            vistareṇa mahāparinirvāṇasūtre bhagavatā vāpītoyamaṇidṛṣṭāntena prasādhitaḥ /</p>
         
         
         <p>tadyathāpi nāma bhikṣavo grīṣmakāle vartamāne salilabandhanaṃ baddhvā svaiḥ svairmaṇḍanakoparbhogairjanāḥ
            salile krīḍeyuḥ / atha tatraiko jātyaṃ vaiḍūryamaṇimantarudake (<span class="bold">Rgv 75</span>) sthāpayet / tatastasya vaiḍūryasyārthe sarve te maṇḍanakāni tyaktvā nimajjeyuḥ /
            atha yattatrāsti śarkaraṃ kaṭhalyaṃ vā tatte maṇiriti manyamānā gṛhītvā mayā labdho
            maṇirityutsṛjyotsṛjya vāpītire sthitvā nāyaṃ maṇiriti saṃjñāṃ pravarteyuḥ / tacca
            vāpyudakaṃ maṇiprabhāvena tatprabheva bhrājeta / evaṃ teṣāṃ tadudakaṃ bhrājamānaṃ
            dṛṣṭvāho maṇiriti guṇasaṃjñā pravarteta / atha tatraika upāyakuśalo medhāvī maṇiṃ
            tattvataḥ pratilabheta / evameva bhikṣavo yuṣmābhiḥ sarvamanityaṃ sarva duḥkhaṃ sarvamanātmakaṃ
            sarvamaśubha miti sarvagrahaṇena bhāvitabhāvitaṃ bahulīkṛtabahulīkṛtaṃ dharmatattvama
            jānadbhistatsarva ghaṭitaṃ nirarthakam / tasmād bhikṣavo vāpīśarkarakaṭhalyavyavasthitā
            iva mā bhūtā upāyakuśalā yūyaṃ bhavata / yadyad bhikṣavo yuṣmābhiḥ sarvamanityaṃ sarva
            duḥkhaṃ sarvamanātmakaṃ sarvamaśubhamiti sarvagrahaṇena bhāvitabhāvitaṃ bahulīkṛtabahulīkṛtaṃ
            tatra tatraiva nityasukhaśabhātmakāni santīti vistareṇa paramadharmatattvavyavasthānamārabhya
            viparyāsabhūtanirdeśo yathāsūtramanugantavyaḥ /</p>
         
         
         <p>tatra śūnyatāvikṣiptacittā ucyante navayāna saṃprasthitā bodhisattvastathāgatagarbhaśūnyatārthanayavipranaṣṭāḥ
            / ye bhāvavināśāya śūnyatāvimokṣamukhamicchanti sata eva dharmasyottarakālamucchedo
            vināśaḥ parinirvāṇamiti / ye vā punaḥ śūnyatopalambhena śūnyatāṃ pratisaranti śūnyatā
            nāma rūpādivyatirekeṇa kaścidbhā vo 'sti yamadhigamiṣyāmo bhāvayiṣyāma iti / tatra
            katamaḥ sa tathāgatagarbhaśūnyatārthanaya ucyate /</p>
         
         
         <p>(<span class="bold">Rgv 76</span>) nāpaneyamataḥ kiṃcidupaneyaṃ na kiṃcana /
            draṣṭavyaṃ bhūtato bhūtaṃ bhūtadarśī vimucyate // 154 //</p>
         
         
         <p>
            śūnya āgantukairdhātuḥ savinirbhāgalakṣaṇaiḥ /<br />
            aśūnyo 'nuttarairdharmairavinirbhāgalakṣaṇaiḥ // 155 //
            </p>
         
         
         <p>kimanena paridīpitam / yato na kiṃcidapaneyamastyataḥ prakṛtipariśuddhāt tathāgatadhātoḥ
            saṃkleśanimittamāgantukamalaśūnyatāprakṛtitvādasya / nāpyatrakiṃcidupaneyamasti vyavadānanimittamavinirbhāgaśuddhadharmaprakṛtitvāt
            / tata ucyate / śūnyastathāgatagarbho vinirbhāgairmuktajñaiḥ sarvakleśakośaiḥ / aśūnyo
            gaṅgānadīvālikāvyativṛttairavinirbhāgairamuktajñairacintyairbuddhadharmairiti / evaṃ
            yadyatra nāsti tattena śūnyamiti samanupaśyati / yatpunaratrāvaśiṣṭaṃ bhavati tatsadihāstīti
            yathābhūtaṃ prajānāti / samāropāpavādāntaparivarjanādaparyantaṃ śūnyatālakṣaṇamanena
            ślokadvayena paridīpitam / tatra yeṣāmitaḥ śūnyatārthanayādvahiścittaṃ vikṣipyate
            visarati na samādhīyate naikāgrībhavati tena te śūnyatāvikṣiptacittā ucyante / na
            hi paramārthaśūnyatājñānamukhamantareṇa śakyate 'vikalpo dhāturadhigantuṃ sākṣātkartum
            / idaṃ ca saṃdhāyoktam / tathāgatagarbhajñānameva tathāgatānāṃ śūnyatājñānam / tathāgatagarbhaśca
            sarvaśrāvakapratyekabuddhairadṛṣṭapūrvo 'nadhigatapūrva iti vistaraḥ / sa khalveṣa
            tathāgatagarbho yathā dharmadhātugarbhastathā satkāyadṛṣṭipatitānāmagocara ityuktaṃ
            dṛṣṭipratipakṣatvāddharmadhātoḥ / yathā dharmakāyo lokottaradharma garbhastathā viparyāsābhiratānāmagocara
            ityuktamanityādilokadharmapratipakṣeṇa lokottaradharmaparidīpanāt / yathā prakṛtipariśuddhadharmagarbhastathā
            śūnyatāvikṣiptānāmagocara ityuktamāgantukamalaśūnyatāprakṛtitvādviśuddhiguṇadharmāṇāmavinirbhāgalokottaradharmakāyaprabhāvitānāmiti
            / (<span class="bold">Rgv 77</span>) tatra yadekanayadharmadhātvasaṃbhedajñānamukhamāgamya lokottaradharmakāyaprakṛtipariśuddhivyavalokanamidamatra
            yathābhūtajñānadarśanamabhipretaṃ yena daśabhūmisthitā bodhisattvāstathāgatagarbhamīṣatpaśyantītyuktam
            / evaṃ hyāha /</p>
         
         
         <p>
            chidrābhre nabhasīva bhāskara iha tvaṃ śuddhabuddhīkṣaṇair<br />
            āryerapyavalokyase na sakalaḥ prādeśikībuddhibhiḥ /<br />
            jñeyānantanabhastalapravisṛtaṃ te dharmakāyaṃ tu te<br />
            sākalyena vilokayanti bhagavan yeṣāmanantā matiriti //
            </p>
         
         
         <p>yadyevamasaṅganiṣṭhābhūmipratiṣṭhitānāmapi paramāryāṇāmasarvaviṣaya eṣa durdṛśo dhātuḥ
            / tatkimanena bālapṛthagjanamārabhya deśiteneti / deśanāprayojanasaṃgrahe ślokau /
            ekena praśno dvitīyena vyākaraṇam /</p>
         
         
         <p>
            śūnyaṃ sarvaṃ sarvathā tatra tatra jñeyaṃ meghasvapnamāyākṛtābham /<br />
            ityuktvaivaṃ buddhadhātuḥ punaḥ kiṃ sattve sattve 'stīti buddhairihoktam // 156 //
            </p>
         
         
         <p>
            līnaṃ cittaṃ hīnasattveṣvavajñābhūtagrāho bhūtadharmāpavādaḥ /<br />
            ātmasnehaścādhikaḥ pañca doṣā yeṣāṃ teṣāṃ tatprahāṇārthamuktam // 157 //
            </p>
         
         
         <p>asya khalu ślokadvayasyārthaḥ samāsena daśabhiḥ ślokairveditavyaḥ /
            (<span class="bold">Rgv 78</span>) viviktaṃ saṃskṛtaṃ sarvaprakāraṃ bhūtakoṭiṣu /
            kleśakarmavipākārthaṃ meghādivadudāhṛtam // 158 //</p>
         
         
         <p>
            kleśā meghopamāḥ kṛtyakriyā svapnopabhogavat /<br />
            māyānirmitavat skandhā vipākāḥ kleśakarmaṇām // 159 //
            </p>
         
         
         <p>
            pūrvamevaṃ vyavasthāpya tantre punarihottare /<br />
            pañcadoṣaprahāṇāya dhātvastitvaṃ prakāśitam // 160 //
            </p>
         
         
         <p>
            tathā hyaśravaṇādasya bodhau cittaṃ na jāyate /<br />
            keṣāṃcinnīcacittānāmātmāvajñānadoṣataḥ // 161 //
            </p>
         
         
         <p>bodhicittodaye 'pyasya śreyānasmīti manyataḥ
            bodhyanutpannacitteṣu hīnasaṃjñā pravartate // 162 //</p>
         
         
         <p>
            tasyaivaṃmatinaḥ samyagjñānaṃ notpadyate tataḥ /<br />
            abhūtaṃ parigṛhṇāti bhūtamarthaṃ na vindate // 163 //
            </p>
         
         
         <p>
            abhūtaṃ sattvadoṣāste kṛtrimāgantukatvataḥ /<br />
            bhūtaṃ taddoṣanairātmyaṃ śuddhiprakṛtayo guṇāḥ // 164 //
            </p>
         
         
         <p>
            gṛhṇan doṣānasadbhūtān bhūtānapavadanu guṇān /<br />
            maitrīṃ na labhate dhīmān sattvātmasamadarśikām // 165 //
            </p>
         
         
         <p>
            tacchravājjāyate tvasya protsāhaḥ śāstṛgauravam /<br />
            prajñā jñānaṃ mahāmaitrī pañcadharmodayāttataḥ // 166 //
            </p>
         
         
         <p>
            niravajñaḥ samaprekṣī nirdoṣo guṇavānasau /<br />
            ātmasattvasamasnehaḥ kṣipramāpnoti buddhatām // 167 //
            </p>
         
         
         <p>iti ratnagotravibhāge mahāyānottaratantraśāstre tathāgatagarbhādhikāraḥ prathama paricchedaḥ
            ślokārthasaṃgrahavyākhyānataḥ samāptaḥ // 1 //</p>
         
         <span class="note"><span class="bold">Rgv 79</span></span>
         
         <p>2. dvitīya pariccheda</p>
         
         
         <p>uktā samalā tathatā / nirmalā tathatedānīṃ vaktavyā / tatra katamā nirmalā tathatā
            yāsau buddhānāṃ bhagavatāmanāsravadhātau sarvākāramalavigamādāśrayaparivṛttirvyavasthāpyate
            / sā punaraṣṭau padārthānadhikṛtya samāsato veditavyā / aṣṭau padārthāḥ katame /</p>
         
         
         <p>
            śuddhiḥ prāptirvisaṃyogaḥ svaparārthastadāśrayaḥ /<br />
            gambhīryaudāryamāhātmyaṃ yāvatkālaṃ yathā ca tat // 1 //
            </p>
         
         
         <p>ityete 'ṣṭau padārthā yathāsaṃkhyamanena ślokena paridīpitāḥ / tadyathā svabhāvārtho
            hetvarthaḥ phalārthaḥ karmārtho yogārtho vṛttyartho nityārtho 'cintyārthaḥ / tatra
            yo 'sau dhāturavinirmuktakleśakośastathāgatagarbha ityukto bhagavatā / tadviśuddhirāśrayaparivṛtteḥ
            svabhāvo veditavyaḥ / yata āha / yo bhagavan sarvakleśakośakoṭigūḍhe tathāgatagarbhe
            niṣkāṅkṣaḥ sarvakleśakośavinirmuktestathāgatadharmakāye 'pi sa niṣkāṅkṣa iti / dvividhaṃ
            jñānaṃ lokottaramavikalpaṃ tatpṛṣṭhalabdhaṃ ca / laukikalokottarajñānamāśrayaparivṛttihetuḥ
            prāptiśabdena paridīpitaḥ / prāpyate 'neneti prāptiḥ / tatphalaṃ dvividham / dvividho
            visaṃyogaḥ kleśāvaraṇavisaṃyogo jñeyāvaraṇavisaṃyogaśca / yathākramaṃ svaparārthasaṃpādanaṃ
            karma / tadadhiṣṭhānasamanvāgamo yogaḥ / tribhirgāmbhīryaudāryamāhātmyaprabhavitairbuddhakāyairnityamā
            bhavagateracintyena prakāreṇa vartanaṃ vṛttiriti / uddānam /</p>
         
         
         <p>
            svabhāvahetuphalataḥ karmayogapravṛttitaḥ /<br />
            tannityācintyataścaiva buddhabhūmiṣvavasthitiḥ // 2 //
            </p>
         
         
         <p>(<span class="bold">Rgv 80</span>) tatra svabhāvārthe hetvarthe cārabhya buddhatve tatprāptyupāye ca ślokaḥ /</p>
         
         
         <p>
            buddhatvaṃ prakṛtiprabhāsvaramiti proktaṃ yadāgantuka- kleśajñeyaghanābhrajālapaṭalacchannaṃ
            ravivyomavat /<br />
            sarvairbuddhaguṇairupetamamalairnityaṃ dhruvaṃ śāśvataṃ<br />
            dharmāṇāṃ tadakalpanapravicayajñānāśrayādāpyate // 3 //
            </p>
         
         
         <p>
            asya ślokasyārthaḥ samāsena caturbhiḥ ślokairveditavyaḥ /<br />
            buddhatvamavinirbhāgaśukladharmaprabhāvitam /<br />
            ādityākāśavajjñānaprahāṇadvayalakṣaṇam // 4 //
            </p>
         
         
         <p>
            gaṅgātīrarajo 'tītairbuddhadharmaiḥ prabhāsvaraiḥ /<br />
            sarvairakṛtakairyuktamavinirbhāgavṛtibhiḥ // 5 //
            </p>
         
         
         <p>
            svabhāvāpariniṣpattivyāpitvāgantukatvataḥ /<br />
            kleśajñeyāvṛtistasmānmeghavat samudāhṛtā // 6 //
            </p>
         
         
         <p>
            dvayāvaraṇaviśleṣaheturjñānadvayaṃ punaḥ /<br />
            nirvikalpa ca tatpṛṣṭhalabdhaṃ tajjñānamiṣyate // 7 //
            </p>
         
         
         <p>yaduktamāśrayaparivṛtteḥ svabhāvo viśuddhiriti tatra viśuddhiḥ samāsato dvividhā /
            prakṛtiviśuddhirvaimalyaviśuddhiśca / tatra prakṛtiviśuddhiryā vimuktirna ca visaṃyogaḥ
            prabhāsvarāyāścittaprakṛterāgantukamalāvisaṃyogāt / vaimalyaviśuddhirvimuktirvisaṃyogaśca
            vāryādīnāmiva rajojalādibhyaḥ prabhāsvarāyāścittaprakṛteranavaśeṣamāgantukamalebhyo
            visaṃyogāt / tatra vaimalyaviśuddhau phalārthamārabhya dvau ślokau /</p>
         
         
         <p>(<span class="bold">Rgv 81</span>) hrada iva vimalāmbuḥ phullapadmakramāḍhyaḥ
            
            <p>
               sakala eva śaśāṅko rāhuvaktrādvimuktaḥ /<br />
               raviriva jaladādikleśanirmuktaraśmir<br />
               vimalaguṇayutatvādbhāti muktaṃ tadeva // 8 //
               </p>
         </p>
         
         
         <p>
            munivṛṣamadhusārahemaratnapravaranidhānamahāphaladrumābham /<br />
            sugatavimalaratnavigrahāgrakṣitipatikāñcanabimbavajjinatvam // 9 //
            </p>
         
         
         <p>asya khalu ślokadvayasyārthaḥ samāsato 'ṣṭābhiḥ ślokairveditavyaḥ /</p>
         
         
         <p>
            rāgādyāgantukakleśaśuddhirambuhradādivat /<br />
            jñānasya nirvikalpasya phalamuktaṃ samāsataḥ // 10 //
            </p>
         
         
         <p>
            sarvākāravaropetabuddhabhāvanidarśanam /<br />
            phalaṃ tatpṛṣṭhalabdhasya jñānasya paridīpitam // 11 //
            </p>
         
         
         <p>
            svacchāmbuhradavadrāgarajaḥkāluṣyahānitaḥ /<br />
            vineyāmburuhadhyānavāryabhiṣyandanācca tat // 12 //
            </p>
         
         
         <p>
            dveṣarāhupramuktatvā nmahāmaitrīkṛpāṃśubhiḥ /<br />
            jagatspharaṇataḥ pūrṇavimalendūpamaṃ ca tat // 13 //
            </p>
         
         
         <p>
            mohābhrajālanirmokṣājjagati jñānaraśmibhiḥ /<br />
            tamovidhamanāttacca buddhatvamamalārkavat // 14 //
            </p>
         
         
         <p>
            atulyatulyadharmatvāt saddharmarasadānataḥ /<br />
            phalguvyapagamāttacca sugatakṣaudrasāravat // 15 //
            </p>
         
         
         <p>(<span class="bold">Rgv 82</span>) pavitratvādguṇadravyadāridrayavinivartanāt /
            vimuktiphaladānācca suvarṇanidhivṛkṣavat // 16 //</p>
         
         
         <p>
            dharmaratnātmabhāvatvād dvipadāgrādhipatyataḥ /<br />
            rūparatnākṛtitvācca tadratnanṛpa bimbavat // 17 //
            </p>
         
         
         <p>yattu dvividhaṃ lokottaramavikalpaṃ tatpṛṣṭhalabdhaṃ ca jñānamāśrayaparivṛtterheturvisaṃyogaphalasaṃjñitāyāḥ
            / tatkarma svaparārthasaṃpādanamityuktam / tatra katamā svaparārthasaṃpat / yā savāsanakleśajñeyāvaraṇavimokṣādanāvaraṇadharmakāyaprāptiriyamucyate
            svārthasaṃpattiḥ / yā tadūrdhvamā lokādanābhogataḥ kāyadvayena saṃdarśanadeśanāvibhutvadvayapravṛttiriyamucyate
            parārthasaṃpattiriti / tasyāṃ svaparārthasaṃpattau karmārthamārabhya trayaḥ ślokāḥ
            /</p>
         
         
         <p>
            anāsravaṃ vyāpyavināśadharmi ca dhruvaṃ śivaṃ śāśvatamacyutaṃ padam /<br />
            tathāgatatvaṃ gaganopamaṃ satām ṣaḍindiyārthānubhaveṣu kāraṇam // 18 //
            </p>
         
         
         <p>
            vibhūtirūpārthavidarśane sadā nimittabhūtaṃ sukathāśuciśrave /<br />
            tathāgatānāṃ śuciśīlajighraṇe mahāryasaddharmarasāgravindane // 19 //
            </p>
         
         
         <p>(<span class="bold">Rgv 83</span>) samādhisaṃsparśasukhānubhūtiṣu svabhāvagāmbhīryanayāvabodhane /
            susūkṣmacintāparamārthagavharaṃ tathāgatavyoma nimittavarjitam // 20 //</p>
         
         
         <p>asya khalu ślokatrayasyārthaḥ samāsato 'ṣṭabhiḥ ślokairveditavyaḥ /</p>
         
         
         <p>
            karma jñānadvayasyatadveditavyaṃ samāsataḥ /<br />
            pūraṇaṃ muktikāyasya dharmakāyasya śodhanam // 21 //
            </p>
         
         
         <p>
            vimuktidharmakāyau ca veditavyau dvirekadhā /<br />
            anāsravatvādvyāpitvādasaṃskṛtapadatvataḥ // 22 //
            </p>
         
         
         <p>
            anāsravatvaṃ kleśānāṃ savāsanani rodhataḥ /<br />
            asaṅgāpratighātatvājjñānasya vyāpitā matā // 23 //
            </p>
         
         
         <p>
            asaṃskṛtatvamatyantamavināśasvabhāvataḥ /<br />
            avināśitvamuddeśastannirdeśo dhruvādibhiḥ // 24 //
            </p>
         
         
         <p>
            nāśaścaturvidho jñeyo dhruvatvādiviparyayāt /<br />
            pūrtirvikṛtirucchittiracintyanamanacyutiḥ // 25 //
            </p>
         
         
         <p>
            tadabhāvāddhruvaṃ jñeyaṃ śivaṃ śāśvatamacyutam /<br />
            padaṃ tadamalajñānaṃ śukladharmāspadatvataḥ // 26 //
            </p>
         
         
         <p>
            yathānimittamākāśaṃ nimittaṃ rūpadarśane /<br />
            śabdagandharaspṛśyadharmāṇāṃ ca śravādiṣu // 27 //
            </p>
         
         
         <p>(<span class="bold">Rgv 84</span>) indriyārtheṣu dhīrāṇāmanāsravaguṇodaye /
            hetuḥ kāyadvayaṃ tadvadanāvaraṇayogataḥ // 28 //</p>
         
         
         <p>yaduktamākāśalakṣaṇo buddha iti tatpāramārthikamāveṇikaṃ tathāgatānāṃ buddhalakṣaṇamabhisaṃdhāyoktam
            / evaṃ hyāha / saṃceddvātriṃśanmahāpuruṣalakṣaṇaistathāgato draṣṭavyo 'bhaviṣyattadrājāpi
            cakravartī tathāgato 'bhaviṣyaditi / tatra paramārthalakṣaṇe yogārthamārabhya ślokaḥ
            /</p>
         
         
         <p>
            acintyaṃ nityaṃ ca dhruvamatha śivaṃ śāśvatamatha<br />
            praśāntaṃ ca vyāpi vyapagatavikalpaṃ gaganavat /<br />
            asaktaṃ sarvatrāparatighaparuṣasparśavigataṃ<br />
            na dṛśyaṃ na grāhyaṃ śubhamapi ca buddhatvamamalam // 29 //
            </p>
         
         
         <p>atha khalvasya ślokasyārthaḥ samāsato 'ṣṭābhiḥ ślokairveditavyaḥ /</p>
         
         
         <p>
            vimuktidharmakāyābhyāṃ svaparārtho nidarśitaḥ /<br />
            svaparārthāśraye tasmin yogo 'cintyādibhirguṇaiḥ // 30 //
            </p>
         
         
         <p>
            acintyamanugantavyaṃ trijñānāviṣayatvataḥ /<br />
            sarvajñajñānaviṣayaṃ buddhatvaṃ jñānadehibhiḥ // 31 //
            </p>
         
         
         <p>
            śrutasyāviṣayaḥ saukṣmyāccintāyāḥ paramārthataḥ /<br />
            laukyādibhāvanāyāśca dharmatāgavharatvataḥ // 32 //
            </p>
         
         
         <p>
            dṛṣṭapūrvaṃ na tadyasmādvālairjātyandhakāyavat /<br />
            āryaiśca sūtikāmadhyasthita bālārkabimbavat // 33 //
            </p>
         
         
         <p>
            utpādavigamānnityaṃ nirodhavigamāddhruvam /<br />
            śivametaddvayābhāvācchāśvataṃ dharmatāsthiteḥ // 34 //
            </p>
         
         
         <p>(<span class="bold">Rgv 85</span>) śāntaṃ nirodhasatyatvādvyāpi sarvāvabodhataḥ /
            akalpamapratiṣṭhānādasaktaṃ kleśahānitaḥ // 35 //</p>
         
         
         <p>
            sarvatrāpratighaṃ sarvajñeyāvaraṇaśuddhitaḥ /<br />
            paruṣasparśanirmuktaṃ mṛdukarmaṇyabhāvataḥ // 36 //
            </p>
         
         
         <p>
            adṛśyaṃ tadarūpitvādagrāhyamanimittataḥ /<br />
            śubhaṃ prakṛtiśuddhatvādamalaṃ malahānitaḥ // 37 //
            </p>
         
         
         <p>yatpunaretadākāśavadasaṃskṛtaguṇāvinirbhāgavṛttyāpi tathāgatatvāmā bhavagateracintyamahopāyakruṇājñānaparikarmaviśeṣeṇa
            jagaddhitasukhādhānanimittamamalai stribhiḥ svabhāvikasāṃbhogikanairmāṇikaiḥ kāyairanuparatamanucchinnamanābhogena
            pravartata iti draṣṭavyamāveṇīkadharmayutatvāditi / tatra vṛttyarthamārabhya buddhakāyavibhāge
            catvāraḥ ślokāḥ /</p>
         
         
         <p>
            anādimadhyāntamabhinnamadvayaṃ tridhā vimuktaṃ vimalāvikalpakam /<br />
            samāhitā yoginastatprayatnāḥ paśyanti yaṃ dharmadhātusvabhāvam // 38 //
            </p>
         
         
         <p>ameyagaṅgāsikatātivṛttairguṇairacintyairasamairupetaḥ /
            (<span class="bold">Rgv 86</span>) savāsanonmūlitasarvadoṣastathāgatānāmamalaḥ sa dhātuḥ // 39 //</p>
         
         
         <p>
            vicitrasaddharmamayūkhavigrahairjagadvimokṣārthasamāhṛtodyamaḥ /<br />
            kriyāsu cintāmaṇirājaratnavadvicitrabhāvo na ca tatsvabhavavān // 40 //
            </p>
         
         
         <p>
            lokeṣu yacchāntipathāvatāraprapācanāvyākaraṇe nidānam /<br />
            bimbaṃ tadapyatra sadāvaruddhamākāśadhātāviva rūpadhātuḥ // 41 //
            </p>
         
         
         <p>eṣāṃ khalu caturṇāṃ ślokānāṃ piṇḍārtho viṃśatiślokairveditavyaḥ /</p>
         
         
         <p>
            yattadbuddhatvamityuktaṃ sarvajñatvaṃ svayaṃbhuvām /<br />
            nirvṛtiḥ paramācintyaprāptiḥ pratyātmaveditā // 42 //
            </p>
         
         
         <p>
            tatprabhedastribhiḥ kāyairvṛttiḥ svābhāvikādibhiḥ /<br />
            gāmbhīryaidāryamāhātmyaguṇadharmaprabhāvitaiḥ // 43 //
            </p>
         
         
         <p>
            tatra svabhāvikaḥ kāyo buddhānāṃ pañcalakṣaṇaḥ /<br />
            pañcākāraguṇopeto veditavyaḥ samāsataḥ // 44 //
            </p>
         
         
         <p>
            asaṃskṛtamasaṃbhinnamantadvayavivarjitam /<br />
            kleśajñeyasamāpattitrayāvaraṇaniḥsṛtam // 45 //
            </p>
         
         
         <p>(<span class="bold">Rgv 87</span>) vaimalyādavikalpatvādyogināṃ gocaratvataḥ /
            prabhāsvaraṃ viśuddhaṃ ca dharmadhātoḥ svabhāvataḥ // 46 //</p>
         
         
         <p>
            aprameyairasaṃkhyeyairacintyairasamairguṇaiḥ /<br />
            viśuddhipāramīprāptairyuktaṃ svābhāvikaṃ vapuḥ // 47 //
            </p>
         
         
         <p>
            udāratvādagaṇyatvāt tarkasyāgocaratvataḥ /<br />
            kaivalyādvāsanocchitteraprameyādayaḥ kramāt // 48 //
            </p>
         
         
         <p>
            vicitradharmasaṃbhogarūpadharmāvabhāsataḥ /<br />
            karuṇāśuddhiniṣyandasattvārthāsraṃsanatvataḥ // 49 //
            </p>
         
         
         <p>
            nirvikalpaṃ nirābhogaṃ yathābhiprāyapūritaḥ /<br />
            cintāmaṇiprabhāvarddheḥ sāṃbhogasya vyavasthitiḥ // 50 //
            </p>
         
         
         <p>
            deśane darśane kṛtyāsraṃsane 'nabhisaṃskṛtau /<br />
            atatsvabhāvākhyāne ca citratoktā ca pañcadhā // 51 //
            </p>
         
         
         <p>
            raṅgapratyayavaicitryādatadbhāvo yathā maṇeḥ /<br />
            sattvapratyayavaicitryādatadbhāvastathā vibhoḥ // 52 //
            </p>
         
         
         <p>
            mahākaruṇayā kṛtsnaṃ lokamālokya lokavit /<br />
            dharmakāyādaviralaṃ nirmāṇaiścitrarūpibhiḥ // 53 //
            </p>
         
         
         <p>
            jātakānyupapattiṃ ca tuṣiteṣu cyutiṃ tataḥ /<br />
            garbhā[va]kramaṇaṃ janma śilpasthānāni kauśalam // 54 //
            </p>
         
         
         <p>(<span class="bold">Rgv 88</span>) antaḥpuraratikrīḍāṃ naiṣkramyaṃ duḥkhacārikām /
            bodhimaṇḍopasaṃkrāntiṃ mārasainyapramardanam // 55 //</p>
         
         
         <p>
            saṃbodhiṃ dharmacakraṃ ca nirvāṇādhigamakriyām /<br />
            kṣetreṣvapariśuddheṣu darśayatyā bhavasthite // 56 //
            </p>
         
         
         <p>
            anityaduḥkhanairātmyaśāntiśabdairupāyavit /<br />
            udvejya tribhavāt sattvān pratārayati nirvṛttau // 57 //
            </p>
         
         
         <p>
            śāntimārgāvatīrṇāśca prāpyanirvāṇasaṃjñinaḥ /<br />
            saddharmapuṇḍarīkādidharmatattvaprakāśanaiḥ // 58 //
            </p>
         
         
         <p>
            pūrvagrahānnivartyaitān prajñopāyaparigrahāt /<br />
            paripācyottame yāne vyākarotyagrabodhaye // 59 //
            </p>
         
         
         <p>
            saukṣmyāt prabhāvasaṃpatterbālasārthātivāhanāt /<br />
            gāmbhīryau dāryamāhatmyameṣu jñeyaṃ yathākramam // 60 //
            </p>
         
         
         <p>
            prathamo dharmakāyo 'tra rūpakāyau tu paścimau /<br />
            vyomni rūpagatasyeva prathame 'ntyasya vartanam // 61 //
            </p>
         
         
         <p>tasyaiva kāyatrayasya jagaddhitasukhādhānavṛttau nityārthamārabhya ślokaḥ /</p>
         
         
         <p>hetvānantyāt sattvadhātvakṣayatvāt kāruṇyaddhirjñānasaṃpattiyogāt /
            (<span class="bold">Rgv 89</span>) dharmaiśvaryānmṛtyumārāvabhaṅgān naiḥsvā bhāvyācchāśvato lokanāthaḥ // 62 //</p>
         
         
         <p>asya piṇḍārthaḥ ṣaḍbhiḥ ślokairveditavyaḥ /</p>
         
         
         <p>
            kāyajīvitabhogānāṃ tyāgaiḥ saddharmasaṃgrahāt /<br />
            sarvasattvahitāyādipratijñottaraṇatvataḥ // 63 //
            </p>
         
         
         <p>
            buddhatve suviśuddhāyāḥ karuṇāyāḥ pravṛttitaḥ /<br />
            ṛddhipādaprakāśācca tairavasthānaśaktitaḥ // 64 //
            </p>
         
         
         <p>
            jñānena bhavanirvāṇadvayagrahavimuktitaḥ /<br />
            sadācintyasamādhānasukhasaṃpattiyogataḥ // 65 //
            </p>
         
         
         <p>
            loke vicarato lokadharmairanupalepataḥ /<br />
            śamāmṛtapadaprāptau mṛtyumārāpracārataḥ // 66 //
            </p>
         
         
         <p>
            asaṃskṛtasvabhāvasya munerādipraśāntitaḥ /<br />
            nityamaśaraṇānāṃ ca śaraṇābhyupapattitaḥ // 67 //
            </p>
         
         
         <p>
            saptabhiḥ kāraṇairādyairnityatā rūpakāyataḥ /<br />
            paścimaiśca tribhiḥ śāsturnityatā dharmakāyataḥ // 68 //
            </p>
         
         
         <p>sa cāyamāśrayaparivṛttiprabhāvitastathāgatānāṃ prāptinayo 'cintyanayenānugantavya
            iti /
            acintyārthamārabhya ślokaḥ /</p>
         
         
         <p>avākyavattvāt paramārthasaṃgrahādatarkabhūmerupamanivṛttitaḥ /
            (<span class="bold">Rgv 90</span>) niruttaratvādbhavaśāntyanudgrahādacintya āryairapi buddhagocaraḥ // 69 //</p>
         
         
         <p>asya piṇḍārthaścaturbhiḥ ślokairveditavyaḥ /</p>
         
         
         <p>
            acintyo 'nabhilāpyatvādalāpyaḥ paramārthataḥ /<br />
            paramārtho 'pratavaryatvādatarkyo vyanumeyataḥ // 70 //
            </p>
         
         
         <p>
            vyanumeyo 'nuttaratvādānuttaryamanudgrahāt /<br />
            anudgraho 'pratiṣṭhānādaguṇadoṣāvikalpanāt // 71 //
            </p>
         
         
         <p>
            pañcabhiḥ kāraṇaiḥ saukṣmyādicintyo dharmakāyataḥ /<br />
            ṣaṣṭhenātattvabhāvitvādacintyo rūpakāyataḥ // 72 //
            </p>
         
         
         <p>
            anuttarajñānamahākṛpādibhirguṇairacintyā guṇapāragā jināḥ /<br />
            ataḥ kramo 'ntyo 'yamapi svayaṃbhuvo 'bhiṣekalabdhā na maharṣayo viduriti // 73 //
            </p>
         
         
         <p>iti ratnagotravibhāge mahāyānottaratantraśāstre bodhyadhikāro nāma dvitīyaḥ paricchedaḥ
            // 2 //</p>
         
         <span class="note"><span class="bold">Rgv 91</span></span>
         
         <p>3. tṛtīya pariccheda</p>
         
         
         <p>uktā nirmalā tathatā / ye tadāśritā maṇiprabhāvarṇasaṃsthānavadabhinnaprakṛtayo 'śāntarnimalā
            guṇāsta idānīṃ vaktavyā iti / anantaraṃ buddhaguṇavibhāgamārabhya ślokaḥ /</p>
         
         
         <p>
            svārthaḥ parārthaḥ paramārthakāyastadāśritā saṃvṛtikāyatā ca /<br />
            phalaṃ visaṃyogavipākabhāvādetaccatuḥ ṣaṣṭiguṇaprabhedam // 1 //
            </p>
         
         
         <p>kimuktaṃ bhavati /</p>
         
         
         <p>
            ātmasaṃpattyadhiṣṭhānaṃ śarīraṃ pāramārthikam /<br />
            parasaṃpattyadhiṣṭhānamṛṣeḥ sāṃketikaṃ vapuḥ // 2 //
            </p>
         
         
         <p>
            visaṃyogaguṇaryuktaṃ vapurādyaṃ balādibhiḥ /<br />
            vaipākikairdvitīyaṃ tu mahāpuruṣalakṣaṇaiḥ // 3 //
            </p>
         
         
         <p>ataḥ paraṃ ye ca balādayo yathā cānugantavyāstathatāmadhikṛtya granthaḥ /</p>
         
         
         <p>
            balatvamajñānavṛteṣu vajravadviśāradatvaṃ pariṣatsu siṃhavat /<br />
            tathāgatāveṇikatāntarīkṣavan munerdvidhādarśanamambucandravat // 4 //
            </p>
         
         
         <p>balānvita iti /</p>
         
         
         <p>
            sthānāsthāne vipāke ca karmaṇāmindriyeṣu ca /<br />
            dhātuṣvapyadhimuktau ca mārge sarvatragāmini // 5 //
            </p>
         
         
         <p>(<span class="bold">Rgv 92</span>) dhyānādikleśavaimalye nivāsānusmṛtāvapi /
            divye cakṣuṣi śāntau ca jñānaṃ daśavidhaṃ balam // 6 //</p>
         
         
         <p>vajravaditi /</p>
         
         
         <p>
            sthānāsthānavipākadhātuṣu jagannānādhumuktau naye<br />
            saṃkleśavyavadāna indriyagaṇe pūrve nivāsasmṛtau /<br />
            divye cakṣuṣi cāsravakṣayavidhāvajñānavarmācala-<br />
            prākāradrumabhedanaprakiraṇacchedādvalaṃ vajravat // 7 //
            </p>
         
         
         <p>caturveśāradyaprāpta iti /</p>
         
         
         <p>
            sarvadharmābhisaṃbodhe vivandhapratiṣedhane /<br />
            mārgākhyāne nirodhāptau vaiśāradyaṃ caturvidham // 8 //
            </p>
         
         
         <p>
            jñeye vastuni sarvathātmaparayorjñānāt svayaṃjñāpanād<br />
            dheye vastuni hānikāraṇakṛteḥ sevye vidhau sevanāt /<br />
            prāptavye ca niruttare 'tivimale prāpteḥ paraprāpaṇād<br />
            āryāṇāṃ svaparārthasatyakathanādastambhitatvaṃ kvacit // 9 //
            </p>
         
         
         <p>siṃhavaditi /</p>
         
         
         <p>nityaṃ vanānteṣu yathā mṛgendro nirbhīranuttastagatirmṛgebhyaḥ /
            (<span class="bold">Rgv 93</span>) munīndrasiṃho 'pi tathā gaṇeṣu svastho nirāsthaḥ sthiravikramasthaḥ // 10 //</p>
         
         
         <p>aṣṭadaśāveṇikabuddhadharmasamanvāgata iti /</p>
         
         
         <p>
            skhalitaṃ ravitaṃ nāsti śāsturna muṣitā smṛtiḥ /<br />
            na cāsamāhitaṃ cittaṃ nāpi nānatvasaṃjñitā // 11 //
            </p>
         
         
         <p>
            nopekṣāpratisaṃkhyāya hānirna cchandavīryataḥ /<br />
            smṛtiprajñāvimuktibhyo vimuktijñānadarśanāt // 12 //
            </p>
         
         
         <p>
            jñānapūrvaṃgamaṃ karma tryadhvajñānamanāvṛtam /<br />
            ityete 'ṣṭādaśānye ca gurorāveṇikā guṇāḥ // 13 //
            </p>
         
         
         <p>
            nāsti praskhalitaṃ ravo muṣitatā citte na saṃbhedataḥ<br />
            saṃjñā na svarasādhyupekṣaṇamṛṣerhānirna ca cchandataḥ /<br />
            vīryācca smṛtito viśuddhavimalaprajñāvimukteḥ sadā<br />
            mukti jñānanirdaśanācca nikhilajñeyārthasaṃdarśanāt // 14 //
            </p>
         
         
         <p>sarvajñānupurojavānuparivartyartheṣu karmatrayaṃ
            triṣvadhvasvaparāhata suvipulajñānapravṛttirdhruvam /
            (<span class="bold">Rgv 94</span>) ityeṣā jinatā mahākaruṇayā yuktāvabuddhā jinair
            yadbodhājjagati pravṛttamabhayadaṃ saddharmacakraṃ mahat // 15 //</p>
         
         
         <p>ākāśavaditi /</p>
         
         
         <p>
            yā kṣityādiṣu dharmatā na nabhasaḥ sā dharmatā vidyate<br />
            ye cānāvaraṇādilakṣaṇaguṇā vyomno na te rūpiṣu /<br />
            kṣityambujvalanānilāmbarasamā lokeṣu sādhāraṇā<br />
            buddhāveṇikatā na cāśvapi punarlokeṣu sādhāraṇā // 16 //
            </p>
         
         
         <p>dvātriṃśanmahāpuruṣalakṣaṇarūpadhārīti /</p>
         
         
         <p>
            supratiṣṭhitacakrāṅkavyāyatotsaṅgapādatā /<br />
            dīrghāṅgulikatā jālapāṇipādāvanaddhatā // 17 //
            </p>
         
         
         <p>
            tvaṅ mṛduśrītaruṇatā saptotsadaśarīratā /<br />
            eṇeyajaṅghatā nāgakośavadvastiguhyata // 18 //
            </p>
         
         
         <p>
            siṃhapūrvārdhakāyatvaṃ nirantaracitāṃśatā /<br />
            saṃvṛttaskandhatā vṛttaślakṣṇānunnāmabāhutā // 19 //
            </p>
         
         
         <p>(<span class="bold">Rgv 95</span>) pralambabāhutā śuddhaprabhāmaṇḍalagātratā /
            kambugrīvatvamamalaṃ mṛgendrahanutā samā // 20 //</p>
         
         
         <p>
            catvāriṃśaddaśanatā svacchāviraladantatā /<br />
            viśuddhasamadantatvaṃ śuklapravaradaṃṣṭratā // 21 //
            </p>
         
         
         <p>
            prabhūtajivhatānantācintyarasarasāgratā /<br />
            kalaviṅkarutaṃ brahmasvaratā ca svayaṃbhuvaḥ // 22 //
            </p>
         
         
         <p>
            nīlotpalaśrīvṛṣapakṣmanetrasitāmalorṇoditacāruvaktraḥ /<br />
            uṣṇīṣaśīrṣavyavadātasūkṣmasuvarṇavarṇacchaviragrasattvaḥ // 23 //
            </p>
         
         
         <p>
            ekaikaviśliṣṭamṛdūrdhvadehapradakṣiṇāvartasusūkṣmaromā /<br />
            mahendranīlāmalaratnakeśo nyagrodhapūrṇadrumamaṇḍalābhaḥ // 24 //
            </p>
         
         
         <p>
            nārāyaṇasthāmadṛḍhātmabhāvaḥ samantabhadro 'pratimo maharṣiḥ /<br />
            dvātriṃśadetānyamitadyutīni narendracinhāni vadanti śāstuḥ // 25 //
            </p>
         
         
         <p>dakacandravaditi /</p>
         
         
         <p>vyabhre yathā nabhasi candramaso vibhūtiṃ
            paśyanti nīlaśaradambumahāhrade ca /
            (<span class="bold">Rgv 96</span>) saṃbuddhamaṇḍalataleṣu vibhorvibhūtiṃ
            tadvijjinātmajagaṇā vyavalokayanti // 26 //</p>
         
         
         <p>itīmāni daśa tathāgatabalāni catvāri vaiśāradyānyaṣṭādaśāveṇikā buddhadharmā dvātriṃśacca
            mahāpuruṣalakṣaṇānyakenābhisaṃkṣipya catuḥṣaṣṭirbhavanti /</p>
         
         
         <p>
            guṇāścaite catuḥṣaṣṭiḥ sanidānāḥ pṛthak pṛthak /<br />
            veditavyā yathāsaṃkhyaṃ ratnasūtrānusārataḥ // 27 //
            </p>
         
         
         <p>eṣāṃ khalu yathoddiṣṭānāmeva catuḥṣaṣṭestathāgataguṇānāmapi yathānupūrvyā vistaravibhāge
            nirdeśo ratnadārikāsūtrānusāreṇa veditavyaḥ / yatpunareṣu sthāneṣu caturvidhameva
            yathākramaṃ vajrasiṃhāmvaradakacandrodāharaṇamudāhṛtamasyāpi piṇḍārtho dvādaśabhiḥ
            ślokairveditavyaḥ /</p>
         
         
         <p>
            nirvedhikatvanirdainyaniṣkaivalyanirīhataḥ /<br />
            vajrasiṃhāmbarasvacchadakacandranidarśanam // 28 //
            </p>
         
         
         <p>
            balādiṣu balaiḥ ṣaḍbhistribhirekena ca kramāt /<br />
            sarvajñeyasamāpattisavāsanamaloddhṛteḥ // 29 //
            </p>
         
         
         <p>
            bhedādvikaraṇācchedādvarmaprākāravṛkṣavat /<br />
            gurusāradṛḍhābhedyaṃ vajraprakhyamṛṣerbalam // 30 //
            </p>
         
         
         <p>
            guru kasmādyataḥ sāraṃ sāraṃ kasmādyato dṛḍham /<br />
            dṛḍhaṃ kasmādyato 'bhedyamabhedyatvācca vajravat // 31 //
            </p>
         
         
         <p>
            nirbhayatvānnirāsthatvātsthairyādvikramasaṃpadaḥ /<br />
            parṣadgaṇeṣvaśāradyaṃ munisiṃhasya siṃhavat // 32 //
            </p>
         
         
         <p>(<span class="bold">Rgv 97</span>) sarvābhijñatayā svastho viharatyakutobhayaḥ /
            nirāsthaḥ śuddhasattvebhyo 'pyātmano 'samadarśanāt // 33 //</p>
         
         
         <p>
            sthiro nityasamādhānāt sarvadharmeṣu cetasaḥ /<br />
            vikrāntaḥ paramāvidyāvāsabhūmivyatikramāt // 34 //
            </p>
         
         
         <p>
            laukikaśrāvakaikāntacāridhīmatsvayaṃbhuvām /<br />
            uttarottaradhīsaukṣmyāt pañcadhā tu nidarśanam // 35 //
            </p>
         
         
         <p>
            sarvalokopajīvyatvādbhūmyambvagnyanilopamāḥ /<br />
            laukyalokottarātītalakṣaṇatvānnabhonibhāḥ // 36 //
            </p>
         
         
         <p>
            guṇā dvātriṃśadityete dharmakāyaprabhāvitāḥ /<br />
            maṇiratnaprabhāvarṇasaṃsthānavadabhedataḥ // 37 //
            </p>
         
         
         <p>
            dvātriṃśallakṣaṇāḥ kāye darśanāhlādakā guṇāḥ /<br />
            nirmāṇadharmasaṃbhogarūpakāyadvayāśritāḥ // 38 //
            </p>
         
         
         <p>
            śuddherdurāntikasthānāṃ loke 'tha jinamaṇḍale /<br />
            dvidhā taddarśanaṃ śuddhaṃ vārivyomendubimbavat // 39 //
            </p>
         
         
         <p>iti ratnagotravibhāge mahāyānottaratnatraśāstre guṇādhikāro nāma tritīyaḥ paricchedaḥ
            // 3 //</p>
         
         <span class="note"><span class="bold">Rgv 98</span></span>
         
         <p>4. caturthaḥ paricchedaḥ</p>
         
         
         <p>uktā vimalā buddhaguṇāḥ / tatkarma jinakriyedānīṃ vaktavyā / sā punaranābhogataścāpraśrabdhitaśca
            samāsato dvābhyāmākarābhyā pravartata iti /
            anantaramanābhogāpraśrabdha buddhakāryamārabhya dvau ślokau /</p>
         
         
         <p>
            vineyadhātau vinayābhyupāye vineyadhātorvinayakriyāyām /<br />
            taddeśakāle gamane ca nityaṃ vibhoranābhogata eva vṛttiḥ // 1 //
            </p>
         
         
         <p>
            kṛtsnaṃ niṣpādya yānaṃ pravaraguṇagaṇajñānaratnasvagarbhaṃ<br />
            puṇyajñānārkaraśmipravisutavipulānantamadhyāmbarābham /<br />
            buddhatvaṃ sarvasattve vimalaguṇanidhiṃ nirviśiṣṭaṃ vilokya<br />
            kleśajñeyābhrajālaṃ vidhamati karuṇā vāyubhūtā jinānām // 2 //
            </p>
         
         
         <p>etayoryathākramaṃ dvābhyāmaṣṭābhiśca ślokaiḥ piṇḍārtho veditavyaḥ /</p>
         
         
         <p>
            yasya yena ca yāvacca yadā ca vinayakriyā /<br />
            tadvikalpodayābhāvādanābhogaḥ sadā muneḥ // 3 //
            </p>
         
         
         <p>
            yasya dhātorvineyasya yenopāyena bhūriṇā /<br />
            yā vinītikriyā yatra yadā taddeśakālayoḥ // 4 //
            </p>
         
         
         <p>
            niryāṇe tadupastambhe tatphale tatparigrahe /<br />
            tadāvṛttau taducchittipratyaye cāvikalpataḥ // 5 //
            </p>
         
         
         <p>(<span class="bold">Rgv 99</span>) bhūmayo daśa niryāṇaṃ taddhetuḥ saṃbhṛtidvayam /
            tatphalaṃ paramā bodhirbodheḥ sattvaḥ parigrahaḥ // 6 //</p>
         
         
         <p>
            tadāvṛtiraparyantakleśopakleśavāsanāḥ /<br />
            karuṇā tatsamudghātapratyayaḥ sārvakālikaḥ // 7 //
            </p>
         
         
         <p>
            sthānāni veditavyāni ṣaḍetāni yathākramam /<br />
            mahodadhiravivyomanidhānāmbudavāyuvat // 8 //
            </p>
         
         
         <p>
            jñānāmbuguṇaratnatvādagrayānaṃ samudravat /<br />
            sarvasattvopajīvyatvāt saṃbhāradvayamarkavat // 9 //
            </p>
         
         
         <p>
            vipulānantamadhyatvādbodhirākāśadhatuvat /<br />
            samyaksaṃbuddhadharmatvāt sattvadhāturnidhānavat // 10 //
            </p>
         
         
         <p>
            āgantuvyāptyaniṣpa ttestatsaṃkleśo 'bhrarāśivat /<br />
            tatkṣiṃptipratyupasthānāt karuṇodvṛttavāyuvat // 11 //
            </p>
         
         
         <p>
            parādhikāraniryāṇāt sattvātmasamadarśanāt /<br />
            kṛtyāparisamāpteśca kriyāpraśrabdhirā bhavāt // 12 //
            </p>
         
         
         <p>yadanutpādānirodhaprabhāvitaṃ buddhatvamityuktaṃ tatkathamihāsaṃskṛtādapravṛttilakṣaṇādbuddhatvādanābhogāpratipraśrabdhamā
            lokādavikalpaṃ buddhakārya pravartata iti / buddhamāhātmyadharmatāmārabhya vimatisaṃdehajātānāmacintyabuddhaviṣayādhimuktisaṃjananārtha
            tasya māhātmye ślokaḥ /</p>
         
         
         <p>
            śakradundubhivan meghabrahmārkamaṇiratnavat /<br />
            pratiśrutirivākāśapṛthivīvat tathāgataḥ // 13 //
            </p>
         
         
         <p>(<span class="bold">Rgv 100</span>) asya khalu sūtrasthānīyasya ślokasya yathākramaṃ pariśiṣṭena granthena vistaravibhāganirdeśo
            veditavyaḥ /</p>
         
         
         <p>śakrapratibhāsatvāditi /</p>
         
         
         <p>
            viśuddhavaiḍūryamayaṃ yathedaṃ syānmahītalam /<br />
            svacchatvāttatra dṛśyeta devendraḥ sāpsarogaṇaḥ // 14 //
            </p>
         
         
         <p>
            prāsādo vaijayantaśca tadanye ca divaukasaḥ /<br />
            tadvimānāni citrāṇi tāśca divyā vibhūtayaḥ // 15 //
            </p>
         
         
         <p>
            atha nārīnaragaṇā mahītalanivāsinaḥ /<br />
            pratibhāsaṃ tamālokya praṇidhiṃ kuryurīdṛśam // 16 //
            </p>
         
         
         <p>
            adyaiva na cirādevaṃ bhavemastridaśeśvarāḥ /<br />
            kuśalaṃ ca samādāya varteraṃstadavāptaye // 17 //
            </p>
         
         
         <p>
            pratibhāso 'yamityevamavijñāyāpi te bhuvaḥ /<br />
            cyutvā divyupapadyeraṃstena śuklena karmaṇā // 18 //
            </p>
         
         
         <p>
            pratibhāsaḥ sa cātyantamavikalpo nirīhakaḥ /<br />
            evaṃ ca mahatārthena bhuvi syātpratyupasthitaḥ // 19 //
            </p>
         
         
         <p>
            tathā śraddhādivimale śraddhādiguṇabhāvite /<br />
            sattvāḥ paśyanti saṃbuddhaṃ pratibhāsa svacetasi // 20 //
            </p>
         
         
         <p>
            lakṣaṇavyañjanopetaṃ vicitreryāpathakriyam /<br />
            caṅkramyamāṇaṃ tiṣṭhantaṃ niṣaṇṇaṃ śayanasthitam // 21 //
            </p>
         
         
         <p>(<span class="bold">Rgv 101</span>) bhāṣamāṇaṃ śivaṃ dharma tūṣṇīṃbhūtaṃ samāhitam /
            citrāṇi prātihāryāṇi darśayantaṃ mahādyutim // 22 //</p>
         
         
         <p>
            taṃ ca dṛṣṭvābhiyujyante buddhatvāya spṛhānvitāḥ /<br />
            taddhetuṃ ca samādāya prāpnuvantīpsitaṃ padam // 23 //
            </p>
         
         
         <p>
            pratibhāsaḥ sa cātyantamavikalpo nirīhakaḥ /<br />
            evaṃ ca mahatārthena lokeṣu pratyupasthitaḥ // 24 //
            </p>
         
         
         <p>
            svacittapratibhāso 'yamiti naivaṃ pṛthagjanāḥ /<br />
            jānantyatha ca tatteṣāmavandhyaṃ bimbadarśanam // 25 //
            </p>
         
         
         <p>
            taddhi darśanamāgamya kramādasminnaye sthitāḥ /<br />
            saddharmakāyaṃ madhyasthaṃ paśyanti jñānacakṣuṣā // 26 //
            </p>
         
         
         <p>
            bhūryadvatsyāt samantavyapagataviṣamasthānāntaramalā<br />
            vaiḍūryaspaṣṭaśubhrā vimalamaṇiguṇā śrīmatsamatalā /<br />
            śuddhatvāttatra bimbaṃ surapatibhavanaṃ māhendramarutām<br />
            utpadyeta krameṇa kṣitiguṇavigamādastaṃ punariyāt // 27 //
            </p>
         
         
         <p>
            tadbhāvāyopavāsavrataniyamatayā dānādyabhimukhāḥ<br />
            puṣpādīni kṣipeyuḥ praṇihitamanaso nārīnaragaṇāḥ /<br />
            vaiḍūryasvacchabhute manasi munipaticchāyādhigamane<br />
            citrāṇyutpādayanti pramuditamanasastadvajjinasutāḥ // 28 //
            </p>
         
         
         <p>
            yathaiva vaiḍūryamahītale śucau surendrakāyapratibimbasaṃbhavaḥ /<br />
            tathā jagaccittamahītale śucau munīndrakāyapratibimbasaṃbhavaḥ // 29 //
            </p>
         
         
         <p>(<span class="bold">Rgv 102</span>) bimbodayavyayamanāvilatāvilasvacittapravartanavaṃśājjagati pravṛttam /
            lokeṣu yadvadavabhāsamupaiti bimbaṃ tadvanna tatsaditi nāsaditi prapaśyet // 30 //</p>
         
         
         <p>devadundubhivaditi /</p>
         
         
         <p>
            yathaiva divi devānāṃ pūrvaśuklānubhāvataḥ /<br />
            yatnasthānamanorūpavikalparahitā satī // 31 //
            </p>
         
         
         <p>
            anityaduḥkhānairātmyaśāntaśabdaiḥ pramādinaḥ /<br />
            codayatyamarān sarvānasakṛddevadundubhiḥ // 32 //
            </p>
         
         
         <p>
            vyāpya buddhasvaraṇaivaṃ vibhurjagadaśeṣataḥ /<br />
            dharma diśati bhavyebhyo yatnādirahito 'pi san // 33 //
            </p>
         
         
         <p>
            devānāṃ divi divyadundubhiravo yaidvat svakarmodbhavo<br />
            dharmodāharaṇaṃ munerapi tathā loke svakarmodbhavam /<br />
            yatnasthānaśarīracittarahitaḥ śabdaḥ sa śāntyāvaho<br />
            yadvat tadvadṛte catuṣṭayamayaṃ dharmaḥ sa śāntyāvahaḥ // 34 //
            </p>
         
         
         <p>
            saṃgrāmakleśavṛttāvasurabalajayakrīḍāpraṇudanaṃ<br />
            dundubhyāḥ śabdahetuprabhavamabhayadaṃ yadvat surapure /<br />
            sattveṣu kleśaduḥkhapramathanaśamanaṃ mārgottamavidhau<br />
            dhyānārūpyādihetuprabhavamapi tathā loke nigaditam // 35 //
            </p>
         
         
         <p>kasmādiha dharmadundubhirevādhikṛtā na tadanye divyāstūryaprakārāḥ / te 'pi hi divaukasāṃ
            pūrvakṛtakuśalakarmavaśādaghaṭṭitā eva divyaśravaṇamanoharaśabdamanuruvanti / (<span class="bold">Rgv 103</span>) taistathāgataghoṣasya catuḥprakāraguṇavaidharmyāt / tatpunaḥ katamat / tadyathā
            prādeśikatvamahitatvamasukhatvamanairyāṇikatvamiti / dharmadundubhyāḥ punaraprādeśikatvamaśeṣapramattadevagaṇasaṃcodanatayā
            ca tatkālānatikramaṇatayā ca paridīpitam / hitatvamasurādiparacakropadravabhayaparitrāṇatayā
            cāpramādasaṃniyojanatayā ca / sukhatvamasatkāmaratisukhavivecanatayā ca dharmārāmaratisukhopasaṃharaṇatayā
            ca / nairyāṇikatvamanityaduḥkhaśūnyānātmaśabdoccāraṇatayā ca sarvopadravopāyāsopaśāntikaraṇatayā
            ca paridīüpitam / ebhiḥ samāsataścaturbhirākārairdharmadundubhisādharmyeṇa buddhasvaramaṇḍalaṃ
            viśiṣyata iti / buddhasvaramaṇḍalaviśeṣaṇaślokaḥ /</p>
         
         
         <p>
            sārvajanyo hitasukhaḥ prātihāryatrayānvitaḥ /<br />
            munerghoṣo yato divyatūryebhyo 'to viśiṣyate // 36 //
            </p>
         
         
         <p>eṣāṃ khalu caturṇāmākārāṇāṃ yathāsaṃkhyameva caturbhiḥ ślokaḥ samāsanirdeśo veditavyaḥ
            /</p>
         
         
         <p>
            śabdā mahānto divi dundubhīnāṃ kṣitisthiteṣu śravaṇaṃ na yānti /<br />
            saṃsārapātālagateṣu loke saṃbuddhatūryasya tu yāti śabdaḥ // 37 //
            </p>
         
         
         <p>
            bahvyo 'marāṇāṃ divi tūryakoṭyo nadanti kāmajvalanābhivṛddhau /<br />
            ekastu ghoṣaḥ karuṇātmakānāṃ duḥkhāgnihetupraśampravṛttaḥ // 38 //
            </p>
         
         
         <p>śubhā manojñā divi tūryanisvanā bhavanti cittoddhativṛddhihetavaḥ /
            (<span class="bold">Rgv 104</span>) tathāgatānāṃ tu rutaṃ mahātmanāṃ samādhicittārpaṇabhāvavācakam // 39 //</p>
         
         
         <p>
            samāsato yatsukhakāraṇaṃ divi kṣitāvanantāsvapi lokadhātuṣu /<br />
            aśeṣalokaspharaṇāvabhāsanaṃ praghoṣamāgamya tadapyudāhṛtam // 40 //
            </p>
         
         
         <p>kāyavikurvitena daśadigaśeṣalokadhātuspharaṇamṛddhiprātihāryamiti sūcitam / cetaḥparyāyajñānena
            tatparyāpannaṃ sarvasattvacittacaritagahanāvabhāsanamādeśanāprātihāryam / vāgghoṣodāharaṇena
            nairyāṇikīṃ pratipadamārabhya tadavavādānuśāsanamanuśāsti prātihāryam / ityevamavyāhatagaterākāśadhātuvadaparicchinnavartino
            'pi buddhasvaramaṇḍalasya yanna sarvatra sarvaghoṣopalabdhiḥ prajāyate na tatra buddhasvaramaṇḍalasyāparādha
            iti / pratyāyanārthamatatprahitānāmātmāparādhe ślokaḥ /</p>
         
         
         <p>
            yathā sūkṣmān śabdānanubhavati na śrotravikalo<br />
            na divyaśrotro 'pi śravaṇapathamāyānti nikhilam /<br />
            tathā dharmaḥ sūkṣmaḥ paramanipuṇajñānaviṣayaḥ<br />
            prayātyekeṣāṃ tu śravaṇapathamavilaṣṭamanasām // 41
            </p>
         
         
         <p>meghavaditi /</p>
         
         
         <p>
            prāvṛṭkāle yathā meghaḥ pṛthivyāmabhivarṣati /<br />
            vāriskandhaṃ nirābhogo nimittaṃ sasyasaṃpadaḥ // 42 //
            </p>
         
         
         <p>(<span class="bold">Rgv 105</span>) karuṇāmbudatastadvat saddharmasalilaṃ jinaḥ /
            jagatkuśalasasyeṣu nirvikalpaṃ pravarṣati // 43 //</p>
         
         
         <p>
            loke yathā kuśalakarmapathapravṛtte varṣanti vāyujanitaṃ salilaṃ payodāḥ /<br />
            tadvat kṛpānilajagatkuśalābhivṛddheḥ saddharmavarṣamabhivarṣati buddhameghaḥ // 44
            //
            </p>
         
         
         <p>
            bhaveṣu saṃvitkaruṇāvabhṛtkaḥ kṣarākṣarāsaṅganabhastalasthaḥ /<br />
            samādhidhāraṇyamalāmbugarbho munīndrameghaḥ śubhasasyahetuḥ // 45 //
            </p>
         
         
         <p>bhājanavimātratāyām /</p>
         
         
         <p>
            śītaṃ svādu prasannaṃ mṛdu laghu ca payastatpayodayādvimuktaṃ<br />
            kṣārādisthānayogādatibahurasatāmeti yadvat pṛthivyām /<br />
            āryāṣtāṅgāmbuvarṣaṃ suvipulakaruṇāmeghagarbhādvimuktaṃ<br />
            santānasthānabhedādbahuvidharasatāmeti tadvat prajāsu // 46 //
            </p>
         
         
         <p>nirapekṣapravṛttau /</p>
         
         
         <p>
            yānāgre 'bhiprasannānāṃ madhyānāṃ pratighātinām /<br />
            manuṣyacātakapretasadṛśāṃ rāśayastrayaḥ // 47 //
            </p>
         
         
         <p>grīṣmānte 'mbudhareṣvasatsu manujā vyomnyapracārāḥ khagā
            varṣāsvapyativarṣaṇaprapatanātpretāḥ kṣiptau duḥkhitāḥ /
            (<span class="bold">Rgv 106</span>) aprādurbhavanodaye 'pi karuṇāmeghābhradharmāmbhaso
            dharmākāṅkṣiṇi dharmatāpratihate loke ca saivopamā // 48 //</p>
         
         
         <p>
            sthūlairbindunipātanairaśanibhirvajrāgnisaṃpātanaiḥ<br />
            sūkṣmaprāṇakaśailadeśagamikānnāpekṣate toyadaḥ /<br />
            sūkṣmaudārikayuktyupāyavidhibhiḥ prajñākṛpāmbhodharas<br />
            tadvat kleśagatāndṛṣtyanuśayānnāpekṣate sarvathā // 49 //
            </p>
         
         
         <p>duḥkhāgnipraśamane /</p>
         
         
         <p>
            saṃsāro 'navarāgrajātimaraṇastatsaṃsṛtau pañcadhā<br />
            mārgaḥ pañcavidhe ca vartmani sukhaṃ noccārasaugandhyavat /<br />
            tadduḥkhaṃ dhruvamagniśastraśiśirakṣārādisaṃsparśajaṃ<br />
            tacchāntyai ca sṛjan kṛpājaladharaḥ saddharmavarṣaṃ mahat // 50 //
            </p>
         
         
         <p>
            deveṣu cyutiduḥkhamityavagamāt paryeṣṭiduḥkhaṃ nṛṣu<br />
            prājñā nābhilaṣanti devamanujeṣvaiśvaryamapyuttamam /<br />
            prajñāyāśca tathāgatapravacanaśraddhānumānyādidaṃ<br />
            duḥkhaṃ heturayaṃ nirodha iti ca jñānena saṃprekṣaṇāt // 51 //
            </p>
         
         
         <p>
            vyādhirjñeyo vyādhihetuḥ praheyaḥ svāsthyaṃ prāpyaṃ bheṣajaṃ sevyamevam /<br />
            duḥkhaṃ hetustannirodho 'tha mārgo jñeyaṃ heyaḥ sparśitavyo niṣevyaḥ // 52 //
            </p>
         
         
         <p>(<span class="bold">Rgv 107</span>) mahābrahmavaditi /
            
            <p>
               sarvatra devabhavane brāhmyādavicalan padāt /<br />
               pratibhāsaṃ yathā brahmā darśayatyaprayatnataḥ // 53 //
               </p>
         </p>
         
         
         <p>
            tadvanmuniranābhogānnirmāṇaiḥ sarvadhātuṣu /<br />
            dharmakāyādavicalan bhavyānāmeti darśanam // 54
            </p>
         
         <p>
            yadvad brahmā vimānānna calati satataṃ kāmadhātupraviṣṭaṃ<br />
            devāḥ paśyanti cainaṃ viṣayaratiharaṃ darśanaṃ tacca teṣām /<br />
            tadvat saddharmakāyānna calati sugataḥ sarvalokeṣu cainaṃ<br />
            bhavyāḥ paśyanti śaśvatsakalamalaharaṃ darśanaṃ tacca teṣām // 55 //
            </p>
         
         
         <p>
            tasyaiva pūrvapraṇidhānayogān marudgaṇānāṃ ca śubhānubhāvāt /<br />
            brahmā yathā bhāsamupaityayatnān nirmāṇakāyena tathā svayaṃbhūḥ // 56 //
            </p>
         
         
         <p>anābhāsagamane /</p>
         
         
         <p>
            cyutiṃ garbhākrāntiṃ jananapitṛveśmapraviśanaṃ<br />
            ratikrīḍāraṇyapravicaraṇamārapramathanam /<br />
            mahābodhiprāptiṃ praśamapuramārgapraṇayanaṃ<br />
            nidarśyādhanyānāṃ nayanapathamabhyeti na muniḥ // 57 //
            </p>
         
         
         <p>sūryavaditi /</p>
         
         
         <p>sūrye yathā tapati padmagaṇaprabuddhirekatra kālasamaye kumudaprasuptiḥ / (<span class="bold">Rgv 108</span>)
            buddhiprasuptiguṇadoṣavidhāvakalpaḥ sūryo 'mbujeṣvatha ca tadvadihāryasūryaḥ // 58
            //</p>
         
         
         <p>dvividhaḥ sattvadhāturavineyo vineyaśca / tatra yo vineyastamadhikṛtya padmopamatā
            svacchajalabhājanopamatā ca /</p>
         
         
         <p>
            nirvikalpo yathādityaḥ kamalāni svaraśmibhiḥ /<br />
            bodhatyekamuktābhiḥ pācayatyaparāṇyapi // 59 //
            </p>
         
         
         <p>
            saddharmakiraṇairevaṃ tathāgatadivākaraḥ /<br />
            vineyajanapadmeṣu nirvikalpaḥ pravartate // 60 //
            </p>
         
         
         <p>
            dharmarūpaśarīrābhyāṃ bodhimaṇḍāmbaroditaḥ /<br />
            jagatspharati sarvajñadinakṛjjñānaraśmibhiḥ // 61 //
            </p>
         
         
         <p>
            yataḥ śucini sarvatra vineyasalilāśaye /<br />
            ameyasugatādityapratibimbodayaḥ sakṛt // 62 //
            </p>
         
         
         <p>evamavikalpatve 'pi sati buddhānāṃ trividhe sattvarāśau darśanādeśanāpravṛttikramamadhikṛtya
            śailopamatā /</p>
         
         
         <p>sadā sarvatra visṛte dharmadhātunabhastale /
            buddhasūrye vineyādritannipāto yathārhataḥ // 63 /// (<span class="bold">Rgv 109</span>)
            
            <p>
               udita iha samantāllokamābhāsya yadvat pratatadaśaśatāṃśuḥ saptasaptiḥ krameṇa /<br />
               pratapati varamadhyanyūnaśaileṣu tadvat pratipati jinasūryaḥ sattvarāśau krameṇa //
               64 //
               </p>
         </p>
         
         
         <p>prabhāmaṇḍalaviśeṣaṇe /</p>
         
         
         <p>
            sarvakṣetranabhastalaspharaṇatā bhānorna saṃvidyate<br />
            nāpyajñānatamo'ndhakāragahanajñeyārthasaṃdarśanam /<br />
            nānāvarṇavikīrṇaraśmivisarairekaikaromodbhavair<br />
            bhāsante karuṇātmakā jagati tu jñeyārthasaṃdarśakāḥ // 65 //
            </p>
         
         
         <p>
            buddhānāṃ nagarapraveśasamaye cakṣurvihīnā janāḥ<br />
            paśyantyarthamanarthajālavigamaṃ vindanti taddarśanāt /<br />
            mohāndhāśca bhavārṇavāntaragatā dṛṣṭyandhakārāvṛtā<br />
            buddhārkaprabhayāvabhāsitadhiyaḥ paśyantyadṛṣṭaṃ padam // 66 //
            </p>
         
         
         <p>cintāmaṇivaditi /</p>
         
         
         <p>
            yugapadgocarasthānāṃ sarvābhiprāyapūraṇam /<br />
            kurute nirvikalpo 'pi pṛthak cintāmaṇiryathā // 67 //
            </p>
         
         
         <p>
            buddhacintāmaṇiṃ tadvat sametya pṛthagāśayāḥ /<br />
            śṛṇvanti dharmatāṃ citrāṃ na kalpayati tāṃśca saḥ // 68 //
            </p>
         
         
         <p>yathāvikalpaṃ maṇiratnamīpsitaṃ dhanaṃ parebhyo visṛjatyayatnataḥ / (<span class="bold">Rgv 110</span>)
            tathā muniryatnamṛte yathārhataḥ parārthamātiṣṭhati nityamā bhavāt // 69 //</p>
         
         
         <p>durlabhaprāptabhāvāstathāgatā iti /</p>
         
         
         <p>
            iha śubhamaṇiprāptiryadvajjagatyatidurlabhā<br />
            jalanidhigataṃ pātālasthaṃ yataḥ spṛhayanti tam /<br />
            na sulabhamiti jñeyaṃ tadvajjagatyatidurlabhage<br />
            manasi vividhakleśagraste tathāgatadarśanam // 70 //
            </p>
         
         
         <p>pratiśrutkāśabdavaditi /</p>
         
         
         <p>
            pratiśrutkārutaṃ yadvat paravijñaptisaṃbhavam /<br />
            nirvikalpamanābhogaṃ nādhyātmaṃ na bahiḥ sthitam // 71 //
            </p>
         
         
         <p>
            tathāgatarutaṃ tadvat paravijñaptisaṃbhavam /<br />
            nirvikalpamanābhogaṃ nādhyātmaṃ na bahiḥ sthitam // 72 //
            </p>
         
         
         <p>
            ākāśavaditi /<br />
            niṣkiṃcane nirābhāse nirālambe nirāśraye /<br />
            cakṣuṣpathavyatikrānte 'pyarūpiṇyanidarśane // 73 //
            </p>
         
         
         <p>
            yathā nimnonnataṃ vyomni dṛśyate na ca tattathā /<br />
            buddheṣvapi tathā sarva dṛśyate na ca tattathā // 74 //
            </p>
         
         
         <p>pṛthivīvaditi /</p>
         
         
         <p>
            sarve mahīruhā yadvadavikalpāṃ vasuṃdharām /<br />
            niśritya vṛddhiṃ vairūḍhiṃ vaipulyamupayānti ca // 75 //
            </p>
         
         
         <p>
            saṃbuddhapṛthivīmevamavikalpāmaśeṣataḥ /<br />
            jagatkuśalamūlāni vṛddhimāśritya yānti hi // 76 //
            </p>
         
         
         <p>(<span class="bold">Rgv 111</span>) udāharaṇānāṃ piṇḍārthaḥ /</p>
         
         
         <p>
            na prayatnamṛte keściddṛṣṭaḥ kurvan kriyāmataḥ /<br />
            vineyasaṃśayacchittyai navadhoktaṃ nidarśanam // 77 //
            </p>
         
         
         <p>
            sūtrasya tasya nāmnaiva dipitaṃ tatprayojanam /<br />
            yatraite nava dṛṣṭāntā vistareṇa prakāśitāḥ // 78 //
            </p>
         
         
         <p>
            etacchratamayodārajñānālokādyalaṃkṛtāḥ /<br />
            dhīmanto 'vatarantyāśu sakalaṃ buddhagocaram // 79 //
            </p>
         
         
         <p>
            ityartha śakravaiḍūryapratibimbādyudāhṛtiḥ /<br />
            navadhodāhṛtā tasmintatpiṇḍārtho 'vadhāryate // 80 //
            </p>
         
         
         <p>
            darśanādeśanā vyāptirvikṛtirjñānaniḥsṛtiḥ /<br />
            manovākkāyaguhyāni prāptiśca karuṇātmanām // 81 //
            </p>
         
         
         <p>
            sarvābhogaparispandapraśāntā nirvikalpikāḥ /<br />
            dhiyo vimalavaiḍūryaśakrabimbodayādivat // 82 //
            </p>
         
         
         <p>
            pratijñābhogaśāntatvaṃ heturdhīnirvikalpatā /<br />
            dṛṣṭāntaḥ śakrabimbādiḥ prakṛtārthasusiddhaye // 83 //
            </p>
         
         
         <p>
            ayaṃ ca prakṛto 'trārtho navadhā darśanādikam /<br />
            janmāntardhimṛte śāsturanābhogāt pravartate // 84 //
            </p>
         
         
         <p>(<span class="bold">Rgv 112</span>) etamevārthamadhikṛtyodāharaṇasaṃgrahe catvāraḥ ślokāḥ /</p>
         
         
         <p>
            yaḥ śakravaddundubhivat payodavad brahmārkacintāmaṇirājaratnavat /<br />
            pratiśrutivyomamahīvadā bhavāt parārthakṛdyatnamṛte sa yogavit // 85 //
            </p>
         
         
         <p>
            surendraratnapratibhāsadarśanaḥ sudaiśiko dundubhivad vibho rutam /<br />
            vibhurmahājñānakṛpābhramaṇḍalaḥ spharatyanantaṃ jagadā bhavāgrataḥ // 86 //
            </p>
         
         
         <p>
            anāsravādbrahmavadacyutaḥ padādanekadhā darśanameti nirmitaiḥ /<br />
            sadārkavajjñānaviniḥsṛtadyutirviśuddhacintāmaṇiratnamānasaḥ // 87 //
            </p>
         
         
         <p>
            pratirava iva ghoṣo 'nakṣarokto jinānāṃ<br />
            gaganamiva śarīraṃ vyāpyarūpi dhruvaṃ ca /<br />
            kṣitiriva nikhilānāṃ śukladharmauṣadhīnāṃ<br />
            jagata iha samantādāspa daṃ buddhabhūmiḥ // 88 //
            </p>
         
         
         <p>kathaṃ punaranenodāharaṇanirdeśena satatamanutpannā aniruddhāśca buddhā bhagavanta
            utpadyamānā nirudhyamānāśca saṃdṛśyante sarvajagati caiṣāmanābhogena buddhakāryāpratipraśrabdhieriti
            paridīpitam /</p>
         
         
         <p>
            śubhaṃ vaiḍūryavaccitte buddhadarśanahetukam /<br />
            tadviśuddhirasaṃhāryaśraddhendriyavirūḍhitā // 89 //
            </p>
         
         
         <p>(<span class="bold">Rgv 113</span>) śubhodayavyayāddhuddhaṃpratibimbodayavyayaḥ /
            munirnodeti na vyeti śakravaddharmakāyataḥ // 90 //</p>
         
         
         <p>
            ayatnāt kṛtyamityevaṃ darśanādi pravartate /<br />
            dharmakāyādanutpādānirodhādā bhavasthiteḥ // 91 //
            </p>
         
         
         <p>
            ayameṣāṃ samāsārtha aupamyānāṃ kramaḥ punaḥ /<br />
            pūrvakasyottareṇokto vaidharmyaparihārataḥ // 92 //
            </p>
         
         
         <p>
            buddhatvaṃ pratibimbābhaṃ tadvanna ca na ghoṣavat /<br />
            devadundubhivat tadvanna ca no sarvathārthakṛt // 93 //
            </p>
         
         
         <p>
            mahāmeghopamaṃ tadvanna ca no sārthabījavat /<br />
            mahābrahmopamaṃ tadvanna ca nātyantapācakam // 94 //
            </p>
         
         
         <p>
            sūryamaṇḍalavat tadvanna nātyanta tamo 'paham /<br />
            cintāmaṇinibhaṃ tadvanna ca no durlabhodayam // 95 //
            </p>
         
         
         <p>
            pratiśrutkopamaṃ tadvanna ca pratyayasaṃbhavam /<br />
            ākāśasadṛśaṃ tadvanna ca śuklāspadaṃ ca tat // 96 //
            </p>
         
         
         <p>
            pṛthivīmaṇḍalaprakhyaṃ tatpratiṣṭhāśrayatvataḥ /<br />
            laukyalokottarāśeṣajagatkuśalasaṃpadam // 97 //
            </p>
         
         
         <p>(<span class="bold">Rgv 114</span>) buddhānāṃ bodhimāgamya lokottarapathodayāt /
            śuklakarmapathadhyānāpramāṇārūpyasaṃbhava iti // 98 //</p>
         
         
         <p>iti ratnagotravibhāge mahāyānottaratantraśāstre tathāgatakṛtyakriyādhikāraścaturthaḥ
            paricchedaḥ ślokārthasaṃgrahavyākhyānataḥ samāptaḥ // 4 //</p>
         
         <span class="note"><span class="bold">Rgv 115</span></span>
         
         <p>5. paṃcamaḥ paricchedaḥ</p>
         
         
         <p>ataḥ parameṣveva yathāparikīrtiteṣu sthāneṣvadhimuktānāmadhimuktyanuśaṃse ṣaṭ ślokāḥ</p>
         
         
         <p>
            buddhadhāturbuddhabodhirbuddhadharmā buddhakṛtyam /<br />
            gocaro 'yaṃ nāyakānāṃ śuddhasattvairapyacintyaḥ // 1 //
            </p>
         
         
         <p>
            iha jinaviṣaye 'dhimuktabuddhirguṇagaṇabhājanatāmupaiti dhīmān /<br />
            abhibhavati sa sarvasattvapuṇyaprasavamacintyaguṇābhilāṣayogāt // 2 //
            </p>
         
         
         <p>
            yo dadyānmaṇisaṃskṛtāni kanakakṣetrāṇi bodhyarthiko<br />
            buddhakṣetrarajaḥsamānyaharaho dharmeśvarebhyaḥ sadā /<br />
            yaścānyaḥ śṛṇuyāditaḥ padamapi śrutvādhimucyedayaṃ<br />
            tasmāddānamayācchuṃbhādbahutaraṃ puṇyaṃ samāsādayet // 3 //
            </p>
         
         
         <p>
            yaḥ śīlaṃ tanuvāṅmanobhiramalaṃ rakṣedanābhogavad<br />
            dhīmān bodhimanuttarāmabhilaṣan kalpānanekānapi /<br />
            yaścānyaḥ śṛṇuyāditaḥ padamapi śrutvādhimucyedayaṃ<br />
            tasmācchīlamayācchubhādbahutaraṃ puṇyaṃ samāsādayet // 4 //
            </p>
         
         
         <p>
            dhyāyeddhyānamapīha yastribhuvanakleśāgninirvāpakaṃ<br />
            divyabrahma vihārapāramigataḥ saṃbodhyupāyācyutaḥ /<br />
            yaścānyaḥ śrṛṇuyāditaḥ padamapi śrutvādhimucyedayaṃ<br />
            tasmāddhyānamayācchubhādbahutaraṃ puṇyaṃ samāsādayet // 5 //
            </p>
         
         
         <p>(<span class="bold">Rgv 116</span>) dānaṃ bhogānāvahatyevaḥ yasmācchīlaṃ svargaṃ bhāvanā kleśahānim /
            prajñā kleśajñeyasarvaprahāṇaṃ sātaḥ śreṣṭhā heturasyāḥ śravo 'yam // 6 //</p>
         
         
         <p>eṣā ślokānāṃ piṇḍārtho navabhiḥ ślokairveditavyaḥ /</p>
         
         
         <p>
            āśraye tatparāvṛttau tadguṇeṣvarthasādhane /<br />
            caturvidhe jinajñānaviṣaye 'smin yathodite // 7 //
            </p>
         
         
         <p>
            dhimānastitvaśaktatvaguṇavattvā dhimuktitaḥ /<br />
            tathāgatapadaprāptibhavyatāmāśu gacchati // 8 //
            </p>
         
         
         <p>
            astyasau viṣayo 'cintyaḥ śakyaḥ prāptuṃ sa mādṛśaiḥ /<br />
            prāpta evaṃguṇaścāsāviti śraddhādhimuktitaḥ // 9 //
            </p>
         
         
         <p>
            chandavīryasmṛtidhyānaprajñādiguṇabhājanam /<br />
            bodhicittaṃ bhavatyasya satataṃ pratyapasthitam // 10 //
            </p>
         
         
         <p>
            taccittapratyupasthānādavivartyo jinātmajaḥ /<br />
            puṇyapāramitāpūripariśuddhiṃ nigacchati // 11 //
            </p>
         
         
         <p>
            puṇyaṃ pāramitāḥ pañca tredhā tadavikalpanāt /<br />
            tatpūriḥ pariśuddhistu tad vipakṣaprahāṇataḥ // 12 //
            </p>
         
         
         <p>
            dānaṃ dānamayaṃ puṇyaṃ śīlaṃ śīlamayaṃ smṛtam /<br />
            dve bhāvanāmayaṃ kṣāntidhyāne vīryaṃ tu sarvagam // 13 //
            </p>
         
         
         <p>(<span class="bold">Rgv 117</span>) trimaṇḍalavikalpo yastajjñeyāvaraṇaṃ matam /
            mātsaryādivipakṣo yastat kleśāvaraṇaṃ matam // 14 //</p>
         
         
         <p>
            etatprahāṇahetuśca nānyaḥ prajñāmṛte tataḥ /<br />
            śreṣṭhā prajñā śrutaṃ cāsya mūlaṃ tasmācchrutaṃ param // 15 //
            </p>
         
         
         <p>
            itīdamāptāgamayuktisaṃśrayādudāhṛtaṃ kevalamātmaśuddhaye /<br />
            dhiyādhimuktyā kuśalopasaṃpadā samanvitā ye tadanugrahāya ca // 16 //
            </p>
         
         
         <p>
            pradīpavidyunmaṇicandrabhāskarān pratītya paśyanti yathā sacakṣuṣaḥ /<br />
            mahārthadharmapratibhāprabhākaraṃ muniṃ pratītyedamudāhṛtaṃ tathā // 17 //
            </p>
         
         
         <p>
            yadarthavaddharmapadopasaṃhitaṃ tridhātusaṃkleśani barhaṇa vacaḥ /<br />
            bhavecca yacchāntyanuśaṃsadarśakaṃ taduktamārṣaṃ viparītamanyathā // 18 //
            </p>
         
         
         <p>yatsyādavikṣiptamanobhiruktaṃ śāstāramekaṃ jinamuddiśadbhiḥ /
            (<span class="bold">Rgv 118</span>) mokṣāptisaṃbhārapathānukūlaṃ mūrdhnā tadapyārṣamiva pratīcchet // 19 //</p>
         
         
         <p>
            yasmānneha jināt supaṇḍitatamo loke 'sti kaścitkvacit<br />
            sarvajñaḥ sakalaṃ sa veda vidhivattattvaṃ paraṃ nāparaḥ /<br />
            tasmādyatsvayameva nītamṛṣiṇā sūtraṃ vicālyaṃ na tat<br />
            saddharmapratibādhanaṃ hi tadapi syānnīti bhedānmuneḥ // 20 //
            </p>
         
         
         <p>
            āryāṃścāpavadanti tannigaditaṃ dharmaṃ ca garhanti yat<br />
            sarvaḥ so 'bhiniveśadarśanakṛtaḥ kleśo vimūḍhātmanām /<br />
            tasmānnābhiniveśadṛṣṭimaline tasminniveśyā matiḥ<br />
            śuddhaṃ vastramupaiti raṅgavikṛtiṃ na snehapaṅkāṅkitam // 21 //
            </p>
         
         
         <p>
            dhīmāndyādadhimuktiśuklavirahān mithyābhimānāśrayāt<br />
            saddharmavyasanāvṛtātmakatayā neyārthatattvagrahāt /<br />
            lobhagredhatayā ca darśanavaśāddharmadvipāṃ sevanād<br />
            ārāddharmabhṛtāṃ ca hīnarucayo dharmān kṣipantyarhatām // 22 //
            </p>
         
         
         <p>
            nāgnernograviṣādaherna vadhakānnaivāśanibhyastathā<br />
            bhetavyaṃ viduṣāmatīva tu yathā gambhīradharmakṣateḥ /<br />
            kuryurjīvitaviprayogamanalavyālārivajrāgnayas<br />
            taddhetorna punarvrajedatibhayāmāvīcikānāṃ gatim // 23 //
            </p>
         
         
         <p>(<span class="bold">Rgv 119</span>) yo 'bhīkṣṇaṃ pratisevya pāpasuhṛdaḥ syādvuddhaduṣṭāśayo
            
            <p>
               mātāpitrarihadvadhācaraṇakṛt saṃghāgrabhettā naraḥ /<br />
               syāttasyāpi tato vimuktiraciraṃ dharmārthanidhyānato<br />
               dharme yasya tu mānasaṃ pratihataṃ tasmai vimuktiḥ kutaḥ // 24 //
               </p>
         </p>
         
         
         <p>
            ratnāni vyavadānadhātumamalāṃ bodhiṃ guṇān karma ca<br />
            vyākṛtyārthapadāni sapta vidhivadyat puṇyamāptaṃ mayā /<br />
            teneyaṃ janatāmitāyuṣamṛṣiṃ paśyedanantadyutiṃ<br />
            dṛṣṭvā cāmaladharmacakṣurudayādbodhiṃ parāmāpnuyāt // 25 //
            </p>
         
         
         <p>eṣāmapi daśānāṃ ślokānāṃ piṇḍārthastribhiḥ ślokairveditavyaḥ /</p>
         
         
         <p>
            yataśca yannimittaṃ ca yathā ca yadudāhṛtam /<br />
            yanniṣyandaphalaṃ ślokaiścaturbhiḥ paridīpitam // 26 //
            </p>
         
         
         <p>
            ātmasaṃrakṣaṇopāyo dvābhyāmekena ca kṣateḥ /<br />
            hetuḥ phalamatha dvābhyāṃ ślokābhyāṃ paridīpitam // 27 //
            </p>
         
         
         <p>
            saṃsāramaṇḍalakṣāntirbodhiprāptiḥ samāsataḥ /<br />
            dvidhā dharmārthavādasya phalamantena darśitam // 28 //
            </p>
         
         
         <p>iti ratnagotravibhāge mahāyānottaratantraśāstre 'nuśaṃsādhikāro nāma pañcamaḥ paricchedaḥ
            ślokārthasaṃgrahavyākhyānataḥ samāptaḥ // 5 //</p>
         
         </div>
   </body>
</html>