<!DOCTYPE html><html xmlns="http://www.w3.org/1999/xhtml">
   <head>
      <meta http-equiv="Content-Type" content="text/html; charset=UTF-8" />
      <meta name="viewport" content="width=device-width, initial-scale=1.0" />
      <title>Saddharmalaṅkāvatārasūtra (GRETIL)
	</title>
      <style>@font-face {
    font-family: LinuxLibertineDisplay0Regular, times, serif;
    src: url(fonts/LinLibertine_DR.woff);
}
* {box-sizing: border-box;}
body {background-color: #FFFFFF; font-family: 'LinuxLibertineDisplayORegular'; font-weight: normal; font-style: normal; font-size: 18px; padding: 20px 100px 20px; width: 1600px;}

ul {list-style: circle;}

ul.dash {list-style: none; margin-left: .5em; padding-left: .5em;}
ul.dash > li:before {display: inline-block; content: "–"; width: 1em; margin-left: 0em;}

a:link {color: black; text-decoration: underline;}
a:visited {color: black; text-decoration: underline;}
a:hover {color: black; text-decoration: none;}
a:active {color: black; text-decoration: underline;}

p {padding-left: .5em; padding-right: .5em;}

h4 {margin-bottom: 0px;}
mark {background-color: #FFFFCC;}
q:before {content: "»";}
q:after {content: "«";}

.noindent {padding: 0px;}
.comm {padding-left: 1em; padding-right: 1em;}
.app {width: 80%; text-align: right; font-size: 14px; padding-left: 1em;}
.lem {display:inline-block;}
.ref {font-size: 14px; padding: inherit;}
.lb {font-weight: bold; font-size: 14px;}
.lb:before {content: "["}
.lb:after {content: "]"}
.pb {font-weight: bold; font-size: 14px;}
.pb:before {content: " ["}
.pb:after {content: "] "}
.note {font-weight: bold; font-size: 14px;}
.note:before {content: " ["}
.note:after {content: "] "}
.subhead {font-weight: bold; font-size: 14px;}
.appnote {font-size: 14px;}
.appnote:before {content: " ["}
.appnote:after {content: "] "}
.hi {font-style: italic}
.sic:before {content: "†"}
.sic:after {content: "†"}
.corr {color: #008000;}
.supplied {color: #1E90FF;}
.surplus {color: #ff3333;}
.unclear {color: #D2B48C;}

/* custom renditions */
.b, .bf, .textbf, .bold {font-weight: bold}
.i, .it, .textit, .italic {font-style: italic}
.u, .underline {text-decoration: underline}
.blue {color: #0000e6;}
.red {color: #b30000;}

.row:after {content: ""; display: table; clear: both;}
.column {float: left; width: 50%; padding-left: .5em; padding-right: .5em;}
.analysis {font-size: 14px; color: #0066ff; padding-left: .5em; padding-right: .5em; padding-top: .1em;}
.analysis:before {content: "["}
.analysis:after {content: "]"}

div.wapp:hover  span.lem {background-color: #FFFFCC;}

@media screen and (max-width: 800px) {
    body {font-size: 16px;}
    .column {width: 100%;}
    .analysis {width: 100%;}
}

@media screen and (max-width: 1200px) {
    body {padding: 10px;}
    .app {width: 90%;}
}

@media only screen and (max-width: 1600px) {
    body {width: auto; padding: 20px;}
}

#toc_container {background: #f9f9f9 none repeat scroll 0 0; border: 1px solid #aaa; display: table; font-size: 95%; margin-bottom: 1em; padding: 1em; width: auto;}
.toc_title {font-weight: 700; text-align: center;}	  
#toc_container li, #toc_container ul, #toc_container ul li{list-style: outside none none !important; padding-left: .5em;}
</style>
   </head>
   <body>
      <h1>Saddharmalaṅkāvatārasūtra</h1>
      <h2>Header</h2>
      <p>
         This file is an html transformation of <a href="http://gretil.sub.uni-goettingen.de/gretil/corpustei/sa_saddharmalaGkAvatArasUtra.xml">sa_saddharmalaGkAvatArasUtra.xml</a> with a rudimentary header. For a more extensive header please refer to the source
         file.
         </p>
      <p class="noindent"><b>Data entry: </b>members of the Digital Sanskrit Buddhist Canon Input Project</p>
      <p class="noindent"><b>Contribution: </b>members of the Digital Sanskrit Buddhist Canon Input Project</p>
      <p class="noindent"><b>Date of this version: </b>2020-07-31</p>
      <h4>
         <if test="fileDesc/sourceDesc/@xml:id" id=""></if>
         	  Source:
         	</h4>
      <ul class="dash">
         <li>P.L. Vaidya, Darbhanga: The Mithila Institute, 1963, (Buddhist Sanskrit Texts, 3).</li>
      </ul>
      <p class="noindent"><b>Publisher: </b>Göttingen Register of Electronic Texts in Indian Languages (GRETIL), SUB Göttingen</p>
      <h4>Licence:</h4>
      <p>This e-text was provided to GRETIL in good faith that no copyright rights have been
         infringed.
         	 If anyone wishes to assert copyright over this file, please contact the GRETIL management
         at gretil(at)sub(dot)uni-goettingen(dot)de.
         	 The file will be immediately removed pending resolution of the claim.</p>
      <p><a href="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International
            License.</a></p>
      <h4>Interpretive markup:</h4>
      <ul class="dash">
         <li><span class="hi">highlighted text</span></li>
         <li><span class="note">remarks</span></li>
      </ul>
      <h4>Notes:</h4>
      <notesStmt xmlns="http://www.tei-c.org/ns/1.0">
         	
         <p xmlns="http://www.w3.org/1999/xhtml">This file has been created by mass conversion of GRETIL's Sanskrit corpus from <a href="http://gretil.sub.uni-goettingen.de/gretil/1_sanskr/4_rellit/buddh/bsu021_u.htm">bsu021_u.htm</a>. Due to the heterogeneity of the sources the header markup might be suboptimal. For
            the sake of transparency the header of the legacy file is documented in the &lt;note&gt; element below:</p>
         	
         <p xmlns="http://www.w3.org/1999/xhtml">
            	 Saddharmalankavatarasutra (commonly: Lankavatarasutra)
            <br />Based on the ed. by P.L. Vaidya, Darbhanga: The Mithila Institute, 1963,
            <br />(Buddhist Sanskrit Texts, 3)
            <br />
            <br />Input by members of the Sanskrit Buddhist Input Project.
            <br />With kind permission of the Digital Sanskrit Buddhist Canon Project
            <br />of Nagarjuna Institute, Nepal
            <br />and University of the West, Rosemead, California, USA
            <br />(www.uwest.edu/sanskritcanon)
            <br />Sutra section, text no. 21
            <br />
            <br />The transliteration emulates the conventions of Nagari script.
            <br />Therefore, many word boundaries are not marked by blanks.
            <br />
            <br />REFERENCE SYSTEM (added):
            <br />Lank_nn.nn = Lankavatara_parivarta.verse
            <br />(Vaidya nn) = pagination of P.L. Vaidya's edition
            	</p>
         </notesStmt>
      <h4>Revisions:</h4>
      <ul class="dash">
         <li>2020-07-31: TEI encoding by mass conversion of GRETIL's Sanskrit corpus</li>
      </ul>
      <hr />
      <h2>Text</h2>
      <div xml:lang="sa-Latn">
         
         
         <p>// Saddharmalaṅkāvatārasūtram //</p>
         
         
         <p>om namo ratnatrayāya / om namaḥ sarvabuddhabodhisattvebhyaḥ //</p>
         
         
         
         
         
         <p>START Parivarta 1</p>
         
         
         <p>rāvaṇādhyeṣaṇāparivartaḥ prathamaḥ /</p>
         
         
         <p>evaṃ mayā śrutam / ekasmin samaye bhagavāṃllaṅkāpure samudramalayaśikhare viharati
            sma nānāratnagotrapuṣpapratimaṇḍite mahatā bhikṣusaṃghena sārdhaṃ mahatā ca bodhisattvagaṇena
            nānābuddhakṣetrasaṃnipatitairbodhisattvairmahāsattvaiḥ anekasamādhivaśitābalābhijñāvikrīḍitairmahāmatibodhisattvapūrvaṃgamaiḥ
            sarvabuddhapāṇyabhiṣekābhiṣiktaiḥ svacittadṛśyagocaraparijñānārthakuśalairnānāsattvacittacaritrarūpanayavinayadhāribhiḥ
            pañcadharmasvabhāvavijñānanairātmyādvayagatiṃgataiḥ //</p>
         
         
         <p>tena khalu punaḥ samayena bhagavān sāgaranāgarājabhavanāt saptāhenottīrṇa 'bhūt /
            anekaśakrabrahmanāgakanyākoṭibhiḥ pratyudgamyamāno laṅkāmalayamavalokya smitamakarot
            - pūrvakairapi tathāgatairarhadbhiḥ samyaksaṃbuddhairasmiṃllaṅkāpurīmalayaśikhare
            svapratyātmāryajñānatarkadṛṣṭitīrthyaśrāvakapratyekabuddhāryaviṣaye tadbhāvito dharmo
            deśitaḥ / yannvahamapi atraiva rāvaṇaṃ yakṣādhipatimadhikṛtya etadevodbhāvayan dharmaṃ
            deśayeyam //</p>
         
         
         <p>aśrauṣīdrāvaṇo rākṣasādhipatistathāgatādhiṣṭhānāt - bhagavān kila sāgaranāgarājabhavanāduttīrya
            anekaśakrabrahmanāgakanyākoṭibhiḥ parivṛtaḥ puraskṛtaḥ samudrataraṃgānavalokya ālayavijñānodadhipravṛttivijñānapavanaviṣaye
            preritāṃstebhyaḥ saṃnipatitebhyaścittānyavalokya tasminneva sthitaḥ udānamudānayati
            sma - yannvahaṃ gatvā bhagavantamadhyeṣya laṅkāṃ praveśayeyam / tanme syāddīrgharātramarthāya
            hitāya sukhāya devānāṃ ca manuṣyāṇāṃ ca //</p>
         
         
         <p>atha rāvaṇo rākṣasādhipatiḥ saparivāraḥ pauṣpakaṃ vimānamadhiruhya yena bhagavāṃstenopajagāma
            / upetya vimānādavatīrya saparivāro bhagavantaṃ triṣkṛtvaḥ pradakṣiṇīkṛtya tūryatālāvacaraiḥ
            pravādyadbhirindranīlamayena
            daṇḍena vaiḍūryamusāra(galva)pratyuptāṃ vīṇāṃ priyaṅgupāṇḍunā anardhyeṇa vastreṇa
            pārśvāvalambitāṃ kṛtvā ṣaḍjarṣabhagāndhāradhaivataniṣādamadhyamakaiśikagītasvaragrāmamūrchanādiyuktenānusārya
            salīlaṃ vīṇāmanupraviśya gāthābhigītairanugāyati sma -</p>
         
         
         <p>
            cittasvabhāvanayadharmavidhiṃ nairātmyaṃ dṛṣṭivigataṃ hyamalam /<br />
            pratyātmavedyagatisūcanakaṃ deśehi nāyaka iha dharmanayam // Lank_1.1 //
            </p>
         
         <span class="note"><span class="bold">Vaidya 2</span></span>
         
         <p>
            śubhadharmasaṃcitatanuṃ sugataṃ nirmāṇanirmitapradarśanakam /<br />
            pratyātmavedyagatidharmarataṃ laṅkāṃ hi gantu samayo 'dya mune // Lank_1.2 //
            </p>
         
         
         <p>
            laṅkāmimāṃ pūrvajinādhyuṣitāṃ putraiśca teṣāṃ bahurūpadharaiḥ /<br />
            deśehi nātha iha dharmavaraṃ śroṣyanti yakṣa bahurūpadharāḥ // Lank_1.3 //
            </p>
         
         
         <p>atha rāvaṇo laṅkādhipatiḥ toṭakavṛttenānugāyya punarapi gāthābhigītenānugāyati sma
            -</p>
         
         
         <p>
            saptarātreṇa bhagavān sāgarānmakarālayāt /<br />
            sāgarendrasya bhavanāt samuttīrya taṭe sthitaḥ // Lank_1.4 //
            </p>
         
         
         <p>
            sthitamātrasya buddhasya rāvaṇo hyapsaraiḥ saha /<br />
            yakṣaiśca nānāvividhaiḥ śukasāraṇapaṇḍitaiḥ // Lank_1.5 //
            </p>
         
         
         <p>
            ṛddhyā gatvā tamadhvānaṃ yatra tiṣṭhati nāyakaḥ /<br />
            avatīrya pauṣpakādyānādvandya pūjya tathāgatam /<br />
            nāma saṃśrāvayaṃstasmai jinendreṇa adhiṣṭhitaḥ // Lank_1.6 //
            </p>
         
         
         <p>
            rāvaṇo 'haṃ daśagrīvo rākṣasendra ihāgataḥ /<br />
            anugṛhṇāhi me laṅkāṃ ye cāsmin puravāsinaḥ // Lank_1.7 //
            </p>
         
         
         <p>
            pūrvairapi hi saṃbuddhaiḥ pratyātmagatigocaram /<br />
            śikhare ratnakhacite puramadhye prakāśitam // Lank_1.8 //
            </p>
         
         
         <p>
            bhagavānapi tatraiva śikhare ratnamaṇḍite /<br />
            deśetu dharma virajaṃ jinaputraiḥ parīvṛtaḥ /<br />
            śrotukāmā vayaṃ cādya ye ca laṅkānivāsinaḥ // Lank_1.9 //
            </p>
         
         
         <p>
            deśanānayanirmuktaṃ pratyātmagatigocaram /<br />
            laṅkāvatārasūtraṃ vai pūrvabuddhānuvarṇitam // Lank_1.10 //
            </p>
         
         
         <p>
            smarāmi pūrvakairbuddhairjinaputrapuraskṛtaiḥ /<br />
            sūtrametannigadyate bhagavānapi bhāṣatām // Lank_1.11 //
            </p>
         
         
         <p>
            bhaviṣyantyanāgate kāle buddhā buddhasutāśca ye /<br />
            etameva nayaṃ divyaṃ śikhare ratnabhūṣite /<br />
            deśayiṣyanti yakṣāṇāmanukampāya nāyakāḥ // Lank_1.12 //
            </p>
         
         
         <p>
            divyalaṅkāpurīramyāṃ nānāratnairvibhūṣitām /<br />
            prāgbhāraiḥ śītalaiḥ ramyai ratnajālavitānakaiḥ // Lank_1.13 //
            </p>
         
         
         <p>
            rāgadoṣavinirmuktāḥ pratyātmagaticintakāḥ /<br />
            santyatra bhagavan yakṣāḥ pūrvabuddhaiḥ kṛtārthinaḥ /<br />
            mahāyānanaye śraddhā niviṣṭānyonyayojakāḥ // Lank_1.14 //
            </p>
         
         <span class="note"><span class="bold">Vaidya 3</span></span>
         
         <p>
            yakṣiṇyo yakṣaputrāśca mahāyānabubhutsavaḥ /<br />
            āyātu bhagavān śāstā laṅkāmalayaparvatam // Lank_1.15 //
            </p>
         
         
         <p>
            kumbhakarṇapuroigāśca rākṣasāḥ puravāsinaḥ /<br />
            śroṣyanti pratyātmagatiṃ mahāyānaparāyaṇāḥ // Lank_1.16 //
            </p>
         
         
         <p>
            kṛtādhikārā buddheṣu kariṣyantyadhunā ca vai /<br />
            anukampārthaṃ mahyaṃ vai yāhi laṅkāṃ sutaiḥ saha // Lank_1.17 //
            </p>
         
         
         <p>
            gṛhamapsaravargāśca hārāṇi vividhāni ca /<br />
            ramyāṃ cāśokavanikāṃ pratigṛhṇa mahāmune // Lank_1.18 //
            </p>
         
         
         <p>
            ājñākaro 'haṃ buddhānāṃ ye ca teṣāṃ jinātmajāḥ /<br />
            nāsti tadyanna deyaṃ me anukampa mahāmune // Lank_1.19 //
            </p>
         
         
         <p>
            tasya tadvacanaṃ śrutvā uvāca tribhaveśvaraḥ /<br />
            atītairapi yakṣendra nāyakai ratnaparvate // Lank_1.20 //
            </p>
         
         
         <p>
            pratyātmadharmo nirdiṣṭaḥ tvaṃ caivāpyanukampitaḥ /<br />
            anāgatāśca vakṣyanti girau ratnavibhūṣite // Lank_1.21 //
            </p>
         
         
         <p>
            yogināṃ nilayo hyeṣa dṛṣṭadharmavihāriṇām /<br />
            anukampyo 'si yakṣendra sugatānāṃ mamāpi ca // Lank_1.22 //
            </p>
         
         
         <p>
            adhivāsya bhagavāṃstūṣṇīṃ śamabuddhyā vyavasthitaḥ /<br />
            ārūḍhaḥ puṣpake yāne rāvaṇenopanāmite // Lank_1.23 //
            </p>
         
         
         <p>
            tatraiva rāvaṇo 'nye ca jinaputrā viśāradāḥ /<br />
            apsarairhāsyalāsādyaiḥ pūjyamānāḥ purīṃ gatāḥ // Lank_1.24 //
            </p>
         
         
         <p>
            tatra gatvā purīṃ ramyāṃ punaḥ pūjāṃ pralabdhavān /<br />
            rāvaṇādyairyakṣavargairyakṣiṇībhiśca pūjitaḥ /<br />
            yakṣaputrairyakṣakanyābhī ratnajālaiśca pūjitaḥ // Lank_1.25 //
            </p>
         
         
         <p>
            rāvaṇenāpi buddhasya hārā ratnavibhūṣitāḥ /<br />
            jinasya jinaputrāṇāmuttamāṅgeṣu sthāpitāḥ // Lank_1.26 //
            </p>
         
         
         <p>
            pragṛhya pūjāṃ bhagavān jinaputraiśca paṇḍitaiḥ /<br />
            dharmaṃ vibhāvayāmāsa pratyātmagatigocaram // Lank_1.27 //
            </p>
         
         
         <p>
            rāvaṇo yakṣavargāśca saṃpūjya vadatāṃ varam /<br />
            mahāmatiṃ pūjayanti adhyeṣanti punaḥ punaḥ /<br />
            tvaṃ praṣṭā sarvabuddhānāṃ pratyātmagatigocaram // Lank_1.28 //
            </p>
         
         <span class="note"><span class="bold">Vaidya 4</span></span>
         
         <p>
            ahaṃ hi śrotā yakṣāśca jinaputrāśca sanniha /<br />
            adhyeṣayāmi tvāṃ yakṣā jinaputrāśca paṇḍitāḥ // Lank_1.29 //
            </p>
         
         
         <p>
            vādināṃ tvaṃ mahāvādī yogināṃ yogavāhakaḥ /<br />
            adhyeṣayāmi tvāṃ bhaktyā nayaṃ pṛccha viśārada // Lank_1.30 //
            </p>
         
         
         <p>
            tīrthyadoṣairvinirmuktaṃ pratyekajinaśrāvakaiḥ /<br />
            pratyātmadharmatāśuddhaṃ buddhabhūmiprabhāvakam // Lank_1.31 //
            </p>
         
         
         <p>
            nirmāya bhagavāṃstatra śikharān ratnabhūṣitān /<br />
            anyāni caiva divyāni ratnakoṭīralaṃkṛtāḥ // Lank_1.32 //
            </p>
         
         
         <p>
            ekaikasmin girivare ātmabhāvaṃ vidarśayan /<br />
            tatraiva rāvaṇo yakṣa ekaikasmin vyavasthitaḥ // Lank_1.33 //
            </p>
         
         
         <p>
            atra tāḥ parṣadaḥ sarvā ekaikasmin hi dṛśyate /<br />
            sarvakṣetrāṇi tatraiva ye ca teṣu vināyakāḥ // Lank_1.34 //
            </p>
         
         
         <p>
            rākṣasendraśca tatraiva ye ca laṅkānivāsinaḥ /<br />
            tatpratispardhinī laṅkā jinena abhinirmitā /<br />
            anyāścāśokavanikā vanaśobhāśca tatra yāḥ // Lank_1.35 //
            </p>
         
         
         <p>
            ekaikasmin girau nātho mahāmatipracoditaḥ /<br />
            dharmaṃ dideśa yakṣāya pratyātmagatisūcakam /<br />
            dideśa nikhilaṃ sūtraṃ śatasāhasrikaṃ girau // Lank_1.36 //
            </p>
         
         
         <p>
            śāstā ca jinaputrāśca tatraivāntarhitāstataḥ /<br />
            adrākṣīdrāvaṇo yakṣa ātmabhāvaṃ gṛhe sthitam // Lank_1.37 //
            </p>
         
         
         <p>
            cinteti kimidaṃ ko 'yaṃ deśitaṃ kena vā śrutam /<br />
            kiṃ dṛṣṭaṃ kena vā dṛṣṭaṃ nagaro vā kva saugataḥ // Lank_1.38 //
            </p>
         
         
         <p>
            tāni kṣetrāṇi te buddhā ratnaśobhāḥ kva saugatāḥ /<br />
            svapno 'yamatha vā māyā nagaraṃ gandharvaśabditam // Lank_1.39 //
            </p>
         
         
         <p>
            timiro mṛgatṛṣṇā vā svapno vandhyāprasūyatam /<br />
            alātacakradhūmo vā yadahaṃ dṛṣṭavāniha // Lank_1.40 //
            </p>
         
         
         <p>
            atha vā dharmatā hyeṣā dharmāṇāṃ cittagocare /<br />
            na ca bālāvabudhyante mohitā viśvakalpanaiḥ // Lank_1.41 //
            </p>
         
         
         <p>
            na draṣṭā na ca draṣṭavyaṃ na vācyo nāpi vācakaḥ /<br />
            anyatra hi vikalpo 'yaṃ buddhadharmākṛtisthitiḥ /<br />
            ye paśyanti yathādṛṣṭaṃ na te paśyanti nāyakam // Lank_1.42 //
            </p>
         
         <span class="note"><span class="bold">Vaidya 5</span></span>
         
         <p>
            apravṛttivikalpaśca yadā buddhaṃ na paśyati /<br />
            apravṛttibhave buddhaḥ saṃbuddho yadi paśyati // Lank_1.43 //
            </p>
         
         
         <p>samanantaraprativibuddhe parāvṛttāśraye svacittadṛśyamātrādhigame 'vikalpapracārasthitasya
            laṅkādhipateḥ pūrvakuśalamūlasaṃcoditasya sarvaśāstravidagdhabuddheryathātathyadarśanasya
            aparapraṇeyasya svabuddhivicālanakuśalasya tarkadṛṣṭivyapetadarśanasya aparapraṇeyasya
            mahāyogayogino mahāviśvarūpadhāriṇaḥ upāyakauśalyagatiṃgatasya sarvabhūmyuttarottarasvalakṣaṇādhigamanakuśalasya
            cittamagomanovijñānasvabhāvavivekaratasya trisaṃtativyavacchinnadarśanasya sarvakāraṇatīrthyavyapetabuddheḥ
            tathāgatagarbhabuddhabhūmyadhyātmasamāpannasya sthitabuddhabuddhergaganādadhyātmavedyaśabdamaśrauṣīt
            - sādhu sādhu laṅkādhipate, sādhu khalu punastvaṃ laṅkādhipate / evaṃ śikṣitavyaṃ
            yoginā yathā tvaṃ śikṣase / evaṃ ca tathāgatā draṣṭavyāḥ dharmāśca, yathā tvayā dṛṣṭāḥ
            / anyathā dṛśyamāne ucchedamāśrayaḥ / cittamanomanovijñānavigatena tvayā sarvadharmā
            vibhāvayitavyāḥ / antaścāriṇā na bāhyārthadṛṣṭyabhiniviṣṭena / na ca tvayā śrāvakapratyekabuddhatīrthādhigamapadārthagocarapatitadṛṣṭisamādhinā
            bhavitavyam / nākhyāyiketihāsaratena bhavitavyam / na svabhāvadṛṣṭinā, na rājādhipatyamadapatitena,
            ṣaḍdhyānādidhyāyinā / eṣa laṅkādhipate abhisamayo mahāyogināṃ parapravādamathanānāmakuśaladṛṣṭidālanānāmātmadṛṣṭivyāvartanakuśalānāṃ
            sūkṣmamabhivijñānaparāvṛttikuśalānāṃ jinaputrāṇāṃ mahāyānacaritānām / tathāgatasvapratyātmabhūmipraveśādhigamāya
            tvayā yogaḥ karaṇīyaḥ / evaṃ kriyamāṇe bhūyo 'pyuttarottaraviśodhako 'yaṃ laṅkādhipate
            mārgo yastvayā parigṛhītaḥ samādhikauśalasamāpattyā / na ca śrāvakapratyekabuddhatīrthyānupraveśasukhagocaro
            yathā bālatīrthayogayogibhiḥ kalpyate ātmagrāhadṛśyalakṣaṇābhiniviṣṭairbhūtaguṇadravyānucāribhiravidyāpratyayadṛṣṭyabhiniveśābhiniviṣṭaiḥ
            śūnyatotpādavikṣiptairvikalpābhiniviṣṭairlakṣyalakṣaṇapatitāśayaiḥ / viśvarūpagatiprāpako
            'yaṃ laṅkādhipate svapratyātmagatibodhako 'yaṃ mahāyānādhigamaḥ / viśeṣabhavopapattipratilambhāya
            ca pravartate / paṭalakośavividhavijñānataraṃgavyāvartako
            'yaṃ laṅkādhipate mahāyānayogapraveśo na tīrthyayogāśrayapatanam / tīrthyayogo hi
            laṅkādhipate tīrthyānāmātmābhiniveśātpravartate / vijñānasvabhāvadvayārthānāmabhiniveśadarśanādasaumyayogastīrthakarāṇām
            / tatsādhu laṅkādhipate etamevārthamanuvicintayeḥ / yathā vicintitavāṃstathāgatadarśanāt
            / etadeva tathāgatadarśanam //</p>
         
         
         <p>atha tasminnantare rāvaṇasyaitadabhavat - yannvahaṃ punarapi bhagavantaṃ sarvayogavaśavartinaṃ
            tīrthyayogavyāvartakaṃ pratyātmagatigocarodbhāvakaṃ nairmitanairmāṇikavyapetamadhigamabuddhiryadyogināṃ
            yogābhisamayakāle samādhimukhe samāptānāmadhigamo bhavati / tasya ca adhigamādyogināṃ
            yogaśabdo nipātyate adhigamaneneti / tadahaṃ kāruṇikaṃ kleśendhanavikalpakṣayakaraṃ
            taṃ jinaputraiḥ parivṛtaṃ sarvasattvacittāśayānupraviṣṭaṃ sarvagataṃ sarvajñaṃ kriyālakṣaṇavinivṛttaṃ
            tayaivamṛddhyā (<span class="bold">Vaidya 6</span>) paśyeyam, taddarśanānnādhigatamadhigaccheyam, adhigataṃ ca me nirvikalpācāraḥ sukhasamādhisamāpattivihārastathāgatagatibhūmiprāpako
            vivṛddhiṃ yāyāt //</p>
         
         
         <p>atha bhagavāṃstasyāṃ velāyāṃ laṅkādhipateranutpattikadharmakṣāntyadhigataṃ viditvā
            tayaiva śobhayā daśagrīvasyānukampayā punarapyātmānaṃ śikhare subahuratnakhacite ratnajālavitate
            darśayati sma / adrākṣīddaśagrīvo laṅkādhipatiḥ punarapi dṛṣṭānubhūtāṃ śobhāṃ śikhare
            tathāgatamarhantaṃ samyaksaṃbuddhaṃ dvātriṃśadvaralakṣaṇavibhūṣitatanum / svātmabhāvaṃ
            caikekasmin girau tathāgatānāṃ purataḥ samyaksaṃbuddhānāṃ mahāmatinā sārdhaṃ tathāgatapratyātmagatigocarakathāṃ
            prakurvantaṃ yakṣaiḥ parivṛtaṃ tāṃ deśanāpāṭhakathāṃ kathayantam / te ca kṣetrāḥ sanāyakāḥ
            //</p>
         
         
         <p>atha bhagavān punarapi tasyāṃ velāyāṃ parṣadamavalokya buddhyā na māṃsacakṣuṣā siṃharājavadvijṛmbhya
            mahāhāsamahasat / ūrṇākośācca raśmiṃ niścāryamāṇaḥ pārśvorukaṭikāyācca śrīvatsātsarvaromakūpebhyo
            yugāntāgniriva dīpyamānaḥ tejasendradhanurudayabhāskaropamena prabhāmaṇḍalena dedīpyamānaḥ
            śakrabrahmalokapālairgaganatale nirīkṣyamāṇaḥ sumeruśṛṅgapratispardhini śikhare niṣaṇṇo
            mahāhāsamahasat / atha tasyā bodhisattvaparṣadaḥ teṣāṃ ca śakrabrahmādīnāmetadabhavat
            - ko nu khalvatra hetuḥ, ka ḥ pratyayo yadbhagavān sarvadharmavaśavartī mahāhāsaṃ
            smitapūrvakaṃ hasati? raśmīṃśca svavigrahebhyo niścārayati? niścārya tūṣṇīmabhavat
            svapratyātmāryajñānagocarasamādhimukhe patitāśayo 'vismitaḥ siṃhāvalokanatayā diśo
            'valokya rāvaṇasyaiva yogagatipracāramanuvicintayamānaḥ //</p>
         
         
         <p>atha khalu mahāmatirbodhisattvo mahāsattvaḥ pūrvamevādhyeṣito rāvaṇasyānukampāmupādāya
            tasyā bodhisattvaparṣadaścittāśayavicāramājñāya anāgatāṃ janatāṃ cāvalokya deśanāpāṭhābhiratānāṃ
            sattvānāṃ cittavibhramo bhaviṣyatīti yathārutārthābhiniviṣṭānāṃ sarvaśrāvakapratyekabuddhatīrthyayogabalābhiniviṣṭānāṃ
            tathāgatā api bhagavanto vinivṛttavijñānaviṣayā mahāhāsaṃ hasanti / teṣāṃ kautūhalavinivṛttyarthaṃ
            bhagavantaṃ paripṛcchati sma - kaḥ khalvatra hetuḥ, kaḥ pratyayaḥ smitasya pravṛttaye?
            bhagavānāha - sādhu sādhu mahāmate, sādhu khalu punastvaṃ mahāmate, lokasvabhāvamavalokya
            kudṛṣṭipatitānāṃ ca lokānāṃ traikālyacittāvabodhāya māṃ praṣṭumārabdhaḥ / evaṃ paṇḍitaiḥ
            paripṛcchanajātīyairbhavitavyaṃ svaparobhayārtham / eṣa mahāmate rāvaṇo laṅkādhipatiḥ
            pūrvakānapi tathāgatānarhataḥ samyaksaṃbuddhān praśnadvayaṃ pṛṣṭavān / māmapyetarhi
            praṣṭukāmo yadanālīḍhaṃ sarvaśrāvakapratyekabuddhatīrthyayogayogināṃ praśnadvayaprabhedagatilakṣaṇaṃ
            vibhāvayitum / ya eṣa praṣṭukāmo daśagrīvo 'nāgatānapi jinān prakṣyati //</p>
         
         
         <p>jānanneva bhagavāṃllaṅkādhiupatimetadavocat - pṛccha tvaṃ laṅkādhipate / kṛtaste tathāgatenāvakāśaḥ
            / mā vilamba pracalitamaulin / yadyadevākāṅkṣasi, ahaṃ te tasta tasyaiva praśnasyavyākaraṇena
            cittamārādhayiṣyāmi / yathā tvaṃ parāvṛttavikalpāśraye bhūmivipakṣakauśalena pravicayabuddhyā
            vicārayamāṇaḥ pratyātmanayalakṣaṇasamādhisukhavihāraṃ samādhibuddhaiḥ parigṛhītaḥ
            (<span class="bold">Vaidya 7</span>) śamathasukhavyavasthitaḥ śrāvakapratyekabuddhasamādhipakṣānatikramya acalāsādhumatīdharmameghābhūmivyavasthito
            dharmanairātmyayathātathākuśalo mahāratnapadmavimāne samādhijinābhiṣekatāṃ pratilapsyase
            / tadanurūpaiḥ padmaiḥ svakāyavicitrādhiṣṭhānādhiṣṭhitaistaiḥ padmaiḥ svakāyaṃ niṣaṇṇaṃ
            drakṣyasi, anyonyavakramukhanirīkṣaṇaṃ ca kariṣyasi / evamacintyo 'sau viṣayaḥ yadekenābhinirhārakauśalenābhinirhṛtaścaryābhūmau
            sthitaḥ / upāyakauśalaparigrahābhinirhārābhinirhṛte tamacintyaviṣayamanuprāpsyasi,
            bahurūpavikāratāṃ ca tathāgatabhūmim / yadadṛṣṭapūrvaṃ śrāvakapratyekabuddhatīrthyabrahmendropendrādibhistaṃ
            prāpsyasi //</p>
         
         
         <p>atha khalu laṅkādhipatirbhagavatā kṛtāvakāśa utthāya tasmādraśmivimalaprabhādratnapadmasadṛśādratnaśikharāt
            sāpsarogaṇaparivṛto vividhairanekavidhairnānāprakāraiḥ puṣpamālyagandhadhūpavilepanacchatradhvajapatākāhārārdhahārakirīṭamukuṭairanyaiśca
            adṛṣṭaśrutapūrvairābharaṇaviśeṣairviśiṣṭaistūryatālāvacarairdevanāgayakṣarākṣasagandharvakinnaramahoragamanuṣyātikrāntaiḥ
            sarvakāmadhātuparyāpannān vādyabhāṇḍānabhinirmāya ye cānyeṣu buddhakṣetreṣu tūryaviśeṣā
            dṛṣṭāḥ, tānabhinirmāya bhagavantaṃ bodhisattvāṃśca ratnajālenāvaṣṭabhya nānāvastrocchritapatākaṃ
            kṛtvā sapta tālān gagane 'bhyudgamya mahāpūjāmeghānabhipravṛṣya tūryatālāvacarāṇi
            nirnādya tasmādgaganādavatīrya sūryavidyutprabhe dvitīye mahāratnapadmālaṃkṛtau ratnaśikhare
            niṣasāda / niṣadya upacārātsmitapūrvaṃ bhagavatā kṛtāvakāśo bhagavanta praśnadvayaṃ
            pṛcchati sma - pṛṣṭā mayā pūrvakāstathāgatā arhantaḥ samyaksaṃbuddhāḥ / taiścāpi visarjitam
            / bhagavantamapyetarhi pṛcchāmi / deśanāpāṭhe cāyaṃ buddhaistvayā cāvaśyamanuvarṇitaṃ
            bhaviṣyati / nirmitanirmāṇabhāṣitamidaṃ bhagavan dharmadvayam / na maunaistathāgatairbhāṣitam
            / maunā hi bhagavaṃstathāgatāḥ samādhisukhagocaramevodbhāvayanti / na ca gocaraṃ vikalpayanti
            / taṃ deśayanti / tatsādhu me bhagavān svayameva dharmavaśavartī dharmadvayaṃ tathāgato
            'rhan samyaksaṃbuddho deśayatu / śroṣyantīme jinaputrā ahaṃ ca //</p>
         
         
         <p>bhagavānāha - brūhi laṅkādhipate dharmadvayam / rākṣasendra āha - kirīṭāṅgadahāravajrasūtrāvabaddhābharaṇanuśobhāśobhita,
            dharmā eva prahātavyāḥ prāgevādharmāḥ / tatkathaṃ bhagavan dharmadvayaṃ prahāṇaṃ bhavati?
            ke cādharmā dharmāḥ? kathaṃ sati dvitvaṃ prahāṇadharmāṇāṃ vikalpalakṣaṇapatitānāṃ
            vikalpasvabhāvābhāvānāmabhautikabhautikānāmālayavijñānāparijñānādaviśeṣalakṣaṇānāṃ
            keśoṇḍukasvabhāvāvasthitānāmaśuddhakṣayajñānaviṣayiṇām / tatkathaṃ teṣāṃ prahāṇamevaṃbhāvinām?</p>
         
         
         <p>bhagavānāha - nanu laṅkādhipate, dṛṣṭo ghaṭādīnāṃ bhedanātmakānāṃ vināśadharmiṇāṃ
            bālavikalpagocaraiḥ prativibhāgaḥ / evamihāpi kiṃ na gṛhyate? asti dharmādharmayoḥ
            prativibhāgo bālaprativikalpamupādāya, na tvāryajñānādhigamaṃ prati darśanena / tiṣṭhantu
            tāvallaṅkādhipate ghaṭādayo bhāvā vicitralakṣaṇapatitā bālānāṃ na tvāryāṇām / ekasvābhāvikānāmekajvālodbhavaprajvālitānāṃ
            (<span class="bold">Vaidya 8</span>) gṛhabhavanodyānaprāsādapratiṣṭhāpitānāṃ dṛṣṭaḥ prativibhāgaḥ indhanavaśāddīrghahrasvaprabhālpamahāviśeṣāśca
            / evamihāpi kiṃ na gṛhyate? asti dharmādharmayoḥ prativibhāgaḥ / na kevalamagnijvālāyā
            ekasaṃtānapatitāyā dṛṣṭo 'rciṣaśca prativibhāgaḥ / ekabījaprasūtānāṃ yatsaṃtānānāmapi
            laṅkādhipate nālāṅkuragaṇḍaparvapatrapalāśapuṣpaphalaśākhāviśeṣāḥ / evaṃ sarvadharmaprarohadharmiṇāṃ
            bāhyānāmādhyātmikānāmapyavidyāniryātānāṃ skandhadhātvāyatanopagānāṃ sarvadharmāṇāṃ
            traidhātukopapannānāṃ dṛṣṭasukhasaṃsthānāmabhilāpyagativiśeṣāḥ / vijñānānāmekalakṣaṇānāṃ
            viṣayābhigrahaṇapravṛttānāṃ dṛṣṭo hīnotkṛṣṭamadhyamaviśeṣo vyavadānāvyavadānataśca
            kuśalākuśalataśca / na kevalameṣāṃ laṅkādhipate dharmāṇāṃ prativibhāgaviśeṣaḥ, yogināmapi
            yogamabhyasyatāṃ yogamārge pratyātmagatilakṣaṇaviśeṣo dṛṣṭaḥ / kimaṅga punardharmādharmayoḥ
            prativikalpapravṛttayorviśeṣo na bhavati? bhavatyeva //</p>
         
         
         <p>asti laṅkādhipate dharmādharmayoḥ prativibhāgo vikalpalakṣaṇatvāt / tatra laṅkādhipate
            dharmāḥ katame? yaduta ete tīrthyaśrāvakapratyekabuddhabālavikalpakalpitāḥ / kāraṇato
            guṇadravyapūrvakā dharmā ityupadiśyante, te prahātavyāḥ / na lakṣaṇataḥ prativikalpayitavyāḥ
            / svacittadṛśyadharmatābhiniveśānna santi ghaṭādayo dharmā bālaparikalpitā alabdhaśarīrāḥ
            / evaṃ vidarśanayā prativipaśyataḥ prahīṇā bhavanti //</p>
         
         
         <p>tatra adharmāḥ katame? ye 'labdhātmakā lakṣaṇavikalpāpracārā dharmā ahetukāḥ teṣāmapravṛttirdṛṣṭā
            bhūtābhūtataḥ / atha dharmasya prahāṇaṃ bhavati / punarapyalabdhātmakā dharmāḥ katame?
            yaduta śaśakharoṣṭravājiviṣāṇavandhyāputraprabhṛtayo dharmāḥ / alabdhātmakatvānna
            lakṣaṇataḥ kalpyāḥ / te 'nyatra saṃvyavahārārthā abhidhīyante, nābhiniveśato yathā
            ghaṭādayaḥ / yathā te praheyā agrahaṇato vijñānena, tathā vikalpabhāvā api praheyāḥ
            / ato dharmādharmayoḥ prahāṇaṃ bhavati / yaduktavānasi laṅkādhipate dharmādharmāḥ
            kathaṃ praheyā iti, tadetaduktam //</p>
         
         
         <p>yadapyuktavānasi laṅkādhipate - pūrvakā api tathāgatā arhantaḥ samyaksaṃbuddhā mayā
            pṛṣṭāḥ, taiśca visarjitaṃ pūrvam / iti laṅkādhipate vikalpasyaitadadhivacanam / atīto
            'pyevaṃ vikalpyate atītaḥ / evamanāgato 'dhunāpi dharmatayā / nirvikalpāstathāgatāḥ
            sarvavikalpaprapañcātītāḥ / na yathā rūpasvabhāvo vikalpyate / anyatrājñānādhigamataḥ
            sukhārthaṃ vibhāvyate / prajñayā animittacāriṇaḥ / ato jñānātmakāstathāgatā jñānaśarīrāḥ
            / na kalpante na kalpyante / kena na kalpante? manasā ātmato jīvataḥ pudgalataḥ /
            kathaṃ na vikalpante? manovijñānena viṣayārthahetukena yathā rūpalakṣaṇasaṃsthānākārataśca
            / ato vikalpāvikalpāgatena bhavitavyam //</p>
         
         <span class="note"><span class="bold">Vaidya 9</span></span>
         
         <p>api ca laṅkādhipate bhittikhacitavigrahasamaḥ sattvapracāraḥ / niśceṣṭo laṅkādhipate
            lokasaṃniveśaḥ karmakriyārahito 'sattvātsarvadharmāṇām / na cātra kaścicchṛṇoti śrūyate
            vā / nirmitapratimo hi laṅkādhipate lokasaṃniveśaḥ / na ca tīrthyabālayogino vibhāvayanti
            / ya evaṃ paśyati laṅkādhipate, sa samyakpaśyati / anyathā paśyanto vikalpe carantīti
            / svavikalpā dvidhā gṛhṇanti / tadyathā darpaṇāntargataṃ svabimbapratibimbaṃ jale
            vā svāṅgacchāyā vā jyotsnādīpapradīpite vā gṛhe vā aṅgacchāyā pratiśrutkāni / atha
            svavikalpagrahaṇaṃ pratigṛhya dharmādharmaṃ prativikalpayanti / na ca dharmādharmayoḥ
            prahāṇena caranti / vikalpayanti puṣṇanti, na praśamaṃ pratilabhante / ekāgrasyaitadadhivacanam
            - tathāgatagarbhasvapratyātmāryajñānagocarasyaitatpraveśo yatsamādhiḥ paramo jāyata
            iti //</p>
         
         
         <p>rāvaṇādhyeṣaṇāparivarto nāma prathamaḥ //</p>
         
         
         
         
         
         <p>START Parivarta 2</p>
         
         <span class="note"><span class="bold">Vaidya 10</span></span>
         
         
         <p>ṣaṭtriṃśatsāhasrasarvadharmasamuccayo nāma dvitīyaḥ parivartaḥ /</p>
         
         
         <p>atha khalu mahāmatirbodhisattvo mahāsattvo mahāmatibodhisattvasahitaḥ sarvabuddhakṣetrānucārī
            buddhānubhāvena utthāyāsanādekāṃsamuttarāsaṅgaṃ kṛtvā dakṣiṇaṃ jānumaṇḍalaṃ pṛthivyāṃ
            pratiṣṭhāpya yena bhagavāṃstenāñjaliṃ praṇamya bhagavantaṃ gāthābhirabhyaṣṭāvīt -
            utpādabhaṅgarahito lokaḥ khapuṣpasaṃnibhaḥ /</p>
         
         
         <p>sadasannopalabdhaste prajñayā kṛpayā ca te // Lank_2.1 //</p>
         
         
         <p>
            māyopamāḥ sarvadharmāḥ cittavijñānavarjitāḥ /<br />
            sadasannopalabdhāste prajñayā kṛpayā ca te // Lank_2.2 //
            </p>
         
         
         <p>
            śāśvatocchedavarjyaśca lokaḥ svapnopamaḥ sadā /<br />
            sadasannopalabdhaste prajñayā kṛpayā ca te // Lank_2.3 //
            </p>
         
         
         <p>
            māyāsvapnasvabhāvasya dharmakāyasya kaḥ stavaḥ /<br />
            bhāvānāṃ niḥsvabhāvānāṃ yo 'nutpādaḥ sa saṃbhavaḥ // Lank_2.4 //
            </p>
         
         
         <p>
            indriyārthavisaṃyuktamadṛśyaṃ yasya darśanam /<br />
            praśaṃsā yadi vā nindā tasyocyeta kathaṃ mune // Lank_2.5 //
            </p>
         
         
         <p>
            dharmapudgalanairātmyaṃ kleśajñeyaṃ ca te sadā /<br />
            viśuddhamānimittena prajñayā kṛpayā ca te // Lank_2.6 //
            </p>
         
         
         <p>
            na nirvāsi nirvāṇena nirvāṇaṃ tvayi saṃsthitam /<br />
            buddhaboddhavyarahitaṃ sadasatpakṣavarjitam // Lank_2.7 //
            </p>
         
         
         <p>
            ye paśyanti muniṃ śāntamevamutpattivarjitam /<br />
            te bhonti nirupādānā ihāmutra nirañjanāḥ // Lank_2.8 //
            </p>
         
         
         <p>atha khalu mahāmatirbodhisattvo mahāsattvo bhagavantamābhiḥ sārūpyābhirgāthābhirabhiṣṭutya
            svanāmagotraṃ bhagavate saṃśrāvayati sma -</p>
         
         
         <p>
            mahāmatirahaṃ bhagavan mahāyānagatiṃ gataḥ /<br />
            aṣṭottaraṃ praśnaśataṃ pṛcchāmi vadatāṃ varam // Lank_2.9 //
            </p>
         
         
         <p>
            tasya tadvacanaṃ śrutvā buddho lokavidāṃ varaḥ /<br />
            nirīkṣya pariṣadaṃ sarvāmalapī sugatātmajam // Lank_2.10 //
            </p>
         
         
         <p>
            pṛcchantu māṃ jinasutāstvaṃ ca pṛccha mahāmate /<br />
            ahaṃ te deśayiṣyāmi pratyātmagatigocaram // Lank_2.11 //
            </p>
         
         
         <p>atha khalu mahāmatirbodhisattvo mahāsattvo bhagavatā kṛtāvakāśo bhagavataścaraṇayornipatya
            bhagavantaṃ praśnaṃ paripṛcchati sma -</p>
         
         <span class="note"><span class="bold">Vaidya 11</span></span>
         
         <p>
            kathaṃ hi śudhyate tarkaḥ kasmāttarkaḥ pravartate /<br />
            kathaṃ hi dṛśyate bhrāntiḥ kasmādbhrāntiḥ pravartate // Lank_2.12 //
            </p>
         
         
         <p>
            kasmātkṣetrāṇi nirmāṇā lakṣaṇaṃ tīrthikāśca ye /<br />
            nirābhāsaḥ kramaḥ kena jinaputrāśca te kutaḥ // Lank_2.13 //
            </p>
         
         
         <p>
            muktasya gamanaṃ kutra baddhaḥ kaḥ kena mucyate /<br />
            dhyāyināṃ viṣayaḥ ko 'sau kathaṃ yānatrayaṃ bhavet // Lank_2.14 //
            </p>
         
         
         <p>
            pratyate jāyate kiṃ tatkāryaṃ kiṃ kāraṇaṃ ca kim /<br />
            ubhayāntakathā kena kathaṃ vā saṃpravartate // Lank_2.15 //
            </p>
         
         
         <p>
            ārūpyā ca samāpattirnirodhaśca kathaṃ bhavet /<br />
            saṃjñānirodhaśca kathaṃ kathaṃ kasmāddhi mucyate // Lank_2.16 //
            </p>
         
         
         <p>
            kriyā pravartate kena gamanaṃ dehadhāriṇām /<br />
            kathaṃ dṛśyaṃ vibhāvo kathaṃ kathaṃ bhūmiṣu vartate // Lank_2.17 //
            </p>
         
         
         <p>
            nirbhidyentribhavaṃ ko 'sau kiṃ sthānaṃ kā tanurbhavet /<br />
            sthitaḥ pravartate kutra jinaputraḥ kathaṃ bhavet // Lank_2.18 //
            </p>
         
         
         <p>
            abhijñā labhate kena vaśitāśca samādhayaḥ /<br />
            samādhyate kathaṃ cittaṃ brūhi me jinapuṃgava // Lank_2.19 //
            </p>
         
         
         <p>
            ālayaṃ ca kathaṃ kasmānmanovijñānameva ca /<br />
            kathaṃ pravartate dṛśyaṃ kathaṃ dṛśyānnivartate // Lank_2.20 //
            </p>
         
         
         <p>
            gotrāgotraṃ kathaṃ kena cittamātraṃ bhavetkatham /<br />
            lakṣaṇasya vyavasthānaṃ nairātmyaṃ ca kathaṃ bhavet // Lank_2.21 //
            </p>
         
         
         <p>
            kathaṃ na vidyate sattvaḥ saṃvṛtyā deśanā katham /<br />
            kathaṃ śāśvataucchedadarśanaṃ na pravartate // Lank_2.22 //
            </p>
         
         
         <p>
            kathaṃ hi tīrthikāstvaṃ ca lakṣaṇairna virudhyase /<br />
            naiyāyikāḥ kathaṃ brūhi bhaviṣyanti anāgate // Lank_2.23 //
            </p>
         
         
         <p>
            śūnyatā ca kathaṃ kena kṣaṇabhaṅgaśca te katham /<br />
            kathaṃ pravartate garbhaḥ kathaṃ loko nirīhikaḥ // Lank_2.24 //
            </p>
         
         
         <p>
            māyāsvapnopamaḥ kena kathaṃ gandharvasaṃnibhaḥ /<br />
            marīcidakacandrābhaḥ kena loko bravīhi me // Lank_2.25 //
            </p>
         
         
         <p>
            bodhyaṅgānāṃ kathaṃ kena bodhipakṣā bhavetkutaḥ /<br />
            marāśca deśasaṃkṣobho bhavadṛṣṭiḥ kathaṃ bhavet // Lank_2.26 //
            </p>
         
         <span class="note"><span class="bold">Vaidya 12</span></span>
         
         <p>
            ajātamaniruddhaṃ ca kathaṃ khapuṣpasaṃnibham /<br />
            kathaṃ ca budhyase lokaṃ kathaṃ brūṣe nirakṣaram // Lank_2.27 //
            </p>
         
         
         <p>
            nirvikalpā bhavetkena kathaṃ ca gaganopamāḥ /<br />
            tathatā bhavetkatividhā cittaṃ pāramitāḥ kati // Lank_2.28 //
            </p>
         
         
         <p>
            bhūmikramo bhavetkena nirābhāsagatiśca kā /<br />
            nairātmyaṃ ca dvidhā kena kathaṃ jñeyaṃ viśudhyati // Lank_2.29 //
            </p>
         
         
         <p>
            jñānaṃ katividhaṃ nātha śīlaṃ sattvākarāṇi ca /<br />
            kena pravartitā gotrāḥ suvarṇamaṇimuktajāḥ // Lank_2.30 //
            </p>
         
         
         <p>
            abhilāpo jānikaḥ kena vaicitrasattvabhāvayoḥ /<br />
            vidyāsthānakalāścaiva kathaṃ kena prakāśitam // Lank_2.31 //
            </p>
         
         
         <p>
            gāthā bhavetkatividhā gadyaṃ padyaṃ bhavetkatham /<br />
            kathaṃ yuktiḥ katividhā vyākhyānaṃ ca kathaṃvidham // Lank_2.32 //
            </p>
         
         
         <p>
            annapānaṃ ca vaicitryaṃ maithunaṃ jāyate katham /<br />
            rājā ca cakravartī ca maṇḍalī ca kathaṃ bhavet // Lank_2.33 //
            </p>
         
         
         <p>
            rakṣyaṃ bhavetkathaṃ rājyaṃ devakāyāḥ kathaṃvidhāḥ /<br />
            bhūnakṣatragaṇāḥ kena somabhāskarayoḥ katham // Lank_2.34 //
            </p>
         
         
         <p>
            vidyāsthānaṃ bhavetkiṃ ca mokṣo yogī katividhaḥ /<br />
            śiṣyo bhavetkatividha ācāryaśca bhavetkatham // Lank_2.35 //
            </p>
         
         
         <p>
            buddho bhavetkatividho jātakāśca kathaṃvidhāḥ /<br />
            māro bhavetkatividhaḥ pāṣaṇḍāśca katividhāḥ // Lank_2.36 //
            </p>
         
         
         <p>
            svabhāvaste katividhaścittaṃ katividhaṃ bhavet /<br />
            prajñaptimātraṃ ca kathaṃ brūhi me vadatāṃvara // Lank_2.37 //
            </p>
         
         
         <p>
            ghanāḥ khe pavanaṃ kena smṛtirmegho kathaṃ bhavet /<br />
            taruvallyaḥ kathaṃ kena brūhi me tribhaveśvara // Lank_2.38 //
            </p>
         
         
         <p>
            hayā gajā mṛgāḥ kena grahaṇaṃ yānti bāliśāḥ /<br />
            uhoḍimā narāḥ kena brūhi me cittasārathe // Lank_2.39 //
            </p>
         
         
         <p>
            ṣaḍṛtugrahaṇaṃ kena kathamicchantiko bhavet /<br />
            strīpuṃnapuṃsakānāṃ ca kathaṃ janma vadāhi me // Lank_2.40 //
            </p>
         
         
         <p>
            kathaṃ vyāvartate yogātkathaṃ yogaḥ pravartate /<br />
            kathaṃ caivaṃvidhā yoge narāḥ sthāpyā vadāhi me // Lank_2.41 //
            </p>
         
         <span class="note"><span class="bold">Vaidya 13</span></span>
         
         <p>
            gatyāgatānāṃ sattvānāṃ kiṃ liṅgaṃ kiṃ ca lakṣaṇam /<br />
            dhaneśvaro kathaṃ kena brūhi me gaganopama // Lank_2.42 //
            </p>
         
         
         <p>
            śākyavaṃśaḥ kathaṃ kena kathamikṣvākusaṃbhavaḥ /<br />
            ṛṣirdīrghapatāḥ kena kathaṃ tena prabhāvitam // Lank_2.43 //
            </p>
         
         
         <p>
            tvameva kasmātsarvatra sarvakṣetreṣu dṛśyase /<br />
            nāmaiścitraistathārūpairjinaputraiḥ parīvṛtaḥ // Lank_2.44 //
            </p>
         
         
         <p>
            abhakṣyaṃ hi kathaṃ māṃsaṃ kathaṃ māṃsaṃ niṣidhyate /<br />
            kravyādagotrasaṃbhūtā māsaṃ bhakṣyanti kena vai // Lank_2.45 //
            </p>
         
         
         <p>
            somabhāskarasaṃsthānā merupadmopamāḥ katham /<br />
            śrīvatsasiṃhasaṃsthānāḥ kṣetrāḥ kena vadāhi me // Lank_2.46 //
            </p>
         
         
         <p>
            vyatyastā adhamūrdhāśca indrajālopamāḥ katham /<br />
            sarvaratnamayā kṣetrāḥ kathaṃ kena vadāhi me // Lank_2.47 //
            </p>
         
         
         <p>
            vīṇāpaṇavasaṃsthānā nānāpuṣpaphalopamāḥ /<br />
            ādityacandravirajāḥ kathaṃ kena vadāhi me // Lank_2.48 //
            </p>
         
         
         <p>
            kena nirmāṇikā buddhāḥ kena buddhā vipākajāḥ /<br />
            tathatā jñānabuddhā vai kathaṃ kena vadāhi me // Lank_2.49 //
            </p>
         
         
         <p>
            kāmadhātau kathaṃ kena na vibuddho vadāhi me /<br />
            akaniṣṭhe kimarthaṃ tu vītarāgeṣu budhyase // Lank_2.50 //
            </p>
         
         
         <p>
            nirvṛte sugate ko 'sau śāsanaṃ dhārayiṣyati /<br />
            kiyatsthāyī bhavecchāstā kiyantaṃ sthāsyate nayaḥ // Lank_2.51 //
            </p>
         
         
         <p>
            siddhāntaste katividho dṛṣṭiścāpi kathaṃvidhā /<br />
            vinayo bhikṣubhāvaśca kathaṃ kena vadāhi me // Lank_2.52 //
            </p>
         
         
         <p>
            parāvṛttigataṃ kena nirābhāsagataṃ katham /<br />
            pratyekajinaputrāṇāṃ śrāvakāṇāṃ vadāhi me // Lank_2.53 //
            </p>
         
         
         <p>
            abhijñā laukikāḥ kena bhavellokottarā katham /<br />
            cittaṃ hi bhūmayaḥ sapta kathaṃ kena vadāhi me // Lank_2.54 //
            </p>
         
         
         <p>
            saṃghaste syātkatividhaḥ saṃghabhedaḥ kathaṃ bhavet /<br />
            cikitsāśāstraṃ sattvānāṃ kathaṃ kena vadāhi me // Lank_2.55 //
            </p>
         
         
         <p>
            kāśyapaḥ krakuchandaśca konākamunirapyaham /<br />
            bhāṣase jinaputrāṇāṃ vada kasmānmahāmune // Lank_2.56 //
            </p>
         
         <span class="note"><span class="bold">Vaidya 14</span></span>
         
         <p>
            asatyātmakathā kena nityanāśakathā katham /<br />
            kasmāttattvaṃ na sarvatra cittamātraṃ prabhāṣase // Lank_2.57 //
            </p>
         
         
         <p>
            naranārīvanaṃ kena harītakyāmalīvanam /<br />
            kailāsaścakravālaśca vajrasaṃhananā katham // Lank_2.58 //
            </p>
         
         
         <p>
            acalāstadantare vai ke nānāratnopaśobhitāḥ /<br />
            ṛṣigandharvasaṃkīrṇāḥ kathaṃ kena vadāhi me // Lank_2.59 //
            </p>
         
         
         <p>
            idaṃ śrutvā mahāvīro buddho lokavidāṃ varaḥ /<br />
            mahāyānamayaṃ cittaṃ buddhānāṃ hṛdayaṃ balam // Lank_2.60 //
            </p>
         
         
         <p>
            sādhu sādhu mahāprajña mahāmate nibodhase /<br />
            bhāṣiṣyāmyanupūrveṇa yattvayā paripṛcchitam // Lank_2.61 //
            </p>
         
         
         <p>
            utpādamatha notpādaṃ nirvāṇaṃ śūnyalakṣaṇam /<br />
            saṃkrāntimasvabhāvatvaṃ buddhāḥ pāramitāsutāḥ // Lank_2.62 //
            </p>
         
         
         <p>
            śrāvakā jinaputrāśca tīrthyā hyārūpyacāriṇaḥ /<br />
            merusamudrā hyacalā dvīpā kṣetrāṇi medinī // Lank_2.63 //
            </p>
         
         
         <p>
            nakṣatrā bhāskaraḥ somastīrthyā devāsurāstathā /<br />
            vimokṣā vaśitābhijñā balā dhyānā samādhayaḥ // Lank_2.64 //
            </p>
         
         
         <p>
            nirodhā ṛddhipādāśca bodhyaṅgā mārga eva ca /<br />
            dhyānāni cāpramāṇāni skandhā gatyāgatāni ca // Lank_2.65 //
            </p>
         
         
         <p>
            samāpattirnirodhāśca vyutthānaṃ cittadeśanā /<br />
            cittaṃ manaśca vijñānaṃ nairātmyaṃ dharmapañcakam // Lank_2.66 //
            </p>
         
         
         <p>
            svabhāvaḥ kalpanā kalpyaṃ dṛśyaṃ dṛṣṭidvayaṃ katham /<br />
            yānākarāṇi gotrāṇi suvarṇamaṇimuktijāḥ // Lank_2.67 //
            </p>
         
         
         <p>
            icchantikā mahābhūtā bhramarā ekabuddhatā /<br />
            jñānaṃ jñeyo gamaṃ prāptiḥ sattvānāṃ ca bhavābhavam // Lank_2.68 //
            </p>
         
         
         <p>
            hayā gajā mṛgāḥ kena grahaṇaṃ brūhi me katham /<br />
            dṛṣṭāntahetubhiryuktaḥ siddhānto deśanā katham // Lank_2.69 //
            </p>
         
         
         <p>
            kāryaṃ ca kāraṇaṃ kena nānābhrāntistathā nayam /<br />
            cittamātraṃ na dṛśyo 'sti bhūmīnāṃ nāsti vai kramaḥ // Lank_2.70 //
            </p>
         
         
         <p>
            nirābhāsaparāvṛttiśataṃ kena bravīṣi me /<br />
            cikitsaśāstraṃ śilpāśca kalāvidyāgamaṃ tathā // Lank_2.71 //
            </p>
         
         <span class="note"><span class="bold">Vaidya 15</span></span>
         
         <p>
            acalānāṃ tathā meroḥ pramāṇaṃ hi kṣiteḥ katham /<br />
            udadheścandrasūryāṇāṃ pramāṇaṃ brūhi me katham // Lank_2.72 //
            </p>
         
         
         <p>
            sattvadehe kati rajāṃsi hīnotkṛṣṭamadhyamāḥ /<br />
            kṣetre kṣetre rajāḥ kṛtto dhanvo dhanve bhavetkati // Lank_2.73 //
            </p>
         
         
         <p>
            haste dhanuḥkrame krośe yojane hyardhayojane /<br />
            śaśavātāyanaṃ likṣā eḍakaṃ hi yavāḥ kati // Lank_2.74 //
            </p>
         
         
         <p>
            prasthe hi syādyavāḥ kyantaḥ prasthārdhe ca yavāḥ kati /<br />
            droṇe khāryāṃ tathā lakṣāḥ koṭyo vai biṃbarāḥ kati // Lank_2.75 //
            </p>
         
         
         <p>
            sarṣape hyaṇavaḥ kyanto rakṣikā sarṣapāḥ kati /<br />
            katirakṣiko bhavenmāṣo dharaṇaṃ māṣakāḥ kati // Lank_2.76 //
            </p>
         
         
         <p>
            karṣo hi dharaṇāḥ kyantaḥ palaṃ vai kati kārṣikā /<br />
            etena piṇḍalakṣaṇaṃ meruḥ katipalo bhavet /<br />
            evaṃ hi pṛccha māṃ putra anyathā kiṃ nu pṛcchasi // Lank_2.77 //
            </p>
         
         
         <p>
            pratyekaśrāvakāṇāṃ hi buddhānāṃ ca jinaurasām /<br />
            katyaṇuko bhavetkāyaḥ kiṃ nu evaṃ na pṛcchasi // Lank_2.78 //
            </p>
         
         
         <p>
            vahneḥ śikhā katyaṇukā pavane hyaṇavaḥ kati /<br />
            indriye indriye kyanto romakūpe bhruvoḥ kati // Lank_2.79 //
            </p>
         
         
         <p>
            dhaneśvarā narāḥ kena rājānaścakravartinaḥ /<br />
            rājyaṃ ca taiḥ kathaṃ rakṣyaṃ mokṣaścaiṣāṃ kathaṃ bhavet // Lank_2.80 //
            </p>
         
         
         <p>
            gadyaṃ padyaṃ kathaṃ brūṣe maithunaṃ lokaviśrutā /<br />
            annapānasya vaicitryaṃ naranārivanāḥ katham // Lank_2.81 //
            </p>
         
         
         <p>
            vajrasaṃhananāḥ kena hyacalā brūhi me katham /<br />
            māyāsvapnanibhāḥ kena mṛgatṛṣṇopamāḥ katham // Lank_2.82 //
            </p>
         
         
         <p>
            ghanānāṃ saṃbhavaḥ kutra ṛtūnāṃ ca kuto bhavet /<br />
            rasānāṃ rasatā kasmātkasmātstrīpuṃnapuṃsakam // Lank_2.83 //
            </p>
         
         
         <p>
            śobhāśca jinaputrāśca kutra me pṛccha māṃ suta /<br />
            kathaṃ hi acalā divyā ṛṣigandharvamaṇḍitāḥ // Lank_2.84 //
            </p>
         
         
         <p>
            muktasya gamanaṃ kutra baddhaḥ kaḥ kena mucyate /<br />
            dhyāyināṃ viṣayaḥ ko 'sau nirmāṇastīrthakāni ca // Lank_2.85 //
            </p>
         
         <span class="note"><span class="bold">Vaidya 16</span></span>
         
         <p>
            asatsadakriyā kena kathaṃ dṛśyaṃ nivartate /<br />
            kathaṃ hi śudhyate tarkaḥ kena tarkaḥ pravartate // Lank_2.86 //
            </p>
         
         
         <p>
            kriyā pravartate kena gamanaṃ brūhi me katham /<br />
            saṃjñāyāśchedanaṃ kena samādhiḥ kena cocyate // Lank_2.87 //
            </p>
         
         
         <p>
            vidārtha tribhavaṃ ko 'sau kiṃ sthānaṃ kā tanurbhavet /<br />
            asatyātmakathā kena saṃvṛtyā deśanā katham // Lank_2.88 //
            </p>
         
         
         <p>
            lakṣaṇaṃ pṛcchase kena nairātmyaṃ pṛcchase katham /<br />
            garbhā naiyāyikāḥ kena pṛcchase māṃ jinaurasāḥ // Lank_2.89 //
            </p>
         
         
         <p>
            śāśvatocchedadṛṣṭiśca kena cittaṃ sabhādhyate /<br />
            abhilāpastathā jñānaṃ śīlaṃ gotraṃ jinaurasāḥ // Lank_2.90 //
            </p>
         
         
         <p>
            yuktavyākhyā guruśiṣyaḥ sattvānāṃ citratā katham /<br />
            annapānaṃ nabho meghā mārāḥ prajñaptimātrakam // Lank_2.91 //
            </p>
         
         
         <p>
            taruvallyaḥ kathaṃ kena pṛcchase māṃ jinaurasa /<br />
            kṣetrāṇi citratā kena ṛṣirdīrghatapāstathā // Lank_2.92 //
            </p>
         
         
         <p>
            vaṃśaḥ kaste guruḥ kena pṛcchase māṃ jinaurasa /<br />
            uhoḍimā narā yoge kāmadhātau na budhyase // Lank_2.93 //
            </p>
         
         
         <p>
            siddhānto hyakaniṣṭheṣu yuktiṃ pṛcchasi me katham /<br />
            abhijñāṃ laukikāṃ kena kathaṃ bhikṣutvameva ca // Lank_2.94 //
            </p>
         
         
         <p>
            nairmāṇikān vipākasthān buddhān pṛcchasi me katham /<br />
            tathatājñānabuddhā vai saṃghāścaiva kathaṃ bhavet // Lank_2.95 //
            </p>
         
         
         <p>
            vīṇāpaṇavapuṣpābhāḥ kṣetrā lokavivarjitāḥ /<br />
            cittaṃ hi bhūmayaḥ sapta pṛcchase māṃ jinaurasa /<br />
            etāṃścānyāṃśca subahūn praśnān pṛcchasi māṃ suta // Lank_2.96 //
            </p>
         
         
         <p>
            ekaikaṃ lakṣaṇairyuktaṃ dṛṣṭidoṣavivarjitam /<br />
            siddhāntaṃ deśanāṃ vakṣye sahasā tvaṃ śṛṇohi me // Lank_2.97 //
            </p>
         
         
         <p>
            upanyāsaṃ kariṣyāmi padānāṃ śṛṇu me suta /<br />
            aṣṭottaraṃ padaśataṃ yathā buddhānuvarṇitam // Lank_2.98 //
            </p>
         
         
         <p>atha khalu mahāmatirbodhisattvo mahāsattvo bhagavantametadavocat - katamadbhagavan
            aṣṭottarapadaśatam? bhagavānāha - utpādapadam anutpādapadam, nityapadam anityapadam,
            lakṣaṇapadam alakṣaṇapadam, sthityanyathātvapadam asthityanyathātvapadam, kṣaṇikapadam
            akṣaṇikapadam, svabhāvapadam asvabhāvapadam, śūnyatāpadam aśūnyatāpadam, ucchedapadam
            anucchedapadam, cittapadam acittapadam, madhyamapadam amadhyamapadam, śāśvatapadam
            aśāśvatapadam, (<span class="bold">Vaidya 17</span>) pratyayapadam apratyayapadam, hetupadam ahetupadam, kleśapadam akleśapadam, tṛṣṇāpadam
            atṛṣṇāpadam, upāyapadam anupāyapadam, kauśalyapadam akauśalyapadam, śuddhipadam aśuddhipadam,
            yuktipadam ayuktipadam, dṛṣṭāntapadam adṛṣṭāntapadam, śiṣyapadam aśiṣyapadam, gurupadam
            agurupadam, gotrapadam agotrapadam, yānatrayapadam ayānatrayapadam, nirābhāsapadam
            anirābhāsapadam, praṇidhānapadam apraṇidhānapadam, trimaṇḍalapadam, atrimaṇḍalapadam,
            nimittapadam animittapadam, sadasatpakṣapadam asadasatpakṣapadam, ubhayapadam anubhayapadam,
            svapratyātmāryajñānapadam asvapratyātmāryajñānapadam, dṛṣṭadharmasukhapadam adṛṣṭadharmasukhapadam,
            kṣetrapadam akṣetrapadam, aṇupadam anaṇupadam, jalapadam ajalapadam, dhanvapadam adhanvapadam,
            bhūtapadam abhūtapadam, saṃkhyāgaṇitapadam asaṃkhyāgaṇitapadam, abhijñāpadam anabhijñāpadam,
            khedapadam akhedapadam, ghanapadam aghanapadam, śilpakalāvidyāpadam aśilpakalāvidyāpadam,
            vāyupadam avāyupadam, bhūmipadam abhūmipadam, cintyapadam acintyapadam, prajñaptipadam
            aprajñaptipadam, svabhāvapadam asvabhāvapadam, skandhapadam askandhapadam, sattvapadam
            asattvapadam, buddhipadam abuddhipadam, nirvāṇapadam anirvāṇapadam, jñeyapadam ajñeyapadam,
            tīrthyapadam atīrthyapadam, ḍamarapadam aḍamarapadam, māyāpadam amāyāpadam, svapnapadam
            asvapnapadam, marīcipadam amarīcipadam, bimbapadam abimbapadam, cakrapadam acakrapadam,
            gandharvapadam agandharvapadam, devapadam adevapadam, annapānapadam anannapānapadam,
            maithunapadam amaithunapadam, dṛṣṭapadam adṛṣṭapadam, pāramitāpadam apāramitāpadam,
            śīlapadam aśīlapadam,
            sobhabhāskaranakṣatrapadam asomabhāskaranakṣatrapadam, satyapadam asatyapadam, phalapadam
            aphalapadam, nirodhapadam anirodhapadam, nirodhavyutthānapadam anirodhavyutthānapadam,
            cikitsāpadam acikitsāpadam, lakṣaṇapadam alakṣaṇapadam, aṅgapadam anaṅgapadam, kalāvidyāpadam
            akalāvidyāpadam, dhyānapadam adhyānapadam, bhrāntipadam abhrāntipadam, dṛśyapadam
            adṛśyapadam, rakṣyapadam arakṣyapadam, vaṃśapadam avaṃśapadam, ṛṣipadam anarṣipadam,
            rājyapadam arājyapadam, grahaṇapadam agrahaṇapadam, ratnapadam aratnapadam, vyākaraṇapadam
            avyākaraṇapadam, icchantikapadam anicchantikapadam, strīpuṃnapuṃsakapadam astrīpuṃnapuṃsakapadam,
            rasapadam arasapadam, kriyāpadam akriyāpadam, dehapadam adehapadam, tarkapadam atarkapadam,
            calapadam acalapadam, indriyapadam anindriyapadam, saṃskṛtapadam asaṃskṛtapadam, hetuphalapadam
            ahetuphalapadam, kaniṣṭhapadam akaniṣṭhapadam, ṛtupadam anṛtupadam, drumagulmalatāvitānapadam
            adrumagulmalatāvitānapadam, vaicitryapadam avaicitryapadam, deśanāvatārapadam adeśanāvatārapadam,
            vinayapadam avinayapadam, bhikṣupadam abhikṣupadam, adhiṣṭhānapadam anadhiṣṭhānapadam,
            akṣarapadam anakṣarapadam / idaṃ tanmahāmate aṣṭottaraṃ padaśataṃ pūrvabuddhānuvarṇitam
            //</p>
         
         <span class="note"><span class="bold">Vaidya 18</span></span>
         
         <p>atha khalu mahāmatirbodhisattvo mahāsattvaḥ punarapi bhagavantametadavocat - katividho
            bhagavan vijñānānāmutpādasthitinirodho bhavati? bhagavānāha - dvividho mahāmate vijñānānāmutpattisthitinirodho
            bhavati, na ca tārkikā avabudhyante yaduta prabandhanirodho lakṣaṇanirodhaśca / dvividha
            utpādo vijñānānām, prabandhotpado lakṣaṇotpādaśca / dvividhā sthitiḥ prabandhasthitirlakṣaṇasthitiśca
            / trividhaṃ vijñānaṃ pravṛttilakṣaṇaṃ karmalakṣaṇaṃ jātilakṣaṇaṃ ca / dvividhaṃ mahāmate
            vijñānaṃ saṃkṣepeṇa aṣṭalakṣaṇoktaṃ khyātivijñānaṃ vastuprativikalpavijñānaṃ ca /
            yathā mahāmate darpaṇasya rūpagrahaṇam, evaṃ khyātivijñānasyākhyāsyati / khyātivijñānaṃ
            ca mahāmate vastuprativikalpavijñānaṃ ca / dve 'pyete 'bhinnalakṣaṇe 'nyonyahetuke
            / tatra khyātivijñānaṃ mahāmate acintyavāsanāpariṇāmahetukam / vastuprativikalpavijñānaṃ
            ca mahāmate viṣayavikalpahetukamanādikālaprapañcavāsanāhetukaṃ ca //</p>
         
         
         <p>tatra sarvendriyavijñānanirodho mahāmate yaduta ālayavijñānasya abhūtaparikalpavāsanāvaicitryanirodhaḥ
            / eṣa hi mahāmate lakṣaṇanirodhaḥ / prabandhanirodhaḥ punarmahāmate yasmācca pravartate
            / yasmāditi mahāmate yadāśrayeṇa yadālambanena ca / tatra yadāśrayamanādikālaprapañcadauṣṭhulyavāsanā
            yadālambanaṃ svacittadṛśyavijñānaviṣaye vikalpāḥ / tadyathā mahāmate mṛtparamāṇubhyo
            mṛtpiṇḍaḥ, na cānyo nānanyaḥ, tathā suvarṇaṃ bhūṣaṇāt / yadi ca mahāmate mṛtpiṇḍo
            mṛtparamāṇubhyo 'nyaḥ syāt, tairnārabdhaḥ syāt / sa cārabdhastairmṛtparamāṇubhiḥ,
            tasmānnānyaḥ / athānanyaḥ syāt, mṛtpiṇḍaparamāṇvoḥ pratibhāgo na syāt / evameva mahāmate
            pravṛttivijñānānyālayavijñānajātilakṣaṇādanyāni syuḥ, anālayavijñānahetukāni syuḥ
            / athānanyāni pravṛttivijñānanirodhe ālayavijñānavirodhaḥ syāt, sa ca na bhavati svajātilakṣaṇanirodhaḥ
            / tasmānmahāmate na svajātilakṣaṇanirodho vijñānānāṃ kiṃ tu karmalakṣaṇanirodhaḥ /
            svajātilakṣaṇe punarnirudhyamāne ālayavijñānanirodhaḥ syāt / ālayavijñāne punarnirudhyamāne
            nirviśiṣṭastīrthakarocchedavādenāyaṃ vādaḥ syāt / tīrthakarāṇāṃ mahāmate ayaṃ vādo
            yaduta viṣayagrahaṇoparamādvijñānaprabandhoparamo bhavati / vijñānaprabandhoparamādanādikālaprabandhavyucchittiḥ
            syāt / kāraṇataśca mahāmate tīrthakarāḥ prabandhapravṛttiṃ varṇayanti / na cakṣurvijñānasya
            rūpālokasamudayata utpattiṃ varṇayanti anyatra kāraṇataḥ / kāraṇaṃ punarmahāmate pradhānapuruṣeśvarakālāṇupravādāḥ
            //</p>
         
         
         <p>punaraparaṃ mahāmate saptavidho bhāvasvabhāvo bhavati yaduta samudayasvabhāvo bhāvasvabhāvo
            lakṣaṇasvabhāvo mahābhūtasvabhāvo hetusvabhāvaḥ pratyayasvabhāvo niṣpattisvabhāvaśca
            saptamaḥ //</p>
         
         
         <p>punaraparaṃ mahāmate saptavidhaḥ paramārtho yaduta cittagocaro jñānagocaraḥ prajñāgocaro
            dṛṣṭidvayagocaro dṛṣṭidvayātikrāntagocaraḥ sutabhūmyanukramaṇagocarastathāgatasya
            pratyātmagatigocaraḥ //</p>
         
         <span class="note"><span class="bold">Vaidya 19</span></span>
         
         <p>etanmahāmate atītānāgatapratyutpannānāṃ tathāgatānāmarhatāṃ samyaksaṃbuddhānāṃ bhāvasvabhāvaparamārthahṛdayaṃ
            yena samanvāgatāstathāgatā laukikalokottaratamān dharmānāryeṇa prajñācakṣuṣā svasāmānyalakṣaṇapatitān
            vyavasthāpayanti / tathā ca vyavasthāpayanti yathā tīrthakaravādakudṛṣṭisādhāraṇā
            na bhavanti / kathaṃ ca mahāmate tīrthakaravādakudṛṣṭisādhāraṇā bhavanti? yaduta svacittaviṣayavikalpadṛṣṭyanavabodhanādvijñānānām
            / svacittadṛśyamātrānavatāreṇa mahāmate bālapṛthagjanā bhāvābhāvasvabhāvaparamārthadṛṣṭidvayavādino
            bhavanti //</p>
         
         
         <p>punaraparaṃ mahāmate vikalpabhavatrayaduḥkhavinivartanamajñānatṛṣṇākarmapratyayavinivṛttiṃ
            svacittadṛśyamāyāviṣayānudarśanaṃ bhāṣiṣye / ye kecinmahāmate śramaṇā vā brāhmaṇā
            vā abhūtvā śraddhāhetuphalābhivyaktidravyaṃ ca kālāvasthitaṃ pratyayeṣu ca skandhadhātvāyatanānāmutpādasthitiṃ
            cecchanti, bhūtvā ca vyayam, te mahāmate saṃtatikriyotpādabhaṅgabhavanirvāṇamārgakarmaphalasatyavināśocchedavādino
            bhavanti / tatkasya hetoḥ? yadidaṃ pratyakṣānupalabdherādyadarśanābhāvāt / tadyathā
            mahāmate ghaṭakapālābhāvo ghaṭakṛtyaṃ na karoti, nāpi dagdhabījamaṅkurakṛtyaṃ karoti,
            evameva mahāmate ye skandhadhātvāyatanabhāvā niruddhā nirudhyante nirotsyante, svacittadṛśyavikalpadarśanāhetutvānnāsti
            nairantaryapravṛttiḥ //</p>
         
         
         <p>yadi punarmahāmate abhūtvā śraddhāvijñānānāṃ trisaṃgatipratyayakriyāyogenotpattirabhaviṣyat,
            asatāmapi mahāmate kūrmaromnāmutpattirabhaviṣyat, sikatābhyo vā tailasya / pratijñāhānirniyamanirodhaśca
            mahāmate prasajyate, kriyākarmakaraṇavaiyarthyaṃ ca sadasato bruvataḥ / teṣāmapi mahāmate
            trisaṃgatipratyayakriyāyogenopadeśo vidyate hetuphalasvalakṣaṇatayā atītānāgatapratyutpannāsatsallakṣaṇāstitāṃ
            yuktyāgamaistarkabhūmau vartamānāḥ svadṛṣṭidoṣavāsanatayā nirdekṣyanti / evameva mahāmate
            bālapṛthagjanāḥ kudṛṣṭidaṣṭā viṣamamatayo 'jñaiḥ praṇītaṃ sarvapraṇītamiti vakṣyanti
            //</p>
         
         
         <p>ye punaranye mahāmate śramaṇā vā brāhmaṇā vā niḥsvabhāvaghanālātacakragandharvanagarānutpādamāyāmarīcyudakacandrasvapnasvabhāvabāhyacittadṛśyavikalpānādikālaprapañcadarśanena
            svacittavikalpapratyayavinivṛttirahitāḥ parikalpitābhidhānalakṣyalakṣaṇābhidheyarahitā
            dehabhogapratiṣṭhāsamālayavijñānaviṣayagrāhyagrāhakavisaṃyuktaṃ nirābhāsagocaramutpādasthitibhaṅgavarjyaṃ
            svacittotpādānugataṃ vibhāvayiṣyanti, nacirātte mahāmate bodhisattvā mahāsattvāḥ saṃsāranirvāṇasamatāprāptā
            bhaviṣyanti / mahākaruṇopāyakauśalyānābhogagatena mahāmate prayogena sarvasattvamāyāpratibimbasamatayā
            anārabdhapratyayatayā adhyātmabāhyaviṣayavimuktatayā cittabāhyādarśanatayā animittādhiṣṭhānānugatā
            anupūrveṇa bhūmikramasamādhiviṣayānugamanatayā traidhātukasvacittatayā adhimuktitaḥ
            prativibhāvayamānā māyopamasamādhiṃ pratilabhante / svacittanirābhāsamātrāvatāreṇa
            prajñāpāramitāvihārānuprāptā utpādakriyāyogavirahitāḥ samādhivajrabimbopamaṃ tathāgatakāyānugataṃ
            tathatānirmāṇānugataṃ balābhijñāvaśitākṛpākaruṇopāyamaṇḍitaṃ sarvabuddhakṣetratīrthyāyatanopagataṃ
            cittamanomanovijñānarahitaṃ parāvṛttyānuśrayānupūrvakaṃ tathāgatakāyaṃ mahāmate te
            bodhisattvāḥ (<span class="bold">Vaidya 20</span>) pratilapsyante / tasmāttarhi mahāmate bodhisattvairmahāsattvaistathāgatakāyānugamena
            pratilābhinā skandhadhātvāyatanacittahetupratyayakriyāyogotpādasthitibhaṅgavikalpaprapañcarahitairbhavitavyaṃ
            cittamātrānusāribhiḥ //</p>
         
         
         <p>anādikālāprapañcadauṣṭhulyavikalpavāsanahetukaṃ tribhavaṃ paśyato nirābhāsabuddhabhūmyanutpādasmaraṇatayā
            pratyātmāryadharmagatiṃgataḥ svacittavaśavartī anābhogacaryāgatiṃgato viśvarūpamaṇisadṛśaḥ
            sūkṣmaiḥ sattvacittānupraveśakairnirmāṇavigrahaiścittamātrāvadhāraṇatayā bhūmikramānusaṃghau
            pratiṣṭhāpayati / tasmāttarhi mahāmate bodhisattvena mahāsattvena svasiddhāntakuśalena
            bhavitavyam //</p>
         
         
         <p>punarapi mahāmatirāha - deśayatu me bhagavān cittamanomanovijñānapañcadharmasvabhāvalakṣaṇakusumadharmaparyāyaṃ
            buddhabodhisattvānuyātaṃ svacittadṛśyagocaravisaṃyojanaṃ sarvabhāṣyayuktitattvalakṣaṇavidāraṇaṃ
            sarvabuddhapravacanahṛdayaṃ laṅkāpurigirimalaye nivāsino bodhisattvānārabhyodadhitaraṃgālayavijñānagocaraṃ
            dharmakāyaṃ tathāgatānugītaṃ prabhāṣasva //</p>
         
         
         <p>atha khalu bhagavān punareva mahāmatiṃ bodhisattvaṃ mahāsattvametadavocat - caturbhirmahāmate
            kāraṇaiścakṣurvijñānaṃ pravartate / katamaiścaturbhiḥ? yaduta svacittadṛśyagrahaṇānavabodhato
            'nādikālaprapañcadauṣṭhulyarūpavāsanābhiniveśato vijñānaprakṛtisvabhāvato vicitrarūpalakṣaṇakautūhalataḥ
            / ebhirmahāmate caturbhiḥ kāraṇairoghāntarajalasthānīyādālayavijñānātpravṛttivijñānataraṃgautpadyate
            / yathā mahāmate cakṣurvijñāne, evaṃ sarvandriyaparamāṇuromakūpeṣu yugapatpravṛttikramaviṣayādarśabimbadarśanavat
            udadheḥ pavanāhatā iva mahāmate viṣayapavanacittodadhitaraṃgā avyucchinnahetukriyālakṣaṇā
            anyonyavinirmuktāḥ karmajātilakṣaṇasuvinibaddharūpasvabhāvānavadhāriṇo mahāmate pañca
            vijñānakāyāḥ pravartante / saha taireva mahāmate pañcabhirvijñānakāyairhetuviṣayaparicchedalakṣaṇāvadhārakaṃ
            nāma manovijñānaṃ taddhetujaśarīraṃ pravartate / na ca teṣāṃ tasya caivaṃ bhavati
            - vayamatrānyonyahetukāḥ svacittadṛśyavikalpābhiniveśapravṛttā iti //</p>
         
         
         <p>atha ca anyonyābhinnalakṣaṇasahitāḥ pravartante vijñaptiviṣayaparicchede / tathā ca
            pravartamānāḥ pravartante yathā samāpannasyāpi yoginaḥ sūkṣmagativāsanāpravṛttā na
            prajñāyante / yogināṃ caivaṃ bhavati - nirodhya vijñānāni samāpatsyāmahe iti / te
            cāniruddhaireva vijñānaiḥ samāpadyante vāsanābījānirodhādaniruddhāḥ, viṣayapravṛttagrahaṇavaikalyānniruddhāḥ
            / evaṃ sūkṣmo mahāmate ālayavijñānagatipracāro yattathāgataṃ sthāpayitvā bhūmipratiṣṭhitāṃśca
            bodhisattvān, na sukaramanyaiḥ śrāvakapratyekabuddhatīrthyayogayogibhiradhigantuṃ
            samādhiprajñābalādhānato 'pi vā paricchettum / anyatra bhūmilakṣaṇaprajñājñānakauśalapadaprabhedaviniścayajinānantakuśalamūlopacayasvacittadṛśyavikalpaprapañcavirahitairvanagahanaguhālayāntargatairmahāmate
            hīnotkṛṣṭamadhyamayogayogibhirna śakyaṃ svacittavikalpadṛśyadhārādraṣṭranantakṣetrajinābhiṣekavaśitābalābhijñāsamādhayaḥ
            (<span class="bold">Vaidya 21</span>) prāptum / kalyāṇamitrajinapuraskṛtairmahāmate śakyaṃ cittamanovijñānaṃ svacittadṛśyasvabhāvagocaravikalpasaṃsārabhavodadhiṃ
            karmatṛṣṇājñānahetukaṃ tartum / ata etasmātkāraṇānmahāmate yoginā kalyāṇamitrajinayoge
            yogaḥ prārabdhavyaḥ //</p>
         
         
         <p>atha khalu bhagavāṃstasyāṃ velāyāmimā gāthā abhāṣata -</p>
         
         
         <p>
            taraṃgā hyudadheryadvatpavanapratyayeritāḥ /<br />
            nṛtyamānāḥ pravartante vyucchedaśca na vidyate // Lank_2.99 //
            </p>
         
         
         <p>
            ālayaughastathā nityaṃ viṣayapavaneritaḥ /<br />
            citraistaraṃgavijñānairnṛtyamānaḥ pravartate // Lank_2.100 //
            </p>
         
         
         <p>
            nīle rakte 'tha lavaṇe śaṅkhe kṣīre ca śārkare /<br />
            kaṣāyaiḥ phalapuṣpādyaiḥ kiraṇā yatha bhāskare // Lank_2.101 //
            </p>
         
         
         <p>
            na cānyena ca nānanyena taraṃgā hyudadhermatāḥ /<br />
            vijñānāni tathā sapta cittena saha saṃyutāḥ // Lank_2.102 //
            </p>
         
         
         <p>
            udadheḥ pariṇāmo 'sau taraṃgāṇāṃ vicitratā /<br />
            ālayaṃ hi tathā citraṃ vijñānākhyaṃ pravartate // Lank_2.103 //
            </p>
         
         
         <p>
            cittaṃ manaśca vijñānaṃ lakṣaṇārthaṃ prakalpyate /<br />
            abhinnalakṣaṇā hyaṣṭau na lakṣyā na ca lakṣaṇam // Lank_2.104 //
            </p>
         
         
         <p>
            udadheśca taraṃgāṇāṃ yathā nāsti viśeṣaṇam /<br />
            vijñānānāṃ tathā cittaiḥ pariṇāmo na labhyate // Lank_2.105 //
            </p>
         
         
         <p>
            cittena cīyate karma manasā ca vicīyate /<br />
            vijñānena vijānāti dṛśyaṃ kalpeti pañcabhiḥ // Lank_2.106 //
            </p>
         
         
         <p>
            nīlaraktaprakāraṃ hi vijñānaṃ khyāyate nṛṇām /<br />
            taraṃgacittasādharmyaṃ vada kasmānmahāmate // Lank_2.107 //
            </p>
         
         
         <p>
            nīlaraktaprakāraṃ hi taraṃgeṣu na vidyate /<br />
            vṛttiśca varṇyate cittaṃ lakṣaṇārthaṃ hi bāliśān // Lank_2.108 //
            </p>
         
         
         <p>
            na tasya vidyate vṛttiḥ svacittaṃ grāhyavarjitam /<br />
            grāhye sati hi vai grāhastaraṃgaiḥ saha sādhyate // Lank_2.109 //
            </p>
         
         
         <p>
            dehabhogapratiṣṭhānaṃ vijñānaṃ khyāyate nṛṇām /<br />
            tenāsya dṛśyate vṛttistaraṃgaiḥ saha sādṛśā // Lank_2.110 //
            </p>
         
         
         <p>
            udadhistaraṃgabhāvena nṛtyamāno vibhāvyate /<br />
            ālayasya tathā vṛttiḥ kasmādbuddhyā na gamyate // Lank_2.111 //
            </p>
         
         
         <p>
            bālānāṃ buddhivaikalyādālayaṃ hyudadhiryathā /<br />
            taraṃgavṛttisādharmyaṃ dṛṣṭāntenopanīyate // Lank_2.112 //
            </p>
         
         <span class="note"><span class="bold">Vaidya 22</span></span>
         
         <p>
            udeti bhāskaro yadvatsamahīnottame jine /<br />
            tathā tvaṃ lokapradyota tattvaṃ deśesi bāliśān // Lank_2.113 //
            </p>
         
         
         <p>
            kṛtvā dharmeṣvavasthānaṃ kasmāttattvaṃ na bhāṣase /<br />
            bhāṣase yadi vā tattvaṃ citte tattvaṃ na vidyate // Lank_2.114 //
            </p>
         
         
         <p>
            udadheryathā taraṃgā hi darpaṇe supine yathā /<br />
            dṛśyanti yugapatkāle tathā cittaṃ svagocare // Lank_2.115 //
            </p>
         
         
         <p>
            vaikalyādviṣayāṇāṃ hi kramavṛttyā pravartate /<br />
            vijñānena vijānāti manasā manyate punaḥ // Lank_2.116 //
            </p>
         
         
         <p>
            pañcānāṃ khyāyate dṛśyaṃ kramo nāsti samāhite /<br />
            citrācāryo yathā kaściccitrāntevāsiko 'pi vā /<br />
            citrārthe nāmayedraṅgān deśayāmi tathā hyaham // Lank_2.117 //
            </p>
         
         
         <p>
            raṅge na vidyate citraṃ na bhūmau na ca bhājane /<br />
            sattvānāṃ karṣaṇārthāya raṅgaiścitraṃ vikalpyate /<br />
            deśanā vyabhicāraṃ ca tattvaṃ hyakṣaravarjitam // Lank_2.118 //
            </p>
         
         
         <p>
            kṛtvā dharmeṣvavasthānaṃ tattvaṃ deśemi yoginām /<br />
            tattvaṃ pratyātmagatikaṃ kalpyakalpena varjitam /<br />
            deśemi jinaputrāṇāṃ neyaṃ bālāna deśanā // Lank_2.119 //
            </p>
         
         
         <p>
            vicitrā hi yathā māyā dṛśyate na ca vidyate /<br />
            deśanāpi tathā citrā deśyate 'vyabhicāriṇī /<br />
            deśanā hi yadanyasya tadanyasyāpyadeśanā // Lank_2.120 //
            </p>
         
         
         <p>
            āture āture yadvadbhiṣadragvyaṃ prayacchati /<br />
            buddhā hi tadvatsattvānāṃ cittamātraṃ vadanti vai // Lank_2.121 //
            </p>
         
         
         <p>
            tārkikāṇāmaviṣayaṃ śrāvakāṇāṃ na caiva hi /<br />
            yaṃ deśayanti vai nāthāḥ pratyātmagatigocaram // Lank_2.122 //
            </p>
         
         
         <p>punaraparaṃ mahāmate bodhisattvena svacittadṛśyagrāhyagrāhakavikalpagocaraṃ parijñātukāmena
            saṃgaṇikāasaṃsargamiddhanivaraṇavigatena bhavitavyam / prathamamadhyamapaścādrātrajāgarikāyoganuyuktena
            bhavitavyam / kutīrthyaśāstrākhyāyikāśrāvakapratyekabuddhayānalakṣaṇavirahitena ca
            bhavitavyam / svacittadṛśyavikalpalakṣaṇagatiṃgatena ca bhavitavyaṃ bodhisattvena
            mahāsattvena //</p>
         
         
         <p>punaraparaṃ mahāmate bodhisattvena mahāsattvena cittavijñānaprajñālakṣaṇavyavasthāyāṃ
            sthitvā upariṣṭādāryajñānalakṣaṇatrayayogaḥ karaṇīyaḥ / tatropariṣṭādāryajñānalakṣaṇatrayaṃ
            mahāmate katamat? yaduta nirābhāsalakṣaṇaṃ sarvabuddhasvapraṇidhānādhiṣṭhānalakṣaṇaṃ
            pratyātmāryajñānagatilakṣaṇaṃ (<span class="bold">Vaidya 23</span>) ca / yānyadhigamya yogī khañjagardabha iva cittaprajñājñānalakṣaṇaṃ hitvā jinasutāṣṭamīṃ
            prāpya bhūmiṃ taduttare lakṣaṇatraye yogamāpadyate //</p>
         
         
         <p>tatra nirābhāsalakṣaṇaṃ punarmahāmate sarvaśrāvakapratyekabuddhatīrthalakṣaṇaparicayātpravartate
            / adhiṣṭhānalakṣaṇaṃ punarmahāmate pūrvabuddhasvapraṇidhānādhiṣṭhānataḥ pravartate
            / pratyātmāryajñānagatilakṣaṇaṃ punarmahāmate sarvadharmalakṣaṇānabhiniveśato māyopamasamādhikāyapratilambhādbuddhabhūmigatigamanapracārāt
            pravartate / etanmahāmate āryāṇāṃ lakṣaṇatrayaṃ yenāryeṇa lakṣatrayeṇa samanvāgatā
            āryāḥ svapratyātmāryajñānagatigocaramadhigacchanti / tasmāttarhi mahāmate āryajñānalakṣaṇatrayayogaḥ
            karaṇīyaḥ //</p>
         
         
         <p>atha khalu mahāmatirbodhisattvo mahāsattvaḥ punareva tasyā bodhisattvaparṣadaścittāśayavicāramājñāya
            āryajñānavastupravicayaṃ nāma dharmaparyāyaṃ sarvabuddhādhiṣṭhānādhiṣṭhito bhagavantaṃ
            paripṛcchati sma - deśayatu me bhagavānāryajñānavastupravicayaṃ nāma dharmaparyāyamaṣṭottarapadaśataprabhedāśrayam,
            yamāśritya tathāgatā arhantaḥ samyaksaṃbuddhā bodhisattvānāṃ mahāsattvānāṃ svasāmānyalakṣaṇapatitānāṃ
            parikalpitasvabhāvagatiprabhedaṃ deśayanti, yena parikalpitasvabhāvagatiprabhedena
            suprativibhāgaviddhena pudgaladharmanairātmyapracāraṃ prativiśodhya bhūmiṣu kṛtavidyāḥ
            sarvaśrāvakapratyekabuddhatīrthakaradhyānasamādhisamāpattisukhamatikramya tathāgatācintyaviṣayapracāragatipracāraṃ
            pañcadharmasvabhāvagativinivṛttaṃ tathāgataṃ dharmakāyaṃ prajñājñānasunibaddhadharmaṃ
            māyāviṣayābhinivṛttaṃ sarvabuddhakṣetratuṣitabhavanākaniṣṭhālayopagaṃ tathāgatakāyaṃ
            pratilabheran //</p>
         
         
         <p>bhagavānāha - iha mahāmate eke tīrthyātīrthyadṛṣṭayo nāstitvābhiniviṣṭā vikalpabuddhihetukṣayasvabhāvābhāvānnāsti
            śaśasya viṣāṇaṃ vikalpayanti / yathā śaśaviṣāṇaṃ nāsti, evaṃ sarvadharmāḥ / anye punarmahāmate
            bhūtaguṇāṇudravyasaṃsthānasaṃniveśaviśeṣaṃ dṛṣṭvā nāstiśaśaśṛṅgābhiniveśābhiniviṣṭā
            asti gośṛṅgamiti kalpayanti / te mahāmate antadvayadṛṣṭipatitāścittamātrānavadhāritamatayaḥ
            / svacittadhātuvikalpena te puṣṇanti / dehabhogapratiṣṭhāgativikalpamātre mahāmate
            śaśaśṛṅgaṃ nāstyastivinivṛttaṃ na kalpayettathā mahāmate sarvabhāvānāṃ nāstyastivinivṛttaṃ
            na kalpayitavyam //</p>
         
         
         <p>ye punarmahāmate nāstyastivinivṛttā nāsti śaśaśṛṅgaṃ na kalpayanti, tairanyonyāpekṣahetutvānnāsti
            śaśaviṣāṇamiti na kalpayitavyam / āparamāṇupravicayādvastvanupalabdhabhāvānmahāmate
            āryajñānagocaravinivṛttamasti gośṛṅgamiti na kalpayitavyam //</p>
         
         
         <p>atha khalu mahāmatirbodhisattvo mahāsattvo bhagavantametadavocat - nanu bhagavan vikalpasyāpravṛttilakṣaṇaṃ
            dṛṣṭvā anumimīmahe vikalpāpravṛttyapekṣaṃ tasya nāstitvam / bhagavānāha - na hi mahāmate
            vikalpāpravṛttyapekṣaṃ tasya nāstitvam / tatkasya hetoḥ? vikalpasya tatpravṛttihetutvāt
            / tadviṣāṇāśrayapravṛtto hi mahāmate vikalpaḥ / yasmādviṣāṇāśrayapravṛtto mahāmate
            vikalpaḥ, tasmādāśrayahetutvādanyānanyavivarjitatvānna hi tadapekṣaṃ nāstitvaṃ śaśaviṣāṇasya
            / (<span class="bold">Vaidya 24</span>) yadi punarmahāmate vikalpo 'nyaḥ syācchaśaviṣāṇādaviṣāṇahetukaḥ syāt / athānanyaḥ
            syāt, taddhetukatvādāparamāṇupravicayānupalabdherviṣāṇādananyatvāttadabhāvaḥ syāt
            / tadubhayabhāvābhāvātkasya kimapekṣya nāstitvaṃ bhavati? atha na bhavati mahāmate
            apekṣya nāstitvaṃ śaśaviṣāṇasya astitvamapekṣya nāstitvaṃ śaśaviṣāṇaṃ na kalpayitavyaṃ
            viṣamahetutvānmahāmate nāstyastitvam siddhirna bhavati nāstyastitvavādinām / anye
            punarmahāmate tīrthakaradṛṣṭayo rūpakāraṇasaṃsthānābhiniveśābhiniviṣṭā ākāśabhāvāparicchedakuśalā
            rūpamākāśabhāvavigataṃ paricchedaṃ dṛṣṭvā vikalpayanti / ākāśameva ca mahāmate rūpam
            / rūpabhūtānupraveśānmahāmate rūpamevākāśam / ādheyādhāravyayasthānabhāvena mahāmate
            rūpākāśakāraṇayoḥ pravibhāgaḥ pratyetavyaḥ / bhūtāni mahāmate pravartamānāni parasparasvalakṣaṇabhedabhinnāni
            ākāśe cāpratiṣṭhitāni / na ca teṣvākāśaṃ nāsti / evameva śaśasya viṣāṇaṃ mahāmate
            goviṣāṇamapekṣya bhavati / goviṣāṇaṃ punarmahāmate aṇuśo vibhajyamānaṃ punarapyaṇavo
            vibhajyamānā aṇutvalakṣaṇe nāvatiṣṭhante / tasya kimapekṣya nāstitvaṃ bhavati? athānyadapekṣya
            vastu, tadapyevaṃdharmi //</p>
         
         
         <p>atha khalu bhagavān punarapi mahāmatiṃ bodhisattvaṃ mahāsattvametadavocat - śaśagośṛṅgākāśarūpapadṛṣṭivikalpavigatena
            mahāmate bhavitavyam, tadanyaiśca bodhisattvaiḥ / svacittadṛśyavikalpānugamamanasā
            ca mahāmate bhavitavyam / sarvajinasutakṣetramaṇḍale ca tvayā svacittadṛśyayogopadeśaḥ
            karaṇīyaḥ //</p>
         
         
         <p>atha khalu bhagavāṃstasyāṃ velāyāmimā gāthā abhāṣata -</p>
         
         
         <p>
            dṛśyaṃ na vidyate cittaṃ cittaṃ dṛśyātpravartate /<br />
            devabhogapratiṣṭhānamālayaṃ khyāyate nṛṇām // Lank_2.123 //
            </p>
         
         
         <p>
            cittaṃ manaśca vijñānaṃ svabhāvaṃ dharmapañcakam /<br />
            nairātmyaṃ dvitayaṃ śuddhaṃ prabhāṣante vināyakāḥ // Lank_2.124 //
            </p>
         
         
         <p>
            dīrghahrasvādisaṃbandhamanyonyataḥ pravartate /<br />
            astitvasādhakaṃ nāsti asti nāstitvasādhakam // Lank_2.125 //
            </p>
         
         
         <p>
            aṇuśo bhajyamānaṃ hi naiva rūpaṃ vikalpayet /<br />
            cittamātraṃ vyavasthānaṃ kudṛṣṭyā na prasīdati // Lank_2.126 //
            </p>
         
         
         <p>
            tārkikāṇāmaviṣayaḥ śrāvakāṇāṃ na caiva hi /<br />
            yaṃ deśayanti vai nāthāḥ pratyātmagatigocaram // Lank_2.127 //
            </p>
         
         
         <p>atha khalu mahāmatirbodhisattvo mahāsattvaḥ punarapi svacittadṛśyadhārāviśuddhyarthaṃ
            bhagavantamadhyeṣate sma - kathaṃ bhagavan svacittadṛśyadhārā viśudhyati yugapatkramavṛttyā
            vā? bhagavānāha - kramavṛttyā mahāmate svacittadṛśyadhārā viśudhyati na yugapat /
            tadyathā mahāmate āmraphalāni kramaśaḥ pacyante na yugapat, evameva mahāmate svacittadṛśyadhārā
            sattvānāṃ kramaśo viśudhyati (<span class="bold">Vaidya 25</span>) na yugapat / tadyathā mahāmate kumbhakāraḥ kramaśo bhāṇḍāni kurute na yugapat, evameva
            mahāmate tathāgataḥ sattvānāṃ svacittadṛśyadhārāṃ kramaśo viśodhayati na yugapat /
            tadyathā mahāmate pṛthivyāṃ tṛṇagulmauṣadhivanaspatayaḥ kramavṛttyā virohanti na yugapat,
            evameva mahāmate sattvānāṃ tathāgataḥ kramaśaḥ svacittadṛśyadhārāṃ viśodhayati na
            yugapat / tadyathā mahāmate hāsyalāsyagītavāditravīṇālekhyayogyāḥ kramaśaḥ pravartante
            na yugapat, evemeva mahāmate tathāgataḥ sarvasattvānāṃ kramaśaḥ svacittadṛśyadhārāṃ
            viśodhayati na yugapat / tadyathā mahāmate darpaṇāntargatāḥ sarvarūpāvabhāsāḥ saṃdṛśyante
            nirvikalpā yugapat, evameva mahāmate svacittadṛśyadhārāṃ yugapattathāgataḥ sarvasattvānāṃ
            viśodhayati nirvikalpāṃ nirābhāsagocarām / tadyathā mahāmate somādityamaṇḍalaṃ yugapatsarvarūpāvabhāsān
            kiraṇaiḥ prakāśayati, evameva mahāmate tathāgataḥ svacittadṛśyadauṣṭhulyavāsanāvigatānāṃ
            sattvānāṃ yugapadacintyajñānajinagocaraviṣayaṃ saṃdarśayati / tadyathā mahāmate ālayavijñānaṃ
            svacittadṛśyadehapratiṣṭhābhogaviṣayaṃ yugapadvibhāvayati, evameva mahāmate niṣyandabuddho
            yugapatsattvagocaraṃ paripācya ākaniṣṭhabhavanavimānālayayogaṃ yogināmarpayati / tadyathā
            mahāmate dharmatābuddho yugapanniṣyandanirmāṇakiraṇairvirājate, evameva mahāmate pratyātmāryagatidharmalakṣaṇaṃ
            bhāvābhāvakudṛṣṭivinivartanatayā yugapadvirājate //</p>
         
         
         <p>punaraparaṃ mahāmate dharmatāniṣyandabuddhaḥ svasāmānyalakṣaṇapatitātsarvadharmātsvacittadṛśyavāsanāhetulakṣaṇopanibaddhātparikalpitasvabhāvābhiniveśahetukānatadātmakavividhamāyāraṅgapuruṣavaicitryābhiniveśānupalabdhito
            mahāmate deśayati / punaraparaṃ mahāmate parikalpitasvabhāvavṛttilakṣaṇaṃ paratantrasvabhāvābhiniveśataḥ
            pravartate / tadyathā tṛṇakāṣṭhagulmalatāśrayānmāyāvidyāpuruṣasaṃyogātsarvasattvarūpadhāriṇaṃ
            māyāpuruṣavigrahamabhiniṣpannaikasattvaśarīraṃ vividhakalpavikalpitaṃ khyāyate, tathā
            khyāyannapi mahāmate tadātmako na bhavati, evameva mahāmate paratantrasvabhāve parikalpitasvabhāve
            vividhavikalpacittavicitralakṣaṇaṃ khyāyate / vastuparikalpalakṣaṇābhiniveśavāsanātparikalpayan
            mahāmate parikalpitasvabhāvalakṣaṇaṃ bhavati / eṣā mahāmate niṣyandabuddhadeśanā /
            dharmatābuddhaḥ punarmahāmate cittasvabhāvalakṣaṇavisaṃyuktāṃ pratyātmāryagatigocaravyavasthāṃ
            karoti / nirmitanirmāṇabuddhaḥ punarmahāmate dānaśīladhyānasamādhicitraprajñājñānaskandhadhātvāyatanavimokṣavijñānagatilakṣaṇaprabhedapracāraṃ
            vyavasthāpayati / tīrthyadṛṣṭyā ca rūpyasamatikramaṇalakṣaṇaṃ deśayati / dharmatābuddhaḥ
            punarmahāmate nirālambaḥ / ālambavigataṃ sarvakriyendriyapramāṇalakṣaṇavinivṛttamaviṣayaṃ
            bālaśrāvakapratyekabuddhatīrthakarātmakalakṣaṇābhiniveśābhiniviṣṭānām / tasmāttarhi
            mahāmate pratyātmāryagativiśeṣalakṣaṇe yogaḥ karaṇīyaḥ / svacittalakṣaṇadṛśyavinivṛttidṛṣṭinā
            ca te bhavitavyam //</p>
         
         
         <p>punaraparaṃ mahāmate dvividhaṃ śrāvakayānanayaprabhedalakṣaṇaṃ yaduta pratyātmāryādhigamaviśeṣalakṣaṇaṃ
            ca bhāvavikalpasvabhāvābhiniveśalakṣaṇaṃ ca / tatra mahāmate pratyātmāryādhigamaviśeṣalakṣaṇaṃ
            śrāvakāṇāṃ katamat? yaduta śūnyatānātmaduḥkhānityaviṣayasatyavairāgyopaśamātskandhadhātvāyatanasvasāmānyalakṣaṇabāhyārthavināśalakṣaṇādyathābhūtaparijñānāccittaṃ
            (<span class="bold">Vaidya 26</span>) samādhīyate / svacittaṃ samādhāya dhyānavimokṣasamādhimārgaphalasamāpattivimuktivāsanācintyapariṇaticyutivigataṃ
            pratyātmāryagatilakṣaṇasukhavihāraṃ mahāmate adhigacchanti śrāvakāḥ / etanmahāmate
            śrāvakāṇāṃ pratyātmāryagatilakṣaṇam / etaddhi mahāmate śrāvakāṇāṃ pratyātmāryādhigamavihārasukhamadhigamya
            bodhisattvena mahāsattvena nirodhasukhaṃ samāpattisukhaṃ ca sattvakriyāpekṣayā pūrvasvapraṇidhānābhinirhṛtatayā
            ca na sākṣātkaraṇīyam / etanmahāmate śrāvakāṇāṃ pratyātmāryagatilakṣaṇasukhaṃ yatra
            bodhisattvena mahāsattvena pratyātmāryagatilakṣaṇasukhe na śikṣitavyam / bhāvavikalpasvabhāvābhiniveśaḥ
            punarmahāmate śrāvakāṇāṃ katamaḥ? yaduta nīlapītoṣṇadravacalakaṭhināni mahābhūtānyakriyāpravṛttāni
            svasāmānyalakṣaṇayuktyāgamapramāṇasuvinibaddhāni dṛṣṭvā tatsvabhāvābhiniveśavikalpaḥ
            pravartate / etanmahāmate bodhisattvenādhigamya vyāvartayitavyam / dharmanairātmyalakṣaṇānupraveśatayā
            pudgalanairātmyalakṣaṇadṛṣṭiṃ nivārya bhūmikramānusaṃghau pratiṣṭhāpayitavyam / etanmahāmate
            śrāvakāṇāṃ bhāvavikalpasvabhāvābhiniveśalakṣaṇaṃ yaduktam, idaṃ tatpratyuktam //</p>
         
         
         <p>atha khalu mahāmatirbodhisattvo mahāsattvo bhagavantametadavocat - nityamacintyaṃ
            ca bhagavatā pratyātmāryagatigocaraṃ paramārthagocaraṃ ca prabhāṣitam / nanu bhagavaṃstīrthakarā
            api nityācintyavādinaḥ kāraṇānām? bhagavānāha - na mahāmate tīrthakarāṇāṃ kāraṇasya
            nityācintyatāṃ prāpnoti / tatkasya hetoḥ? tīrthakarāṇāṃ mahāmate nityācintyaṃ na hetusvalakṣaṇayuktam
            / yasya mahāmate nityācintyaṃ na hetusvalakṣaṇayuktam, tatkathaṃ kenābhivyajyate nityamacintyamiti?
            nityācintyavādaḥ punarmahāmate yadi hetusvalakṣaṇayuktaḥ syāt, nityaṃ kāraṇādhīnahetulakṣaṇatvānnityamacintyaṃ
            na bhavati / mama tu mahāmate paramārthanityācintyaṃ paramārthalakṣaṇahetuyuktaṃ bhāvābhāvavigataṃ
            pratyātmāryādhigamalakṣaṇatvāllakṣaṇavatparamārthajñānahetutvācca hetumadbhāvābhāvavigatatvādakṛtakākāśanirvāṇanirodhadṛṣṭāntasādharmyānnityam
            / ata etanmahāmate tīrthakaranityācintyavādatulyaṃ na bhavati / nityācintyataiveyaṃ
            mahāmate tathāgatānāṃ pratyātmāryajñānādhigamatathatā / tasmāttarhi mahāmate bodhisattvena
            mahāsattvena nityācintyapratyātmāryajñānādhigamāya yogaḥ karaṇīyaḥ //</p>
         
         
         <p>punaraparaṃ mahāmate nityācintyatā tīrthakarāṇāmanityabhāvavilakṣaṇahetutvāt / na
            svakṛtahetulakṣaṇaprabhāvitatvānnityam / yadi punarmahāmate tīrthakarāṇāṃ nityācintyatā
            kṛtakabhāvābhāvādanityatāṃ dṛṣṭvā anumānabuddhyā nityaṃ samāpyate, tenaiva hetunā
            mamāpi mahāmate kṛtakabhāvābhāvādanityatāṃ dṛṣṭvā nityamahetūpadeśāt //</p>
         
         
         <p>yadi punarmahāmate hetulakṣaṇasaṃyuktaṃ nityācintyatā, tīrthakarāṇāṃ hetubhāvasvalakṣaṇabhāvābhāvācchaśaviṣāṇatulyā
            mahāmate nityācintyatā, vāgvikalpamātrā ca mahāmate tīrthakarāṇāṃ prasajyate / tatkasya
            hetoḥ? yaduta vāgvikalpamātraṃ hi mahāmate śaśaviṣāṇaṃ svahetulakṣaṇābhāvāt / mama
            tu mahāmate nityācintyatā pratyātmāryādhigamalakṣaṇahetutvātkṛtakabhāvābhāvavarjitatvānnityam,
            (<span class="bold">Vaidya 27</span>) na bāhyabhāvābhāvanityānityānupramāṇānnityam / yasya punarmahāmate bāhyābhāvānnityānumānānnityācintyatvānnityam,
            tasyā nityācintyatāyāḥ svahetulakṣaṇaṃ na jānīte / pratyātmādhigamāryajñānagocaralakṣaṇaṃ
            bahirdhā te mahāmate asaṃkathyāḥ //</p>
         
         
         <p>punaraparaṃ mahāmate saṃsāravikalpaduḥkhabhayabhītā nirvāṇamanveṣante / saṃsāranirvāṇayoraviśeṣajñāḥ
            sarvabhāvavikalpābhāvādindriyāṇāmanāgataviṣayoparamācca mahāmate nirvāṇaṃ vikalpayanti
            na pratyātmagativijñānālayaṃ parāvṛttipūrvakaṃ mahāmate / ataste mahāmate mohapuruṣā
            yānatrayavādino bhavanti, na cittamātragatinirābhāasavādinaḥ / ataste mahāmate atītānāgatapratyutpannānāṃ
            tathāgatānāṃ svacittadṛśyagocarānabhijñā bāhyacittadṛśyagocarābhiniviṣṭāḥ / te saṃsāragaticakre
            punarmahāmate caṃkramyante //</p>
         
         
         <p>punaraparaṃ mahāmate anutpannān sarvadharmānatītānāgatapratyutpannāstathāgatā bhāṣante
            / tatkasya hetoḥ? yaduta svacittadṛśyabhāvābhāvātsadasatorutpattivirahitatvānmahāmate
            anutpannāḥ sarvabhāvāḥ / śaśahayakharoṣṭraviṣāṇatulyā mahāmate sarvadharmāḥ / bālapṛthagjanābhūtaparikalpitasvabhāvavikalpitatvānmahāmate
            anutpannāḥ sarvabhāvāḥ / pratyātmāryajñānagatigocaro hi mahāmate sarvabhāvasvabhāvalakṣaṇotpādaḥ,
            na bālapṛthagjanavikalpadvayagocarasvabhāvaḥ / dehabhogapratiṣṭhāgatisvabhāvalakṣaṇaṃ
            mahāmate ālayavijñānaṃ grāhyagrāhakalakṣaṇena pravartamānaṃ bālā utpādasthitibhaṅgadṛṣṭidvayapatitāśayā
            utpādaṃ sarvabhāvānāṃ sadasatorvikalpayanti / atra te mahāmate yogaḥ karaṇīyaḥ //</p>
         
         
         <p>punaraparaṃ mahāmate pañcābhisamayagotrāṇi / katamāni pañca? yaduta śrāvakayānābhisamayagotraṃ
            pratyekabuddhayānābhisamayagotraṃ tathāgatayānābhisamayagotram aniyataikataragotram
            agotraṃ ca pañcamam / kathaṃ punarmahāmate śrāvakayānābhisamayagotraṃ pratyetavyam?
            yaḥ skandhadhātvāyatanasvasāmānyalakṣaṇaparijñānādhigame deśyamāne romāñcitatanurbhavati
            / lakṣaṇaparicayajñāne cāsya buddhiḥ praskandati, na pratītyasamutpādāvinirbhāgalakṣaṇaparicaye
            / idaṃ mahāmate śrāvakayānābhisamayagotram / yaḥ śrāvakayānābhisamayaṃ dṛṣṭvā ṣaṭpañcamyāṃ
            bhūmau paryutthānakleśaprahīṇo vāsanakleśāprahīṇo 'cintyācyutigataḥ samyaksiṃhanādaṃ
            nadati - kṣīṇā me jātiḥ, uṣitaṃ brahmacaryam, ityevamādi nigadya pudgalanairātmyaparicayādyāvannirvāṇabuddhirbhavati
            //</p>
         
         
         <p>anye punarmahāmate ātmasattvajīvapoṣapuruṣapudgalasattvāvabodhānnirvāṇamanveṣante
            / anye punarmahāmate kāraṇādhīnān sarvadharmān dṛṣṭvā nirvāṇagatibuddhayo bhavanti
            / dharmanairātmyadarśanābhāvānnāsti mokṣo mahāmate / eṣā mahāmate śrāvakayānābhisamayagotrakasyāniryāṇaniryāṇabuddhiḥ
            / atra te mahāmate kudṛṣṭivyāvṛttyarthaṃ yogaḥ karaṇīyaḥ //</p>
         
         <span class="note"><span class="bold">Vaidya 28</span></span>
         
         <p>tatra mahāmate pratyekabuddhayānābhisamayagotrakaḥ, yaḥ pratyekābhisamaye deśyamāne
            aśruhṛṣṭaromāñcitatanurbhavati / asaṃsargapratyayādbhāvābhiniveśabahuvividhasvakāyavaicitryarddhivyastayamakaprātihāryadarśane
            nirdiśyamāne 'nunīyate, sa pratyekabuddhayānābhisamayagotraka iti viditvā pratyekabuddhayānābhisamayānurūpā
            kathā karaṇīyā / etanmahāmate pratyekabuddhayānābhisamayagotrakasya lakṣaṇam //</p>
         
         
         <p>tatra mahāmate tathāgatayānābhisamayagotraṃ trividham - yaduta svabhāvaniḥsvabhāvadharmābhisamayagotram,
            adhigamasvapratyātmāryābhisamayagotram, bāhyabuddhakṣetraudāryābhisamayagotraṃ ca
            / yadā punarmahāmate trayāṇāmapyeṣāmanyatame deśyamāne svacittadṛśyadehālabhogapratiṣṭhācintyaviṣaye
            deśyamāne notrasati na saṃtrasati na saṃtrāsamāpadyate, veditavyamayaṃ tathāgatayānābhisamayagotraka
            iti / etanmahāmate tathāgatayānābhisamayagotrakasya lakṣaṇam //</p>
         
         
         <p>aniyatagotrakaḥ punarmahāmate triṣvapyeteṣu deśyamāneṣu yatrānunīyate tatrānuyojyaḥ
            syāt / parikarmabhūmiriyaṃ mahāmate gotravyavasthā / nirābhāsabhūmyavakramaṇatayā
            vyavasthā kriyate / pratyātmālaye tu svakleśavāsanāśuddhasya dharmanairātmyadarśanātsamādhisukhavihāraṃ
            prāpya śrāvako jinakāyatāṃ pratilapsyate //</p>
         
         
         <p>atha khalu bhagavāṃstasyāṃ velāyāmimā gāthā abhāṣat -</p>
         
         
         <p>
            srotāpattiphalaṃ caiva sakṛdāgāminastathā /<br />
            anāgāmiphalaṃ caiva arhattvaṃ cittavibhramam // Lank_2.128 //
            </p>
         
         
         <p>
            triyānamekayānaṃ ca ayānaṃ ca vadāmyaham /<br />
            bālānāṃ mandabuddhīnāmāryāṇāṃ ca viviktatām // Lank_2.129 //
            </p>
         
         
         <p>
            dvāraṃ hi paramārthasya vijñaptirdvayavarjitā /<br />
            yānatrayavyavasthānaṃ nirābhāse sthite kutaḥ // Lank_2.130 //
            </p>
         
         
         <p>
            dhyānāni cāpramāṇāni ārūpyāśca samādhayaḥ /<br />
            saṃjñānirodho nikhilaṃ cittamātre na vidyate // Lank_2.131 //
            </p>
         
         
         <p>tatrecchantikānāṃ punarmahāmate anicchantikatāmokṣaṃ kena pravartate? yaduta sarvakuśalamūlotsargataśca
            sattvānādikālapraṇidhānataśca / tatra sarvakuśalamūlotsargaḥ katamaḥ? yaduta bodhisattvapiṭakanikṣepo
            'bhyākhyānaṃ ca naite sūtrāntā vinayamokṣānukūlā iti bruvataḥ sarvakuśalamūlotsargatvānna
            nirvāyate / dvitīyaḥ punarmahāmate bodhisattvo mahāsattva evaṃ bhavapraṇidhānopāyapūrvakatvānnāparinirvṛtaiḥ
            sarvasattvaiḥ parinirvāsyāmīti tato na parinirvāti / etanmahāmate aparinirvāṇadharmakāṇāṃ
            lakṣaṇaṃ yenecchantikagatiṃ samādhigacchanti //</p>
         
         
         <p>punarapi mahāmatirāha - katamo 'tra bhagavan atyantato na parinirvāti? bhagavānāha
            - bodhisattvecchantiko 'tra mahāmate ādiparinirvṛtān sarvadharmān viditvā atyantato
            na parinirvāti / (<span class="bold">Vaidya 29</span>) na punaḥ sarvakuśalamūlotsargecchantikaḥ / sarvakuśalamūlotsargecchantiko hi mahāmate
            punarapi tathāgatādhiṣṭhānātkadācitkarhicitkuśalamūlān vyutthāpayati / tatkasya hetoḥ?
            yaduta aparityaktā hi mahāmate tathāgatānāṃ sarvasattvāḥ / ata etasmātkāraṇānmahāmate
            bodhisattvecchantiko na parinirvātīti //</p>
         
         
         <p>punaraparaṃ mahāmate bodhisattvena mahāsattvena svabhāvalakṣaṇatrayakuśalena bhavitavyam
            / tatra mahāmate parikalpitasvabhāvo nimittātpravartate / kathaṃ punarmahāmate parikalpitasvabhāvo
            nimittātpravartate? tatra mahāmate paratantrasvabhāvo vastunimittalakṣaṇākāraḥ khyāyate
            / tatra mahāmate vastunimittalakṣaṇābhiniveśaḥ punardviprakāraḥ / parikalpitasvabhāvaṃ
            vyavasthāpayanti tathāgatā arhantaḥ samyaksaṃbuddhā nāmābhiniveśalakṣaṇena ca nāmavastunimittābhiniveśalakṣaṇena
            ca / tatra vastunimittābhiniveśalakṣaṇaṃ punarmahāmate yaduta adhyātmabāhyadharmābhiniveśaḥ
            / nimittalakṣaṇābhiniveśaḥ punaryaduta teṣveva ādhyātmikabāhyeṣu dharmeṣu svasāmānyalakṣaṇaparijñānāvabodhaḥ
            / etanmahāmate dviprakāraṃ parikalpitasvabhāvasya lakṣaṇam / yadāśrayālambanātpravartate
            tatparatantram / tatra mahāmate pariniṣpannasvabhāvaḥ katamaḥ? yaduta nimittanāmavastulakṣaṇavikalpavirahitaṃ
            tathatāryajñānagatimanapratyātmāryajñānagatigocaraḥ / eṣa mahāmate pariniṣpannasvabhāvastathāgatagarbhahṛdayam
            //</p>
         
         
         <p>atha khalu bhagavāṃstasyāṃ velāyāmimāṃ gāthāmabhāṣata -</p>
         
         
         <p>
            nimittaṃ nāma saṃkalpaḥ svabhāvadvayalakṣaṇam /<br />
            samyagjñānaṃ hi tathatā pariniṣpannalakṣaṇam // Lank_2.132 //
            </p>
         
         
         <p>eṣa mahāmate pañcadharmasvabhāvalakṣaṇapravicayo nāma dharmaparyāyaḥ pratyātmāryajñānagatigocaraḥ,
            yatra tvayā anyaiśca bodhisattvaiḥ śikṣitavyam //</p>
         
         
         <p>punaraparaṃ mahāmate bodhisattvena mahāsattvena nairātmyadvayalakṣaṇapravicayakuśalena
            bhavitavyam / tatra mahāmate katamannairātmyadvayalakṣaṇam? yaduta ātmātmīyarahitaskandhadhātvāyatanakadambamajñānakarmatṛṣṇāprabhavaṃ
            cakṣuṣā rūpādigrahaṇābhiniveśātpravartamānaṃ vijñānaṃ sarvendriyaiḥ svacittadṛśyabhājanadehālayasvacittavikalpavikalpitaṃ
            vijñāpayati / nadībījadīpavāyumeghasadṛśakṣaṇaparaṃparābhedabhinnaṃ capalaṃ vānaramakṣikāsadṛśamacaukṣamacaukṣaviṣayacāryanātho
            'nala ivātṛptamanādikālaprapañcaviṣayavāsanārahitamaraghaṭṭacakrayantracakravatsaṃsārabhavagaticakre
            vicitradeharūpadhārimāyāvetālayantrapratimaṃ pravartamānaṃ pravartate / yadatra mahāmate
            lakṣaṇakauśalajñānam, idamucyate pudgalanairātmyajñānam //</p>
         
         
         <p>tatra mahāmate dharmanairātmyajñānaṃ katamat? yaduta skandhadhātvāyatanānāṃ parikalpitalakṣaṇasvabhāvāvabodhaḥ
            / yathā mahāmate skandhadhātvāyatanānyātmavirahitāni skandhasamūhamātraṃ hetukarmatṛṣṇāsūtropanibaddhamanyonyapratyayatayā
            pravartate nirīham, tathā skandhā api mahāmate svasāmānyalakṣaṇavirahitā abhūtaparikalpalakṣaṇavicitraprabhāvitā
            bālairvikalpyante na tvāryaiḥ / (<span class="bold">Vaidya 30</span>) cittamanomanovijñānapañcadharmasvabhāvarahitān mahāmate sarvadharmān vibhāvayan
            bodhisattvo mahāsattvo dharmanairātmyakuśalo bhavati / dharmanairātmyakuśalaḥ punarmahāmate
            bodhisattvo mahāsattvo nacirātprathamāṃ bodhisattvabhūmiṃ nirābhāsapravicayāṃ pratilabhate
            / bhūmilakṣaṇapravicayāvabodhātpramuditānantaramanupūrvaṃ navasu bhūmiṣu kṛtavidyo
            mahādharmameghā pratilabhate / sa tasyāṃ pratiṣṭhito 'nekaratnamuktopaśobhite mahāpadmarāje
            padmakṛtau mahāratnavimāne māyāsvabhāvagocaraparicayābhinirvṛtte niṣaṇṇaḥ tadanurūpairjinaputraiḥ
            parivṛtaḥ sarvabuddhakṣetrāgatairbuddhapāṇyabhiṣekaiścakravartiputravadabhiṣicyate
            / buddhasutabhūmimatikramya pratyātmāryadharmagatigamanatvāttathāgato dharmakāyavaśavartī
            bhaviṣyati dharmanairātmyadarśanāt / etanmahāmate sarvadharmanairātmyalakṣaṇam / atra
            te mahāmate śikṣitavyam, anyaiśca bodhisattvairmahāsattvaiḥ //</p>
         
         
         <p>atha khalu mahāmatirbodhisattvo mahāsattvaḥ punarapi bhagavantametadavocat - samāropāpavādalakṣaṇaṃ
            me bhagavān deśayatu yathāhaṃ ca anye ca bodhisattvāḥ samāropāpavādakudṛṣṭivarjitamatayaḥ
            kṣipramanuttarāṃ samyaksaṃbodhimabhisaṃbudhyeran / abhisaṃbudhya śāśvatasamāropāpavādocchedadṛṣṭivivarjitāstava
            buddhanetrīṃ nāpavadiṣyante //</p>
         
         
         <p>atha khalu bhagavān punarapi mahāmaterbodhisattvasya mahāsattvasyādhyeṣaṇāṃ viditvā
            imāṃ gāthāmabhāṣata -</p>
         
         
         <p>
            samāropāpavādo hi cittamātre na vidyate /<br />
            dehabhogapratiṣṭhābhaṃ ye cittaṃ nābhijānate /<br />
            samāropāpavādeṣu te carantyavipaścitaḥ // Lank_2.133 //
            </p>
         
         
         <p>atha khalu bhagavānetameva gāthārthamuddyotayan punarapyetadavocat - caturvidho mahāmate
            asatsamāropaḥ / katamaścaturvidhaḥ? yaduta asallakṣaṇasamāropo 'saddṛṣṭisamāropo 'taddhetusamāropo
            'sadbhāvasamāropaḥ / eṣa hi mahāmate caturvidhaḥ samāropaḥ //</p>
         
         
         <p>apavādaḥ punarmahāmate katamaḥ? yaduta asyaiva kudṛṣṭisamāropasyānupalabdhipravicayābhāvādapavādo
            bhavati / etaddhi mahāmate samāropāpavādasya lakṣaṇam //</p>
         
         
         <p>punaraparaṃ mahāmate asallakṣaṇasamāropasya lakṣaṇaṃ katamat? yaduta skandhadhātvāyatanānāmasatsvasāmānyalakṣaṇābhiniveśaḥ
            - idamevamidaṃ nānyatheti / etaddhi mahāmate asallakṣaṇasamāropasya lakṣaṇam / eṣa
            hi mahāmate asallakṣaṇasamāropavikalpo 'nādikālaprapañcadauṣṭhulyavicitravāsanābhiniveśātpravartate
            / etaddhi mahāmate asallakṣaṇasamāropasya lakṣaṇam //</p>
         
         
         <p>asaddṛṣṭisamāropaḥ punarmahāmate yasteṣveva skandhadhātvāyataneṣvātmasattvajīvajantupoṣapuruṣapudgaladṛṣṭisamāropaḥ
            / ayamucyate mahāmate asaddṛṣṭisamāropaḥ //</p>
         
         
         <p>asaddhetusamāropaḥ punarmahāmate yaduta ahetusamutpannaṃ prāgvijñānaṃ paścādabhūtvā
            māyāvadanutpannaṃ pūrvaṃ cakṣūrūpālokasmṛtipūrvakaṃ pravartate / pravṛtya bhūtvā ca
            punarvinaśyati / eṣa mahāmate asaddhetusamāropaḥ //</p>
         
         
         <p>(<span class="bold">Vaidya 31</span>) asaddhāvasamāropaḥ punarmahāmate yaduta ākāśanirodhanirvāṇākṛtakabhāvābhiniveśasamāropaḥ
            / ete ca mahāmate bhāvābhāvavinivṛttāḥ / śaśahayakharoṣṭraviṣāṇakeśoṇḍukaprakhyā mahāmate
            sarvadharmāḥ sadasatpakṣavigatāḥ / samāropāpavādāśca / bālairvikalpyante svacittadṛśyamātrānavadhāritamatibhirna
            tvāryaiḥ / etanmahāmate asadbhāvavikalpasamāropāpavādasya lakṣaṇam / tasmāttarhi mahāmate
            samāropāpavādadṛṣṭivigatena bhavitavyam //</p>
         
         
         <p>punaraparaṃ mahāmate bodhisattvāścittamanomanovijñānapañcadharmasvabhāvanairātmyalakṣaṇadvayagatiṃgatvā
            parahitahetoranekarūpaveśadhāriṇo bhavanti / parikalpitasvabhāvā iva paratantrāśayā
            viśvarūpacintāmaṇisadṛśāḥ sarvabuddhakṣetraparṣanmaṇḍalagatā māyāsvapnapratibhāsapratibimbodakacandragatisamānutpādabhaṅgaśāśvatocchedarahitān
            sarvadharmān saṃmukhaṃ sarvatathāgatebhyaḥ sarvaśrāvakapratyekabuddhayānavirahān dharmadeśanāṃ
            śṛṇvanti, samādhimukhaśatasahasrāṇi ca pratilabhante / yāvadanekāni samādhikoṭīniyutaśatasahasrāṇi
            pratilabhyaḥ taiḥ samādhibhiḥ kṣetrātkṣetraṃ saṃkrāmanti / buddhapūjābhiyuktāśca sarvopapattidevabhavanālayeṣu
            ratnatrayamupadeśya buddharūpamāsthāya śrāvakagaṇabodhisattvagaṇaparivṛtāḥ svacittadṛśyamātrāvatāraṇatayā
            bāhyabhāvābhāvopadeśaṃ kurvanti sadasatpakṣavinivṛttyartham //</p>
         
         
         <p>atha khalu bhagavāṃstasyāṃ velāyāmimāṃ gāthāmabhāṣata -</p>
         
         
         <p>
            cittamātraṃ yadā lokaṃ prapaśyanti jinātmajāḥ /<br />
            tadā nairmāṇikaṃ kāyaṃ kriyāsaṃskāravarjitam /<br />
            labhante te balābhijñāvaśitaiḥ saha saṃyutam // Lank_2.134 //
            </p>
         
         
         <p>atha khalu mahāmatirbodhisattvo mahāsattvaḥ punarapi bhagavantamadhyeṣate sma - deśayatu
            bhagavān śūnyatānutpādādvayaniḥsvabhāvalakṣaṇaṃ sarvadharmāṇām, yena śūnyatānutpādādvayaniḥsvabhāvalakṣaṇāvabodhena
            ahaṃ ca anye ca bodhisattvā mahāsattvā nāstyastivikalpavarjitāḥ kṣipramanuttarāṃ samyaksaṃbodhimabhisaṃbudhyeran
            //</p>
         
         
         <p>atha khalu bhagavān mahāmatiṃ bodhisattvaṃ mahāsattvametadavocat - tena hi mahāmate
            śṛṇu, tatsādhu ca suṣṭhu ca manasi kuru / bhāṣiṣye 'haṃ te / sādhu bhagavanniti mahāmatirbodhisattvo
            mahāsattvo bhagavataḥ pratyaśrauṣīt / bhagavānetadavocat - śūnyatā śūnyateti mahāmate
            parikalpitasvabhāvapadametat / parikalpitasvabhāvābhiniveśena punarmahāmate śūnyatānutpādābhāvādvayaniḥsvabhāvabhāvavādino
            bhavanti / tatra mahāmate saṃkṣepeṇa saptavidhā śūnyatā / yaduta lakṣaṇaśūnyatā bhāvasvabhāvaśūnyatā
            apracaritaśūnyatā pracaritaśūnyatā sarvadharmanirabhilāpyaśūnyatā paramārthāryajñānamahāśūnyatā
            itaretaraśūnyatā ca saptamī //</p>
         
         
         <p>(<span class="bold">Vaidya 32</span>) tatra mahāmate lakṣaṇaśūnyatā katamā? yaduta svasāmānyalakṣaṇaśūnyāḥ sarvabhāvāḥ
            / parasparasamūhāpekṣitatvātpravicayavibhāgābhāvānmahāmate svasāmānyalakṣaṇasyāpravṛttiḥ
            / svaparobhayābhāvācca mahāmate lakṣaṇaṃ nāvatiṣṭhate / atastaducyate svalakṣaṇaśūnyāḥ
            sarvabhāvā iti //</p>
         
         
         <p>bhāvasvabhāvaśūnyatā punarmahāmate katamā? yaduta svayaṃ svabhāvābhāvotpattito mahāmate
            bhāvasvabhāvaśūnyatā bhavati sarvadharmāṇām / tenocyate bhāvasvabhāvaśūnyateti //</p>
         
         
         <p>apracaritaśūnyatā punarmahāmate katamā? yaduta apracaritapūrvaṃ nirvāṇaṃ skandheṣu
            / tenocyate apracaritaśūnyateti //</p>
         
         
         <p>pracaritaśūnyatā punarmahāmate katamā? yaduta skandhā ātmātmīyarahitā hetuyuktikriyākarmayogaiḥ
            pravartamānāḥ pravartante / tenocyate pracaritaśūnyateti //</p>
         
         
         <p>sarvadharmanirabhilāpyaśūnyatā punarmahāmate katamā? yaduta parikalpitasvabhāvānabhilāpyatvānnirabhilāpyaśūnyāḥ
            sarvadharmāḥ / tenocyate nirabhilāpyaśūnyateti //</p>
         
         
         <p>paramārthāryajñānamahāśūnyatā punarmahāmate katamā? yaduta svapratyātmāryajñānādhigamaḥ
            sarvadṛṣṭidoṣavāsanābhiḥ śūnyaḥ / tenocyate paramārthāryajñānamahāśūnyateti //</p>
         
         
         <p>itaretaraśūnyatā punarmahāmate katamā? yaduta yadyatra nāsti tattena śūnyamityucyate
            / tadyathā mahāmate śṛgālamātuḥ prāsāde hastigavaiḍakādyā na santi / aśūnyaṃ ca bhikṣubhiriti
            bhāṣitaṃ mayā / sa ca taiḥ śūnya ityucyate / na ca punarmahāmate prāsādaḥ prāsādabhāvato
            nāsti, bhikṣavaśca bhikṣubhāvato na santi / na ca te 'nyatra hastigavaiḍakādyā bhāvā
            nāvatiṣṭhante / idaṃ mahāmate svasāmānyalakṣaṇaṃ sarvadharmāṇām / itaretaraṃ tu na
            saṃvidyate / tenocyate itaretaraśūnyateti / eṣā mahāmate saptavidhā śūnyatā / eṣā
            ca mahāmate itaretaraśūnyatā sarvajaghanyā / sā ca tvayā parivarjayitavyā //</p>
         
         
         <p>na svayamutpadyate, na ca punarmahāmate te notpadyante anyatra samādhyavasthāyām /
            tenocyante anutpannā niḥsvabhāvāḥ / anutpattiṃ saṃghāya mahāmate niḥsvabhāvāḥ sarvabhāvāḥ
            / kṣaṇasaṃtatiprabandhābhāvācca anyathābhāvadarśanānmahāmate niḥsvabhāvāḥ sarvabhāvāḥ
            / tenocyate niḥsvabhāvāḥ sarvabhāvā iti //</p>
         
         
         <p>advayalakṣaṇaṃ punarmahāmate katamat? yaduta cchāyātapavaddīrghahrasvakṛṣṇaśuklavanmahāmate
            dvayaprabhāviatā na pṛthakpṛthak / evaṃ saṃsāranirvāṇavanmahāmate sarvadharmā advayāḥ
            / na yatra mahāmate nirvāṇaṃ tatra saṃsāraḥ / na ca yatra saṃsārastatra nirvāṇam,
            vilakṣaṇahetusadbhāvāt / tenocyate advayā saṃsāraparinirvāṇavatsarvadharmā iti / tasmāttarhi
            mahāmate śūnyatānutpādādvayaniḥsvabhāvalakṣaṇe yogaḥ karaṇīyaḥ //</p>
         
         
         <p>atha khalu bhagavāṃstasyāṃ velāyāmime gāthe abhāṣata -</p>
         
         
         <p>
            deśemi śūnyatāṃ nityaṃ śāśvatocchedavarjitām /<br />
            saṃsāraṃ svapnamāyākhyaṃ na ca karma vinaśyati // Lank_2.135 //
            </p>
         
         <span class="note"><span class="bold">Vaidya 33</span></span>
         
         <p>
            ākāśamatha nirvāṇaṃ nirodhaṃ dvayameva ca /<br />
            bālāḥ kalpentyakṛtakānāryā nāstyastivarjitān // Lank_2.136 //
            </p>
         
         
         <p>atha khalu bhagavān punarapi mahāmatiṃ bodhisattvaṃ mahāsattvametadavocat - etaddhi
            mahāmate śūnyatānutpādādvayaniḥsvabhāvalakṣaṇaṃ sarvabuddhānāṃ sarvasūtrāntagatam
            / yatra kvacitsūtrānte 'yamevārtho vibhāvayitavyaḥ / eṣa hi mahāmate sūtrāntaḥ sarvasattvāśayadeśanārthavyabhicāraṇī,
            na sā tattvapratyavasthānakathā / tadyathā mahāmate mṛgatṛṣṇikā mṛgollāpinī udakabhāvābhiniveśenābhiniveśyate,
            tasyāṃ codakaṃ nāsti, evameva mahāmate sarvasūtrāntadeśanā dharmā bālānāṃ svavikalpasaṃtoṣaṇam,
            na tu sā tattvāryajñānavyavasthānakathā / tasmāttarhi mahāmate arthānusāriṇā bhavitavyaṃ
            na deśanābhilāpābhiniviṣṭena //</p>
         
         
         <p>atha khalu mahāmatirbodhisattvo mahāsattvo bhagavantametadavocat - tathāgatagarbhaḥ
            punarbhagavatā sūtrāntapāṭhe 'nuvarṇitaḥ / sa ca kila tvayā prakṛtiprabhāsvaraviśuddhyādiviśuddha
            eva varṇyate dvātriṃśallakṣaṇadharaḥ sarvasattvadehāntargataḥ / mahārghamūlyaratnaṃ
            malinavastupariveṣṭitamiva skandhadhātvāyatanavastuveṣṭito rāgadveṣamohābhūtaparikalpamalamalino
            nityo dhruvaḥ śivaḥ śāśvataśca bhagavatā varṇitaḥ / tatkathamayaṃ bhagavaṃstīrthakarātmavādatulyastathāgatagarbhavādo
            na bhavati? tīrthakarā api bhagavan nityaḥ kartā nirguṇo vibhuravyaya ityātmavādopadeśaṃ
            kurvanti //</p>
         
         
         <p>bhagavānāha - na hi mahāmate tīrthakarātmavādatulyo mama tathāgatagarbhopadeśaḥ /
            kiṃ tu mahāmate tathāgatāḥ śūnyatābhūtakoṭinirvāṇānutpādānimittāpraṇihitādyānāṃ mahāmate
            padārthānāṃ tathāgatagarbhopadeśaṃ kṛtvā tathāgatā arhantaḥ samyaksaṃbuddhā bālānāṃ
            nairātmyasaṃtrāsapadavivarjanārthaṃ nirvikalpanirābhāsagocaraṃ tathāgatagarbhamukhopadeśena
            deśayanti / na cātra mahāmate anāgatapratyutpannaiḥ bodhisattvairmahāsattvairātmābhiniveśaḥ
            kartavyaḥ / tadyathā mahāmate kumbhakāra ekasmānmṛtparamāṇurāśervividhāni bhāṇḍāni
            karoti hastaśilpadaṇḍodakasūtraprayatnayogāt, evameva mahāmate tathāgatāstadeva dharmanairātmyaṃ
            sarvavikalpalakṣaṇavinivṛttaṃ vividhaiḥ prajñopāyakauśalyayogairgarbhopadeśena vā
            nairātmyopadeśena vā kumbhakāravaccitraiḥ padavyañjanaparyāyairdeśayante / etasmātkāraṇānmahāmate
            tīrthakarātmavādopadeśatulyastathāgatagarbhopadeśo na bhavati / evaṃ hi mahāmate tathāgatagarbhopadeśamātmavādābhiniviṣṭānāṃ
            tīrthakarāṇāmākarṣaṇārthaṃ tathāgatagarbhopadeśena nirdiśanti - kathaṃ bata abhūtātmavikalpadṛṣṭipatitāśayā
            vimokṣatrayagocarapatitāśayopetāḥ kṣipramanuttarāṃ samyaksaṃbodhimabhisaṃbudhyeranniti
            / etadarthaṃ mahāmate tathāgatā arhantaḥ samyaksaṃbuddhāstathāgatagarbhopadeśaṃ kurvanti
            / ata etanna bhavati tīrthakarātmavādatulyam / tasmāttarhi mahāmate tīrthakaradṛṣṭivinivṛttyarthaṃ
            tathāgatanairātmyagarbhānusāriṇā ca te bhavitavyam //</p>
         
         <span class="note"><span class="bold">Vaidya 34</span></span>
         
         <p>atha khalu bhagavāṃstasyāṃ velāyāmimāṃ gāthāmabhāṣata -</p>
         
         
         <p>
            pudgalaḥ saṃtatiḥ skandhāḥ pratyayā aṇavastathā /<br />
            pradhānamīśvaraḥ kartā cittamātraṃ vikalpyate // Lank_2.137 //
            </p>
         
         
         <p>atha khalu mahāmatirbodhisattvo 'nāgatāṃ janatāṃ samālokya punarapi bhagavantamadhyeṣate
            sma - deśayatu me bhagavān yogābhisamayaṃ yathā bodhisattvā mahāsattvā mahāyogayogino
            bhavanti / bhagavānāha - caturbhirmahāmate dharmaiḥ samanvāgatā bodhisattvā mahāyogayogino
            bhavanti / katamaiścaturbhiḥ? yaduta svacittadṛśyavibhāvanatayā ca utpādasthitibhaṅgadṛṣṭivivarjanatayā
            ca bāhyabhāvābhāvopalakṣaṇatayā ca svapratyātmāryajñānādhigamābhilakṣaṇatayā ca /
            ebhirmahāmate caturbhirdharmaiḥ samanvāgatā bodhisattvā mahāsattvā mahāyogayogino
            bhavanti //</p>
         
         
         <p>tatra kathaṃ mahāmate bodhisattvo mahāsattvaḥ svacittadṛśyavibhāvanākuśalo bhavati?
            yaduta sa evaṃ pratyavekṣate - svacittamātramidaṃ traidhātukamātmātmīyarahitaṃ nirīhamāyūhaniyūhavigatamanādikālaprapañcadauṣṭhulyavāsanābhiniveśavāsitaṃ
            traidhātukavicitrarūpopacāropanibaddhaṃ dehabhogapratiṣṭhāgativikalpānugataṃ vikalpyate
            khyāyate ca / evaṃ hi mahāmate bodhisattvo mahāsattvaḥ svacittadṛśyavibhāvanākuśalo
            bhavati //</p>
         
         
         <p>kathaṃ punarmahāmate bodhisattvo mahāsattva utpādasthitibhaṅgadṛṣṭivivarjito bhavati?
            yaduta māyāsvapnarūpajanmasadṛśāḥ sarvabhāvāḥ svaparobhayābhāvānnotpadyante / svacittamātrānusāritvādbāhyabhāvābhāvadarśanādvijñānānāmapravṛttiṃ
            dṛṣṭvā pratyayānāmakūṭarāśitvaṃ ca vikalpapratyayodbhavaṃ traidhātukaṃ paśyanto 'dhyātmabāhyasarvadharmānupalabdhibhirniḥsvabhāvadarśanādutpādadṛṣṭivinivṛttau
            māyādidharmasvabhāvānugamādanutpattikadharmakṣāntiṃ pratilabhante / aṣṭamyāṃ bhūmau
            sthitāḥ cittamanomanovijñānapañcadharmasvabhāvanairātmyadvayagatiparāvṛttyadhigamānmanomayakāyaṃ
            pratilabhante //</p>
         
         
         <p>mahāmatirāha - manomayakāya iti bhagavan kena kāraṇena? bhagavānāha - manomaya iti
            mahāmate manovadapratihataśīghragābhitvānmanomaya ityucyate / tadyathā mahāmate mano
            'pratihataṃ girikuḍyanadīvṛkṣādiṣvanekāni yojanaśatasahasrāṇi pūrvadṛṣṭānubhūtān viṣayānanusmaran
            svacittaprabandhāvicchinnaśarīramapratihatagati pravartate, evameva mahāmate manomayakāyasahapratilambhena
            māyopamasamena samādhinā balavaśitābhijñānalakṣaṇakusumitamāryagatinikāyasahajo mana
            iva pravartate 'pratihatagatiḥ pūrvapraṇidhānaviṣayānanusmaran sattvaparipākārtham
            / evaṃ hi mahāmate bodhisattvo mahāsattva utpādasthitibhaṅgadṛṣṭivivarjito bhavati
            //</p>
         
         
         <p>tatra kathaṃ mahāmate bodhisattvo mahāsattvo bāhyabhāvābhāvopalakṣaṇakuśalo bhavati?
            yaduta marīcisvapnakeśoṇḍukaprakhyā mahāmate sarvabhāvāḥ / anādikālaprapañcadauṣṭhulyavicitravipākavikalpavāsanābhiniveśahetukāḥ
            sarvabhāvasvabhāvā iti saṃpaśyan pratyātmāryajñānagativiṣayamabhilaṣate / ebhirmahāmate
            caturbhirdharmaiḥ samanvāgatā bodhisattvā mahāsattvā mahāyogayogino bhavanti / atra
            te mahāmate yogaḥ karaṇīyaḥ //</p>
         
         <span class="note"><span class="bold">Vaidya 35</span></span>
         
         <p>atha khalu mahāmatirbodhisattvaḥ punarapi bhagavantamadhyeṣate sma - deśayatu me bhagavān
            hetupratyayalakṣaṇaṃ sarvadharmāṇām, yena hetupratyayalakṣaṇāvabodhena ahaṃ ca anye
            ca bodhisattvā mahāsattvā sadasaddṛṣṭivikalparahitāḥ sarvabhāvanākramaṃ yugapadutpattiṃ
            na kalpayeyuḥ //</p>
         
         
         <p>bhagavānāha - dviprakāraṃ mahāmate pratītyasamutpādahetulakṣaṇaṃ sarvadharmāṇāṃ yaduta
            bāhyaṃ ca ādhyātmikaṃ ca / tatra bāhyapratītyasamutpādo mahāmate / mṛtpiṇḍadaṇḍacakrasūtrodakapuruṣaprayatnādipratyayairmahāmate
            ghaṭa utpadyate / yathā ca mahāmate ghaṭo mṛtpiṇḍādeva, tantubhyaḥ paṭāḥ, vīraṇebhyaḥ
            kaṭāḥ, bījādaṅkuraḥ, manthādipuruṣaprayatnayogāddadhno navanīta utpadyate, evameva
            mahāmate bāhyaḥ pratītyasamutpādaḥ pūrvottarottaro draṣṭavyam //</p>
         
         
         <p>tatra ādhyātmikaḥ pratītyasamutpādo yaduta avidyā tṛṣā karmetyevamādyā mahāmate dharmāḥ
            pratītyasamutpādasaṃjñāṃ pratilabhante / ebhya utpannā mahāmate skandhadhātvāyatanākhyā
            dharmāḥ pratītyasamutpādasaṃjñāṃ pratilabhante / te cāviśiṣṭāḥ, kalpyante ca bālaiḥ
            //</p>
         
         
         <p>tatra heturmahāmate ṣaḍūvidhaḥ / yaduta bhaviṣyaddhetuḥ saṃbandhaheturlakṣaṇahetuḥ
            kāraṇaheturvyañjanaheturupekṣāheturmahāmate ṣaṣṭhaḥ / tatra bhaviṣyaddheturmahāmate
            hetukṛtyaṃ karotyadhyātmabāhyotpattau dharmāṇām / saṃbandhahetuḥ punarmahāmate ālambanakṛtyaṃ
            karotyadhyātmikabāhyotpattau skandhabījādīnām / lakṣaṇahetuḥ punaraparaṃ mahāmate
            anantarakriyālakṣaṇoparibaddhaṃ janayati / kāraṇahetuḥ punarmahāmate ādhipatyādhikārakṛtyaṃ
            karoti cakravartinṛpavat / vyañjanahetuḥ punarmahāmate utpannasya vikalpasya bhāvasya
            lakṣaṇoddyotanakṛtyaṃ karoti pradīpavadrūpādīnām / upekṣāhetuḥ punarmahāmate vinivṛttikāle
            prabandhakriyāvyucchittiṃ karotyavikalpotpattau //</p>
         
         
         <p>ete hi mahāmate svavikalpakalpitā bālapṛthagjanairna kramavṛttyā na yugapatpravartante
            / tatkasya hetoḥ? yadi punarmahāmate yugapatpravarteran, kāryakāraṇavibhāgo na syādapratilabdhahetulakṣaṇatvāt
            / atha kramavṛttyā pravarteran, alabdhasya lakṣaṇātmakatvātkramavṛttyā na pravartate
            / ajātaputrapitṛśabdavanmahāmate kramavṛttisaṃbandhayogā na ghaṭante / tārkikāṇāṃ
            hetvārambaṇanirantarādhipatipratyayādibhirjanyajanakatvānmahāmate kramavṛttyā notpadyante
            / parikalpitasvabhāvābhiniveśalakṣaṇānmahāmate yugapannotpadyante / svacittadṛśyadehabhogapraviṣṭhānatvātsvasāmānyalakṣaṇabāhyabhāvābhāvānmahāmate
            krameṇa yugapadvā notpadyante / anyatra svacittadṛśyavikalpavikalpitatvādvijñānaṃ
            pravartate / tasmāttarhi mahāmate hetupratyayakriyāyogalakṣaṇakramayugapaddṛṣṭivigatena
            te bhavitavyam //</p>
         
         
         <p>tatredamucyate -</p>
         
         
         <p>
            na hyatrotpadyate kiṃcitpratyayairna nirudhyate /<br />
            utpadyante nirudhyante pratyayā eva kalpitāḥ // Lank_2.138 //
            </p>
         
         <span class="note"><span class="bold">Vaidya 36</span></span>
         
         <p>
            na bhaṅgotpādasaṃkleśaḥ pratyayānāṃ nivāryate /<br />
            yatra bālā vikalpanti pratyayaiḥ sa nivāryate // Lank_2.139 //
            </p>
         
         
         <p>
            yaccāsataḥ pratyayeṣu dharmāṇāṃ nāsti saṃbhavaḥ /<br />
            vāsanairbhrāmitaṃ cittaṃ tribhave khyāyate yataḥ /<br />
            nābhūtvā jāyate kiṃcitpratyayairna virudhyate // Lank_2.140 //
            </p>
         
         
         <p>
            vandhyāsutākāśapuṣpaṃ yadā paśyanti saṃskṛtam /<br />
            tadā grāhaśca grāhyaṃ ca bhrāntiṃ dṛṣṭvā nivartate // Lank_2.141 //
            </p>
         
         
         <p>
            na cotpādyaṃ na cotpannaḥ pratyayo 'pi na kiṃcana /<br />
            saṃvidyate kvacitkecidvayavahārastu kathyate // Lank_2.142 //
            </p>
         
         
         <p>atha khalu mahāmatirbodhisattvo mahāsattvaḥ punarapi bhagavantametadavocat - deśayatu
            me bhagavān vāgvikalpalakṣaṇahṛdayaṃ nāma dharmaparyāyaṃ yena vāgvikalpalakṣaṇahṛdayena
            bhagavan suprativibhāgavinibaddhena ahaṃ ca anye ca bodhisattvā mahāsattvā abhilāpābhilāpyārthadvayagatiṃgatāḥ
            kṣipramanuttarāṃ samyaksaṃbodhimabhisaṃbudhya abhilāpābhilāpyārthadvayagatiṃ sarvasattvānāṃ
            viśodhayeyuḥ / bhagavānāha - tena hi mahāmate śṛṇu, sādhu ca suṣṭhu ca manasikuru
            / bhāṣiṣye 'haṃ te / sādhu bhagavan iti mahāmatirbodhisattvo mahāsattvo bhagavataḥ
            pratyaśrauṣīt / bhagavānasyaitadavocat - caturvidhaṃ mahāmate vāgvikalpalakṣaṇaṃ bhavati
            / yaduta lakṣaṇavāk svapnavāk dauṣṭhulyavikalpābhiniveśavāk anādivikalpavāk //</p>
         
         
         <p>tatra mahāmate lakṣaṇavāk svavikalparūpanimittābhiniveśātpravartate / svapnavāk punarmahāmate
            pūrvānubhūtaviṣayānusmaraṇātprativibuddhaviṣayābhāvācca pravartate / dauṣṭhulyavikalpābhiniveśavāk
            punarmahāmate śatrupūrvakṛtakarmānusmaraṇātpravartate / anādikālavikalpavāk punarmahāmate
            anādikālaprapañcābhiniveśadauṣṭhulyasvabījavāsanātaḥ pravartate / etaddhi mahāmate
            caturvidhaṃ vāgvikalpalakṣaṇamiti me yaduktam, idaṃ tatpratyuktam //</p>
         
         
         <p>atha khalu mahāmatirbodhisattvo mahāsattvaḥ punarapi bhagavantametamevārthamadhyeṣate
            sma - deśayatu me bhagavān punarapi vāgvikalpābhivyaktigocaram / kutra kasmāt kathaṃ
            kena bhagavan nṛṇāṃ vāgvijñaptivikalpaḥ pravartate? bhagavānāha - śirauronāsākaṇṭhatālvoṣṭhajihvādantasamavāyānmahāmate
            vāk pravartamānā pravartate / mahāmatirāha - kiṃ punarbhagavan vāg vikalpādanyā uta
            ananyā? bhagavānāha - na hi mahāmate vāg vikalpādanyā nānanyā / tatkasya hetoḥ? yaduta
            taddhetūtpattilakṣaṇatvānmahāmate vāgvikalpaḥ pravartate / yadi punarmahāmate vāg
            vikalpādanyā syāt, avikalpahetukī syāt / athānanyā syāt, arthābhivyaktitvādvāg na
            kuryāt / sā ca kurute / tasmānnānyā nānanyā //</p>
         
         <span class="note"><span class="bold">Vaidya 37</span></span>
         
         <p>punarapi mahāmatirāha - kiṃ punarbhagavan vacanameva paramārthaḥ, uta yadvacanenābhilapyate
            sa paramārthaḥ? bhagavānāha - na mahāmate vacanaṃ paramārthaḥ, na ca yadvacanenābhilapyate
            sa paramārthaḥ / tatkasya hetoḥ? yaduta paramārthāryasukhābhilāpapraveśitvātparamārthasya
            vacanaṃ na paramārthaḥ / paramārthasyu mahāmate āryajñānapratyātmagatigamyo na vāgvikalpabuddhigocaraḥ
            / tena vikalpo nodbhāvayati paramārtham / vacanaṃ punarmahāmate utpannapradhvaṃsi
            capalaṃ parasparapratyayahetusamutpannam / yacca mahāmate parasparapratyayahetusamutpannaṃ
            tatparamārthaṃ nodbhāvayati / svaparalakṣaṇābhāvānmahāmate bāhyalakṣaṇaṃ nodbhāvayati
            //</p>
         
         
         <p>punaraparaṃ mahāmate svacittadṛśyamātrānusāritvādvividhavicitralakṣaṇabāhyabhāvābhāvādvāgvikalpaḥ
            paramārthaṃ na vikalpayati / tasmāttarhi mahāmate vāgvicitravikalparahitena te bhavitavyam
            //</p>
         
         
         <p>tatredamucyate -</p>
         
         
         <p>
            sarvabhāvo 'svabhāvo hi sadvacanaṃ tathāpyasat /<br />
            śūnyatāśūnyatārthaṃ vā bālo 'paśyan vidhāvati // Lank_2.143 //
            </p>
         
         
         <p>
            sarvabhāvasvabhāvā ca vacanamapi nṛṇām /<br />
            kalpanā sāpi nāsti nirvāṇaṃ svapnatulyam /<br />
            bhavaṃ parīkṣeta na saṃsāre nāpi nirvāyāt // Lank_2.144 //
            </p>
         
         
         <p>
            rājā śreṣṭhī yathā putrān vicitrairmṛnmayairmṛgaiḥ /<br />
            pralobhya krīḍayitvā ca bhūtān dadyāttato mṛgān // Lank_2.145 //
            </p>
         
         
         <p>
            tathāhaṃ lakṣaṇaiścitrairdharmāṇāṃ pratibimbakaiḥ /<br />
            pratyātmavedyāṃ putrebhyo bhūtakoṭiṃ vadāmyaham // Lank_2.146 //
            </p>
         
         
         <p>atha khalu mahāmatirbodhisattvo mahāsattvaḥ punarapi bhagavantametadavocat - deśayatu
            me bhagavān nāstyastitvaikatvānyatvobhayanobhayanaivāstinanāstinityānityavarjitaṃ
            sarvatīrthyāgatipracāramāryapratyātmajñānagatigamyaṃ parikalpitasvasāmānyalakṣaṇavinivṛttaṃ
            paramārthatattvāvatāraṃ bhūmyanusaṃdhikramottarottaraviśuddhilakṣaṇaṃ tathāgatabhūmyanupraveśalakṣaṇamanābhogapūrvapraṇidhānaviśvarūpamaṇisadṛśaviṣayānantalakṣaṇapracāraṃ
            svacittadṛśyagocaragativibhāgalakṣaṇaṃ sarvadharmāṇām / yathā ca ahaṃ ca anye ca bodhisattvā
            mahāsattvā evamādiṣu parikalpitasvabhāvasvasāmānya lakṣaṇavinivṛttadṛṣṭayaḥ kṣipramanuttarāṃ
            samyaksaṃbodhimabhisaṃbudhya sarvasattvānāṃ sarvaguṇasaṃpattīḥ paripūrayema //</p>
         
         
         <p>bhagavānāha - sādhu sādhu mahāmate, sādhu khalu punastvaṃ mahāmate, yattvametamarthamadhyeṣitavyaṃ
            manyase / bahujanahitāya tvaṃ mahāmate pratipanno bahujanasukhāya lokānukampāyai mahato
            janakāyasyārthāya hitāya sukhāya devānāṃ ca manuṣyāṇāṃ ca / tena hi mahāmate śṛṇu,
            sādhu ca suṣṭhu ca manasi kuru / bhāviṣye 'haṃ te / sādhu bhagavanniti mahāmatirbodhisattvo
            mahāsattvo bhagavataḥ (<span class="bold">Vaidya 38</span>) pratyaśrauṣīt / bhagavāṃstasyaitadavocat - svacittadṛśyamātrānavabodhānmahāmate
            bālapṛthagjanā bāhyavicitrabhāvābhiniveśena ca nāstyastitvaikatvānyatvobhayanaivāstinanāstinityānityasvabhāvavāsanāhetuvikalpābhiniveśena
            vikalpayanti / tadyathā mahāmate mṛgatṛṣṇodakaṃ mṛgā udakabhāvena vikalpya grīṣmābhitaptāḥ
            pātukāmatayā pradhāvanti, svacittadṛṣṭibhrāntyanavabodhānna prajānantinātrodakamiti,
            evameva mahāmate bālapṛthagjanā anādikālavividhaprapañcavikalpavāsitamatayo rāgadveṣamohāgnitāpitamanaso
            vicitrarūpaviṣayābhilāṣiṇaḥ utpādabhaṅgasthitidṛṣṭyāśayā ādhyātmikabāhyabhāvābhāvākuśalāḥ
            / te ekatvānyatvanāstyastitvagrāhe prapatanti / tadyathā mahāmate gandharvanagare
            'viduṣāmanagare nagarasaṃjñā bhavati / sā ca nagarākṛtiranādikālanagarabījavāsanābhiniveśātkhyāti
            / tacca nagaraṃ nānagaraṃ na nagaram / evameva mahāmate anādikālatīrthyapraprañcavādavāsanābhiniviṣṭāḥ
            ekatvānyatvāstitvanāstitvavādānabhiniviśante svacittadṛśyamātrānavadhāritamatayaḥ
            / tadyathā mahāmate kaścideva puruṣaḥ śayitaḥ svapnāntare strīpuruṣahastyaśvarathapadātigrāmanagaranigamagomahiṣavanodyānavividhagirinadītaḍāgopaśobhitaṃ
            janapadamantaḥpuraṃ praviśya prativibudhyeta / sa prativibuddhaḥ saṃstadeva janapadamantaḥpuraṃ
            samanusmaret / tatkiṃ manyase mahāmate - api nu sa puruṣaḥ paṇḍitajātīyo bhavet, yastadabhūtaṃ
            svapnavaicitryamanusmaret? āha - no hīdaṃ bhagavan / bhagavānāha - evameva mahāmate
            bālapṛthagjanāḥ kudṛṣṭidaṣṭāstīrthyamatayaḥ svapnatulyātsvacittadṛśyabhāvānna prativijānante,
            ekatvānyatvanāstyastitvadṛṣṭiṃ samāśrayante / tadyathā
            mahāmate citrakarakṛtapradeśā animnonnatāḥ santo nimnonnatā bālaiḥ kalpyante, evameva
            mahāmate bhaviṣyantyanāgate 'dhvani tīrthyadṛṣṭivāsanāśayaprativikalpapuṣṭāḥ / te
            ekatvānyatvobhayānubhayavādābhiniviṣṭāḥ svayaṃ naṣṭā anyānapi sadasatpakṣaviviktānutpādavādino
            nāstikā iti vakṣyanti / ete hetuphalāpavādino durdarśanonmūlitahetukuśalaśuklapakṣāḥ
            / ete śreyorthibhirdūrataḥ parivarjyāṃ iti vakṣyante / te ca svaparobhayadṛṣṭipatitāśayā
            nāstyastitvavikalpasamāropāpavādakudṛṣṭipatitāśayā narakaparāyaṇā bhaviṣyanti / tadyathā
            mahāmate taimirikāḥ keśoṇḍukaṃ dṛṣṭvā parasparamācakṣate - iadaṃ citramidaṃ citramiti
            paśyantu bho mārṣāḥ / tacca keśoṇḍukamubhayānutpannatayā na bhāvo nābhāvo darśanādarśanataḥ
            / evameva mahāmate tīrthyakudṛṣṭivikalpāśayābhiniviṣṭāḥ sadasatpakṣaikatvānyatvobhayānubhayatvavādābhiniviṣṭāḥ
            saddharmāpavādakā ātmānaṃ parāṃśca vinipātayiṣyanti / tadyathā mahāmate acakramalātacakraṃ
            bālaiścakrabhāvena parikalpyate na paṇḍitaiḥ, evameva mahāmate kudṛṣṭitīrthyāśayapatitā
            ekatvānyatvobhayānubhayatvaṃ parikalpayiṣyanti sarvabhāvotpattau / tadyathā mahāmate
            deve pravarṣati jalabudbudakāḥ sphaṭikamaṇisadṛśāḥ khyāyante / tatra ca bālāḥ sphaṭikamaṇibhāvamabhiniveśya
            pradhāvanti / te ca mahāmate udakabudbudakā na maṇayo nāmaṇayo grahaṇāgrahaṇataḥ /
            evameva mahāmate tīrthyadṛṣṭivikalpāśayavāsanāvāsitā asataścotpādaṃ varṇayiṣyanti
            pratyayaiḥ, sataśca vināśam //</p>
         
         <span class="note"><span class="bold">Vaidya 39</span></span>
         
         <p>punaraparaṃ mahāmate pramāṇatrayāvayavapratyavasthānaṃ kṛtvā āryajñānapratyātmādhigamyaṃ
            svabhāvadvayavinirmuktaṃ vastu svabhāvato vidyata iti vikalpayiṣyanti / na ca mahāmate
            cittamano manovijñānacittaparāvṛttyāśrayāṇāṃ svacittadṛśyagrāhyagrāhakavikalpaprahīṇānāṃ
            tathāgatabhūmipratyātmāryajñānagatānāṃ yogināṃ bhāvābhāvasaṃjñā pravartate / yadi
            punarmahāmate yogināmevaṃgativiṣayāṇāṃ bhāvābhāvagrāhaḥ pravartate, sa evaiṣāmātmagrāhaḥ
            poṣagrāhaḥ puruṣagrāhaḥ pudgalagrāhaḥ syāt / yā punarevaṃ mahāmate bhāvasvabhāvasvasāmānyalakṣaṇadeśanā,
            eṣā mahāmate nairmāṇikabuddhadeśanāḥ na dharmatābuddhadeśanā / deśanā punarmahāmate
            bālaśayagatadṛṣṭipravṛttā, na ca pratyavasthānagatisvabhāvadharmāryajñānapratyātmādhigamasamādhisukhavihāramudbhāvayati
            / tadyathā mahāmate jalāntargatā vṛkṣacchāyā khyāyate / sā ca na cchāyā nācchāyā vṛkṣasaṃsthānāsaṃsthānataḥ,
            evameva mahāmate tīrthyadṛṣṭivāsanāvāsitavikalpā ekatvānyatvobhayatvānubhayatvanāstyastitvaṃ
            vikalpayiṣyanti svacittadṛśyamātrānavadhāritamatayaḥ / tadyathā mahāmate darpaṇāntargatāni
            sarvarūpapratibimbakāni khyāyante yathāpratyayataḥ svavikalpanācca, na tāni bimbāni
            nābimbāni bimbābimbadarśanataḥ / atha ca te mahāmate svacittadṛśyavikalpāḥ khyāyante
            bālānāṃ bimbākṛtayaḥ / evameva mahāmate svacittapratibimbāni khyāyante ekatvānyatvobhayānubhayadṛṣṭyākāreṇa
            / tadyathā mahāmate pratiśrutkā puruṣanadīpavanasaṃyogātpravartamānā anuśrūyate /
            sā ca na bhāvā nābhāvā ghoṣāghoṣaśravaṇataḥ, evameva mahāmate nāstyastitvaikatvānyatvobhayanobhayadṛṣṭisvacittavāsanāvikalpāḥ
            khyāyante / tadyathā mahāmate nistṛṇagulmalatāvanāyāṃ medinyāmādityasaṃyogānmṛgatṛṣṇikāstaraṃgavatsyandante
            / te ca na bhāvā nābhāvā lobhyālobhyataḥ / evameva mahāmate bālānāmanādikālaprapañcadauṣṭhulyavāsanāvāsitaṃ
            vikalpavijñānamutpādasthitibhaṅgaikatvānyatvobhayānubhayanāstyastyāryapratyātmajñānavastumukhena
            mṛgatṛṣṇikāvattaraṃgāyate
            / tadyathā mahāmate vetālayantrapuruṣau niḥsattvau piśācayuktigātspandanakriyāṃ kurvāte
            / tatra ca asadvikalpe bālā abhiniviśante gamanāgamanataḥ / evameva mahāmate bālapṛthagjanāḥ
            kudṛṣṭitīrthyāśayapatitā ekatvānyatvavādānabhiniviśante / sa ca asadbhūtasamāropaḥ
            / tasmāttarhi mahāmate utpādasthitibhaṅgaikatvānyatvobhayānubhayanāstyastyāryapratyātmavastvadhigamavikalparahitena
            bhavitavyam //</p>
         
         
         <p>tatredamucyate -</p>
         
         
         <p>
            jalavṛkṣacchāyāsadṛśāḥ skandhā vijñānapañcamāḥ /<br />
            māyāsvapnopamādṛśā(śyā?) vijñaptyā mā vikalpayate // Lank_2.147 //
            </p>
         
         
         <p>
            keśoṇḍukaprakhyamidaṃ marīcyudakavibhramat /<br />
            tribhavaṃ svapnamāyākhyaṃ vibhāvento vimucyate // Lank_2.148 //
            </p>
         
         <span class="note"><span class="bold">Vaidya 40</span></span>
         
         <p>
            mṛgatṛṣṇā yathā grīṣme spandate cittamohanī /<br />
            mṛgā gṛhṇanti pānīyaṃ na cāsyāṃ vastu vidyate // Lank_2.149 //
            </p>
         
         
         <p>
            tathā vijñānabījaṃ hi spandate dṛṣṭigocare /<br />
            bālā gṛhṇanti jāyantaṃ timiraṃ taimirā yathā // Lank_2.150 //
            </p>
         
         
         <p>
            anādigatisaṃsāre bhāvagrāhopagūhitam /<br />
            bālaḥ kīle yathā kīlaṃ pralobhya vinivartayet // Lank_2.151 //
            </p>
         
         
         <p>
            māyāvetālayantrābhaṃ svapnavidyuddhanaṃ sadā /<br />
            trisaṃtativyavacchinnaṃ jagatpaśya (n?) vimucyate // Lank_2.152 //
            </p>
         
         
         <p>
            na hyatra kācidvijñaptirmarīcīnāṃ yathā nabhe /<br />
            evaṃ dharmān vijānanto na kiṃcitpratijānate // Lank_2.153 //
            </p>
         
         
         <p>
            vijñaptirnāmamātreyaṃ lakṣaṇena na vidyate /<br />
            skandhāḥ keśoṇḍukākārā yatra cāsau vikalpyate // Lank_2.154 //
            </p>
         
         
         <p>
            cittaṃ keśoṇḍukaṃ māyāṃ svapna gandharvameva ca /<br />
            alātaṃ mṛgatṛṣṇā ca asantaḥ khyāti vai nṛṇām // Lank_2.155 //
            </p>
         
         
         <p>
            nityānityaṃ tathaikatvamubhayaṃ nobhayaṃ tathā /<br />
            anādidoṣasaṃbandhād bālāḥ kalpanti mohitāḥ // Lank_2.156 //
            </p>
         
         
         <p>
            darpaṇe udake netre bhāṇḍeṣu ca maṇīṣu ca /<br />
            bimbaṃ hi dṛśyate teṣu bimbaṃ nāsti ca kutracid // Lank_2.157 //
            </p>
         
         
         <p>
            bhāvābhāsaṃ tathā cittaṃ mṛgatṛṣṇā yathā nabhe /<br />
            dṛśyate citrarūpeṇa svapne vandhyauraso yathā // Lank_2.158 //
            </p>
         
         
         <p>punaraparaṃ mahāmate catuṣṭayavinirmuktā tathāgatānāṃ dharmadeśanā, yaduta ekatvānyatvobhayānubhayapakṣavivarjitā
            nāstyastisamāropāpavādavinirmuktā / asatyapratītyasamutpādanirodhamārgavimokṣapravṛttipūrvakā
            mahāmate tathāgatānāṃ dharmadeśanā / na prakṛtīśvarahetuyadṛcchāṇukālasvabhāvopanibaddhā
            mahāmate tathāgatānāṃ dharmadeśanā //</p>
         
         
         <p>punaraparaṃ mahāmate kleśajñeyāvaraṇadvayaviśuddhyarthaṃ sārthavāhavadānupūrvyā aṣṭottare
            nirābhāsapadaśate pratiṣṭhāpayanti yānabhūmyaṅgasuvibhāgalakṣaṇe ca //</p>
         
         
         <p>punaraparaṃ mahāmate caturvidhaṃ dhyānam / katamaccaturvidham? yaduta bālopacārikaṃ
            dhyānam, arthapravicayaṃ dhyānam, tathatālambanaṃ dhyānam, tāthāgataṃ caturthaṃ dhyānam
            / tatra mahāmate bālopacārikaṃ dhyānaṃ katamat? yaduta śrāvakapratyekabuddhayogayogināṃ
            pudgalanairātmyabhāvasvasāmānyabimbasaṃkalānityaduḥkhāśubhalakṣaṇābhiniveśapūrvakam,
            evamidaṃ lakṣaṇaṃ nānyatheti (<span class="bold">Vaidya 41</span>) paśyataḥ pūrvottarottarata ā saṃjñānirodhādbālopacārikaṃ bhavati / tatra arthapravicayadhyānaṃ
            punarmahāmate katamat? yaduta pudgalanairātmyasvasāmānyalakṣaṇabāhyatīrthakarasvaparobhayābhāvaṃ
            kṛtvā dharmanairātmyabhūmilakṣaṇārthaṃ pravicayānupūrvakamarthapravicayadhyānaṃ bhavati
            / tatra tathatālambanaṃ dhyānaṃ mahāmate katamat? yaduta parikalpitanairātmyadvayavikalpayathābhūtāvasthānādapravṛttervikalpasya
            tathatālambanamiti vadāmi / tāthāgataṃ punarmahāmate dhyānaṃ katamat? yaduta tāthāgatabhūmyākārapraveśaṃ
            pratyātmāryajñānalakṣaṇatrayasukhavihārācintyasattvakṛtyakaraṇatayā tāthāgataṃ dhyānamiti
            vadāmi //</p>
         
         
         <p>tatredamucyate -</p>
         
         
         <p>
            arthapravicayaṃ dhyānaṃ dhyānaṃ bālopacārikam /<br />
            tathatālambanaṃ dhyānaṃ dhyānaṃ tāthāgataṃ śubham // Lank_2.159 //
            </p>
         
         
         <p>
            somabhāskarasaṃsthānaṃ padmapātālasādṛśam /<br />
            gaganāgnicitrasadṛśaṃ yogī yuñjan prapaśyati // Lank_2.160 //
            </p>
         
         
         <p>
            nimittāni ca citrāṇi tīrthamārgaṃ nayanti te /<br />
            śrāvakatve nipātanti pratyekajinagocare // Lank_2.161 //
            </p>
         
         
         <p>
            vidhūya sarvāṇyetāni nirābhāsaṃ yadā bhavet /<br />
            tadā buddhākarādityāḥ sarvakṣetrāḥ samāgatāḥ /<br />
            śiro hi tasya mārjanti nimittaṃ tathatānugam // Lank_2.162 //
            </p>
         
         
         <p>atha khalu mahāmatirbodhisattvo mahāsattvaḥ punarapi bhagavantametadavocat - nirvāṇaṃ
            nirvāṇamiti bhagavannucyate / kasyaitadbhagavannadhivacanaṃ yaduta nirvāṇamiti ? bhagavānāha
            - sarvavijñānasvabhāvavāsanālayamanomanovijñānadṛṣṭivāsanāparāvṛttirnirvāṇamityucyate
            sarvabuddhairmayā ca nirvāṇagatisvabhāvaśūnyatāvastugocaram //</p>
         
         
         <p>punaraparaṃ mahāmate nirvāṇamāryajñānapratyātmagatigocaraṃ śāśvatocchedavikalpabhāvābhāvavivarjitam
            / kathaṃ na śāśvatam? yaduta svasāmānyalakṣaṇavikalpaprahīṇam, ato na śāśvatam / tatrānucchedo
            yaduta sarvārthā atītānāgatapratyutpannāḥ pratyātmamapi gacchanti, ato nocchedaḥ //</p>
         
         
         <p>punarmahāmate mahāparinirvāṇaṃ na nāśo na maraṇam / yadi punarmahāmate mahāparinirvāṇaṃ
            maraṇaṃ syāt, punarapi janmaprabandhaḥ syāt / atha vināśaḥ syāt, saṃskṛtalakṣaṇapatitaṃ
            syāt / ata etasmātkāraṇānmahāmate mahāparinirvāṇaṃ na nāśaṃ na maraṇam / cyutivigataṃ
            maraṇamadhigacchanti yoginaḥ / punaraparaṃ mahāmate mahāparinirvāṇamaprahīṇāsaṃprāptito
            'nucchedāśāśvatato naikārthato nānārthato nirvāṇamityucyate //</p>
         
         <span class="note"><span class="bold">Vaidya 42</span></span>
         
         <p>punaraparaṃ mahāmate śrāvakapratyekabuddhānāṃ nirvāṇaṃ svasāmānyalakṣaṇāvabodhādasaṃsargataḥ
            / viṣayāviparyāsadarśanādvikalpo na pravartate / tatasteṣāṃ tatra nirvāṇabuddhirbhavati
            //</p>
         
         
         <p>punaraparaṃ mahāmate dviprakāraṃ svabhāvadvayalakṣaṇaṃ bhavati / katamat dviprakāram?
            yaduta abhilāpasvabhāvābhiniveśataśca vastusvabhāvābhiniveśataśca / tatra mahāmate
            abhilāpasvabhāvābhiniveśo 'nādikālavākprapañcavāsanābhiniveśātpravartate / tatra vastusvabhāvābhiniveśaḥ
            punarmahāmate svacittadṛśyamātrānavabodhātpravartate //</p>
         
         
         <p>punaraparaṃ mahāmate adhiṣṭhānadvayādhiṣṭhitā bodhisattvāstathāgatānāmarhatāṃ samyaksaṃbuddhānāṃ
            caraṇayornipatya praśnān paripṛcchanti / katamenādhiṣṭhānadvayenādhiṣṭhitāḥ? yaduta
            samādhisamāpattyadhiṣṭhānena sarvakāyamukhapāṇyabhiṣekādhiṣṭhānena ca / tatra mahāmate
            bodhisattvā mahāsattvāḥ prathamāyāṃ bhūmau buddhādhiṣṭhānādhiṣṭhitā mahāyānaprabhāsaṃ
            nāma bodhisattvasamādhiṃ samāpadyante / samanantarasamāpannānāṃ ca teṣāṃ bodhisattvānāṃ
            mahāsattvānāṃ mahāyānaprabhāsaṃ bodhisattvasamādhim, atha daśadiglokadhātuvyavasthitāstathāgatā
            arhantaḥ samyaksaṃbuddhā mukhānyupadarśya sarvakāyamukhavācāsaṃdarśanenādhiṣṭhānaṃ
            kurvanti / yathā mahāmate vajragarbhasya bodhisattvasya mahāsattvasya anyeṣāṃ ca tādṛglakṣaṇaguṇasamanvāgatānāṃ
            bodhisattvānāṃ mahāsattvānām, evaṃ mahāmate prathamāyāṃ bhūmau bodhisattvā mahāsattvāḥ
            samādhisamāpattyadhiṣṭhānaṃ pratilabhante / kalpaśatasahasraṃ saṃcitaiḥ kuśalamūlairanupūrveṇa
            bhūmipakṣavipakṣalakṣaṇagatiṃgatāṃ dharmameghāyāṃ bodhisattvabhūmau mahāpadmavimānāsanasthasya
            bodhisattvasya mahāsattvasya tadanurūpairbodhisattvairmahāsattvaiḥ parivṛtasya sarvaratnābharaṇavibhūṣitakirīṭasya
            haritālakanakacampakacandrāṃśumayūkhapadmasadṛśā daśadiglokadhātvāgatā jinakarāstasya
            bodhisattvasya mahāsattvasya padmavimānāsanasthasya mūrdhanyabhiṣiñcanti vaśavarticakravartīndrarājavatsarvakāyamukhapāṇyabhiṣekena
            / sa ca bodhisattvaste ca bodhisattvāḥ pāṇyabhiṣekādhiṣṭhānādhiṣṭhitā ityucyante /
            etanmahāmate bodhisattvānāṃ mahāsattvānāmadhiṣṭhānadvayam, yenādhiṣṭhānadvayenādhiṣṭhitā
            bodhisattvā mahāsattvāḥ sarvabuddhamukhānyavalokayanti / anyatrāvyavalokyāstathāgatā
            arhantaḥ samyaksaṃbuddhāḥ //</p>
         
         
         <p>punaraparaṃ mahāmate yatkiṃcidbodhisattvānāṃ mahāsattvānāṃ pratibhāti samādhyṛddhideśanākāreṇa,
            tatsarvabuddhādhiṣṭhānadvayādhiṣṭhitānām / yadi punarmahāmate bodhisattvānāṃ mahāsattvānāmadhiṣṭhānamantareṇa
            pratibhānaṃ pratibhāyāt, bālapṛthagjanānāmapi mahāmate pratibhānaṃ pratibhāyāt / tatkasya
            hetoḥ? yaduta adhiṣṭhānānadhiṣṭhitatvāt / tṛṇagulmavṛkṣaparvatā api mahāmate vividhāni
            ca vādyabhāṇḍāni nagarabhavanagṛhavimānāsanasthānāni tathāgatapraveśādhiṣṭhānena pravādyante
            / kiṃ punarmahāmate sacetanā mūkāndhabadhirā api mahāmate svadoṣebhyo vimucyante /
            evaṃ mahāguṇaviśeṣaṃ mahāmate tathāgatādhiṣṭhānam //</p>
         
         
         <p>punaraparaṃ mahāmatirāha - kiṃ punarbhagavaṃstathāgatā arhantaḥ samyaksaṃbuddhā bodhisattvānāṃ
            mahāsattvānāṃ samādhisamāpattyavasthānakāle viśeṣabhūmau ca abhiṣekādhiṣṭhānaṃ prakurvanti?
            (<span class="bold">Vaidya 43</span>) bhagavānāha - mārakarmakleśaviyuktārthaṃ śrāvakadhyānabhūmyaprapatanatayā ca tathāgatabhūmipratyātmādhigamanatayā
            ca prāptadharmādhigamavivṛddhaye ca / etena mahāmate kāraṇena tathāgatā arhantaḥ samyaksaṃbuddhā
            bodhisattvānāṃ mahāsattvānāmadhiṣṭhānairadhitiṣṭhanti / anadhiṣṭhitāśca mahāmate bodhisattvā
            mahāsattvāḥ kutīrthyaśrāvakamārāśayapatitā nānuttarāṃ samyaksaṃbodhimabhisaṃbudhyeran
            / atastena kāraṇena bodhisattvā mahāsattvāstathāgatairarhadbhiḥ samyaksaṃbuddhairanugṛhyante
            //</p>
         
         
         <p>tatredamucyate -</p>
         
         
         <p>
            adhiṣṭhānaṃ narendrāṇāṃ praṇidhānairviśodhitam /<br />
            abhiṣekasamādhyādyāḥ prathamāddaśamāya vai // Lank_2.163 //
            </p>
         
         
         <p>atha khalu mahāmatirbodhisattvaḥ punarapi bhagavantametadavocat - pratītyasamutpādaṃ
            punarbhagavatā deśayatā kāraṇavyapadeśa eva kṛto na svanayaprakṛtyavasthānakathā /
            tīrthakarā api bhagavan kāraṇata utpattiṃ varṇayanti, yaduta pradhāneśvarapuruṣakālāṇupratyayebhyo
            bhāvānāmutpattayaḥ / kiṃ tu bhagavatā pratyayaparyāyāntareṇotpattirvarṇyate bhāvānām
            / na ca siddhāntaviśeṣāntaram / sadasato hi bhagavaṃstīrthakarā apyutpattiṃ varṇayanti,
            bhūtvā ca vināśaṃ pratyayairbhāvānām / yadapyuktaṃ bhagavatā - avidyāpratyayāḥ saṃskārā
            yāvajjarāmaraṇamiti, ahetuvādavyapadeśa eṣa bhagavatānuvarṇitaḥ, na sa hetuvādaḥ /
            yugapadvayavasthitānāṃ bhagavannetadbhavati - asmin satīdaṃ bhavatīti, na kramavṛttyapekṣāvasthitānām
            / kiṃ tu tīrthakaravyapadeśa eva bhagavan viśiṣyate na tvadīyam / tatkasya hetoḥ?
            tīrthakarāṇāṃ hiṃ bhagavan kāraṇamapratītyasamutpannaṃ kāryamabhinirvartayati / tava
            tu bhagavan kāraṇamapi kāryāpekṣaṃ kāryamapi kāraṇāpekṣam / hetupratyayasaṃkaraśca
            evamanyonyānavasthā prasajyate / ahetutvaṃ ca bhagavan lokasya - asmin satīdaṃ bruvataḥ
            / bhagavānāha - na mahāmate mamāhetukakāraṇavādo hetupratyayasaṃkaraśca prasajyate
            - asmin satīdaṃ bruvataḥ, grāhyagrāhakābhāvāt, svacittadṛśyamātrāvabodhāt / ye tu
            mahāmate grāhyagrāhakābhiniviṣṭāḥ svacittadṛśyamātraṃ nāvabudhyante bāhyasvaviṣayabhāvābhāvatvena,
            teṣāṃ mahāmate eṣa doṣaḥ prasajyate , na tu mama pratītyakāraṇavyapadeśaṃ kurvataḥ
            //</p>
         
         
         <p>punaraparaṃ mahāmatirāha - nanu bhagavan abhilāpasadbhāvātsanti sarvabhāvāḥ / yadi
            punarbhagavan bhāvā na syuḥ, abhilāpo na pravartate / pravartate ca / tasmādabhilāpasadbhāvādbhagavan
            santi sarvabhāvāḥ / bhagavānāha - asatāmapi mahāmate bhāvānāmabhilāpaḥ kriyate / yaduta
            śaśaviṣāṇakūrmaromavandhyāputrādīnāṃ loke dṛṣṭo 'bhilāpaḥ / te ca mahāmate na bhāvā
            nābhāvāḥ, abhilapyante ca / tadyadavocastvaṃ mahāmate - abhilāpasadbhāvātsanti sarvabhāvā
            iti, sa hi vādaḥ prahīṇaḥ / na ca mahāmate sarvabuddhakṣetreṣu prasiddho 'bhilāpaḥ
            / abhilāpo mahāmate kṛtakaḥ / kvacinmahāmate buddhakṣetre 'nimiṣaprekṣayā dharmo deśyate,
            kvacidiṅgitaiḥ, kvacidbhūvikṣepeṇa, kvacinnetrasaṃcāreṇa, kvacidāsyena, kvacidvijṛmbhitena,
            kvacidutkāsanaśabdena, (<span class="bold">Vaidya 44</span>) kvacitkṣetrasmṛtyā, kvacitspanditena / yathā mahāmate animiṣāyāṃ gandhasugandhāyāṃ
            ca lokadhātau samantabhadrasya tathāgatasyārhataḥ samyaksaṃbuddhasya buddhakṣetre
            animiṣairnetraiḥ prekṣamāṇāste bodhisattvā mahāsattvā anutpattikadharmakṣāntiṃ pratilabhante
            anyāṃśca samādhiviśeṣān, ata evāsmātkāraṇānmahāmate nābhilāpasadbhāvātsanti sarvabhāvāḥ
            / dṛṣṭaṃ caitanmahāmate / iha loke kṛmimakṣikaivamādyāḥ sattvaviśeṣā anabhilāpenaiva
            svakṛtyaṃ kurvanti //</p>
         
         
         <p>tatredamucyate -</p>
         
         
         <p>
            ākāśaṃ śaśaśṛṅgaṃ ca vandhyāyāḥ putra eva ca /<br />
            asanto hyabhilapyante tathā bhāveṣu kalpanā // Lank_2.164 //
            </p>
         
         
         <p>
            hetupratyayasāmagryāṃ bālāḥ kalpanti saṃbhavam /<br />
            ajānānā nayamidaṃ bhramanti tribhavālaye // Lank_2.165 //
            </p>
         
         
         <p>atha khalu mahāmatirbodhisattvo mahāsattvaḥ punarapi bhagavantametadavocat - nityaśabdaḥ
            punarbhagavan kvabhihitaḥ? bhagavānāha - bhrāntau mahāmate / yasmādiyaṃ bhrāntirāryāṇāmapi
            khyāyate viparyāsataḥ / tadyathā mahāmate mṛgatṛṣṇālātacakrakeśoṇḍukagandharvanagaramāyāsvapnapratibimbākṣapuruṣā
            loke 'vidvadbhirviparyasyante, na tu vidvadbhiḥ / na ca punarna khyāyante / sā punarbhrāntirmahāmate
            anekaprakārā khyāyāt / na bhrānteraśāśvatatāṃ kurute / tatkasya hetoḥ? yaduta bhāvābhāvavivarjitatvāt
            / kathaṃ punarmahāmate bhāvābhāvavivarjitā bhrāntiḥ? yaduta sarvabālavicitragocaratvātsamudrataraṃgagaṅgodakavatpretānāṃ
            darśanādarśanataḥ / ata etasmātkāraṇānmahāmate bhrāntibhāvo na bhavati / yasmācca
            tadudakamanyeṣāṃ khyāyate, ato hyabhāvo na bhavati / evaṃ bhrāntirāryāṇāṃ viparyāsāviparyāsavarjitā
            / ataśca mahāmate asmātkāraṇācchāśvatā bhrāntiryaduta nimittalakṣaṇābhedatvāt / na
            hi mahāmate bhrāntirvividhavicitranimittavikalpena vikalpyamānā bhedamupayāti / ata
            etasmātkāraṇānmahāmate bhrāntiḥ śāśvatā //</p>
         
         
         <p>kathaṃ punarmahāmate bhrāntistattvaṃ bhavati? yena punaḥ kāraṇena mahāmate āryāṇāmasyāṃ
            bhrāntau viparyāsabuddhirna pravartate, nāviparyāsabuddhiḥ / nānyatra mahāmate āryā
            asyāṃ bhrāntau yakiṃcitsaṃjñino bhavanti nāryajñānavastusaṃjñinaḥ / yatkiṃciditi mahāmate
            bālapralāpa eṣa nāryapralāpaḥ / sā punarbhrāntirviparyāsāviparyāsena vikalpyamānā
            gotradvayāvahā bhavati yaduta āryagotrasya vā bālapṛthagjanagotrasya vā / āryagotraṃ
            punarmahāmate triprakāramupayāti yaduta śrāvakapratyekabuddhabuddhaprabhedataḥ / tatra
            kathaṃ punarmahāmate bālairbhrāntirvikalpyamānā śrāvakayānagotraṃ janayati? yaduta
            mahāmate svasāmānyalakṣaṇābhiniveśenābhiniviśyamānā śrāvakayānagotrāya saṃvartate
            / evaṃ mahāmate sā bhrāntiḥ śrāvakayānagotrāvahā bhavati / tatra kathaṃ punarmahāmate
            saiva bhrāntirvikalpyamānā pratyekabuddhayānagotrāvahā bhavati? yaduta tasyā eva mahāmate
            bhrānteḥ svasāmānyalakṣaṇābhiniveśāsaṃsargataḥ pratyekabuddhayānagotrāvahā bhavati
            / tatra kathaṃ (<span class="bold">Vaidya 45</span>) punarmahāmate paṇḍitaiḥ saiva bhrāntirvikalpyamānā buddhayānagotrāvahā bhavati?
            yaduta mahāmate svacittadṛśyamātrāvabodhādbāhyabhāvābhāvavikalpanatayā vikalpyamānā
            buddhayānagotrāavahā bhavati / ata eva mahāmate gotram / eṣa gotrārthaḥ / vicitravastubhāvanā
            punarmahāmate bālairbhrāntirvikalpyamānā saṃsārayānagotrāvahā bhavati, evamidaṃ nānyatheti
            / ata etasmātkāraṇānmahāmate bhrāntirvicitravastutvena kalpyate bālaiḥ / sā ca na
            vastu, nāvastu / saiva mahāmate bhrāntiravikalpyamānā āryāṇāṃ cittamanomanovijñānadauṣṭhulyavāsanāsvabhāvadharmaparāvṛttibhāvādbhrāntirāryāṇāṃ
            tathatetyucyate / ata etaduktaṃ bhavati mahāmate - tathatāpi cittavinirmukteti / asyaiva
            mahāmate padasyābhidyotanārthamidamuktaṃ mayā - kalpanaiśca vivarjitaṃ sarvakalpanāvirahitamiti
            yāvaduktaṃ bhavati //</p>
         
         
         <p>mahāmatirāha - bhrāntirbhagavan vidyate neti? bhagavānāha - māyāvanmahāmate na lakṣaṇābhiniveśato
            bhrāntirvidyate / yadi punarmahāmate bhrāntirlakṣaṇābhiniveśena vidyate, avyāvṛtta
            eva mahāmate bhāvābhiniveśaḥ syāt / pratītyasamutpādavattīrthakarakāraṇotpādavadetatsyānmahāmate
            / mahāmatirāha - yadi bhagavan māyāprakhyā bhrāntiḥ, tenānyasyā bhrānteḥ kāraṇībhaviṣyati
            / bhagavānāha - na mahāmate māyā bhrāntikāraṇam / adauṣṭhulyadoṣāvahatvānna hi mahāmate
            māyā dauṣṭhulyadoṣamāvahati / avikalpyamānā māyā punarmahāmate parapuruṣavidyādhiṣṭhānātpravartate,
            na svavikalpadauṣṭhulyavāsanādhiṣṭhānataḥ / sā na doṣāvahā bhavati / cittadṛṣṭimohamātrametanmahāmate
            bālānāṃ yatkiṃcidabhiniveśato na tvāryāṇām //</p>
         
         
         <p>tatredamucyate -</p>
         
         
         <p>
            āryo na paśyati bhrāntiṃ nāpi tattvaṃ tadantare /<br />
            bhrāntireva bhavettattvaṃ yasmāttattvaṃ tadantare // Lank_2.166 //
            </p>
         
         
         <p>
            bhrāntiṃ vidhūya sarvāṃ hi nimittaṃ jāyate yadi /<br />
            saiva tasya bhavedbhrāntiraśuddhaṃ timiraṃ yathā // Lank_2.167 //
            </p>
         
         
         <p>punaraparaṃ mahāmate na māyā nāsti / sādharmyadarśanātsarvadharmāṇāṃ māyopamatvaṃ
            bhavati / mahāmatirāha - kiṃ punarbhagavan vicitramāyābhiniveśalakṣaṇena sarvadharmāṇāṃ
            māyopamatvaṃ bhavati, atha vitathābhiniveśalakṣaṇena? tadyadi bhagavan vicitramāyābhiniveśalakṣaṇena
            sarvadharmāṇāṃ māyopamatvaṃ bhavati, hanta bhagavan na bhāvā māyopamāḥ / tatkasya
            hetoḥ? yaduta rūpasya vicitralakṣaṇāhetudarśanāt / na hi bhagavan kaściddheturasti
            yena rūpaṃ vicitralakṣaṇākāraṃ khyāyate māyāvat / ata etasmātkāraṇādbhagavan na vicitramāyālakṣaṇābhiniveśasādharmyādbhāvā
            māyopamāḥ //</p>
         
         
         <p>bhagavānāha - na mahāmate vicitramāyālakṣaṇābhiniveśasādharmyātsarvadharmā māyopamāḥ,
            kiṃ tarhi mahāmate vitathāśuvidyutsadṛśasādharmyeṇa sarvadharmā māyopamāḥ / tadyathā
            mahāmate (<span class="bold">Vaidya 46</span>) vidyullatā kṣaṇabhaṅgadṛṣṭanaṣṭadarśanaṃ punarbālānāṃ khyāyate, evameva mahāmate
            sarvabhāvāḥ svavikalpasāmānyalakṣaṇāḥ pravicayābhāvānna khyāyante rūpalakṣaṇābhiniveśataḥ
            //</p>
         
         
         <p>tatredamucyate -</p>
         
         
         <p>
            na māyā nāsti sādharmyādbhāvānāṃ kathyate 'stitā /<br />
            vitathāśuvidyutsadṛśāstena māyopamāḥ smṛtāḥ // Lank_2.168 //
            </p>
         
         
         <p>punaraparaṃ mahāmatirāha - yatpunaretaduktaṃ bhagavatā - anutpannāḥ sarvabhāvā māyopamāśceti
            / nanu te bhagavan evaṃ bruvataḥ pūrvottaravacanavyāghātadoṣaḥ prasajyate, anutpādaṃ
            bhāvānāṃ māyopamatvenābhilapataḥ / bhagavānāha - na mahāmate mamānutpādaṃ bhāvānāṃ
            māyopamatvenābhilapataḥ pūrvottaravacanavyāghātadoṣo bhavati / tatkasya hetoḥ? yaduta
            utpādānutpādasvacittadṛśyamātrāvabodhātsadasatorbāhyabhāvābhāvānutpattidarśanānna
            mahāmate pūrvottaravacanavyāghātadoṣaḥ prasajyate / kiṃ tu mahāmate tīrthakarakāraṇakṣotpattivyudāsārthamidamucyate
            - māyāvadanutpannāḥ sarvabhāvāḥ / tīrthakaramohavargā hi mahāmate sadasatorbhāvānāmutpattimicchanti
            na svavikalpavicitrābhiniveśapratyayataḥ / mama tu mahāmate na saṃtrāsamutpadyate
            / ata etasmātkāraṇānmahāmate anutpādābhidhānamevābhidhīyate / bhāvopadeśaḥ punarmahāmate
            saṃsāraparigrahārthaṃ ca nāstītyucchedanivāraṇārthaṃ ca / macchiṣyāṇāṃ vicitrakarmopapattyāyatanaparigrahārthaṃ
            bhāvaśabdaparigraheṇa saṃsāraparigrahaḥ kriyate / māyābhāvasvabhāvalakṣaṇanirdeśena
            mahāmate bhāvasvabhāvalakṣaṇavyāvṛttyarthaṃ bālapṛthagjanānāṃ kṛdṛṣṭilakṣaṇapatitāśayānāṃ
            svacittadṛśyamātrānavadhāriṇāṃ hetupratyayakriyotpattilakṣaṇābhiniviṣṭhānāṃ nivāraṇārthaṃ
            māyāsvapnasvabhāvalakṣaṇān sarvadharmān deśayāmi / ete bālapṛthagjanāḥ kudṛṣṭilakṣaṇāśayābhiniviṣṭā
            ātmānaṃ paraṃ ca sarvadharmā yathābhūtāvasthānadarśanādvisaṃvādayiṣyanti / tatra yathābhūtāvasthānadarśanaṃ
            mahāmate sarvadharmāṇāṃ yaduta svacittadṛśyamātrāvatāraḥ //</p>
         
         
         <p>tatredamucyate -</p>
         
         
         <p>
            anutpāde kāraṇābhāvo bhāve saṃsārasaṃgrahaḥ /<br />
            māyādisadṛśaṃ paśyellakṣaṇaṃ na vikalpayet // Lank_2.169 //
            </p>
         
         
         <p>punaraparaṃ mahāmate nāmapadavyañjanakāyānāṃ lakṣaṇamuddekṣyāmaḥ, yairnāmapadavyañjanakāyaiḥ
            sūpalakṣitairbodhisattvā mahāsattvā arthapadavyañjanānusāriṇaḥ kṣipramanuttarāṃ samyaksaṃbodhimabhisaṃbudhya
            tathaiva sarvasattvānavabodhayiṣyanti / tatra mahāmate kāyo nāma yaduta yadvastvāśritya
            nāma kriyate, sa kāyo vastu / kāyaḥ śarīramityanarthāntaram / eṣa mahāmate nāmakāyaḥ
            / padakāyaḥ punarmahāmate yaduta padārthakāyasadbhāvo niścayaḥ / niṣṭhā upalabdhirityanarthāntaram
            / eṣa mahāmate padakāyopadeśaḥ kṛto māyā / vyañjanakāyaḥ punarmahāmate yaduta yena
            nāmapadayorabhivyaktirbhavati / vyañjanaṃ liṅgaṃ lakṣaṇamupalabdhiḥ prajñaptirityanarthāntaram
            //</p>
         
         <span class="note"><span class="bold">Vaidya 47</span></span>
         
         <p>punaraparaṃ mahāmate padakāyo yaduta padakāryaniṣṭhā / nāma punarmahāmate yaduta akṣarāṇāṃ
            ca nāmasvabhāvabhedo 'kārādyāvaddhakāraḥ / tatra vyañjanaṃ punarmahāmate yaduta hrasvadīrghaplutavyañjanāni
            / tatra padakāyāḥ punarmahāmate ye padavīthīgāmino hastyaśvanaramṛgapaśugomahiṣājaiḍakādyāḥ
            padakāyasaṃjñāṃ labhante / nāma ca vyañjanaṃ ca punarmahāmate catvāra arūpiṇaḥ skandhāḥ
            / nāmnābhilapyanta iti kṛtvā nāma, svalakṣaṇena vyajyate iti kṛtvā vyañjanam / etanmahāmate
            nāmapadavyañjanakāyānāṃ nāmapadābhidhānalakṣaṇam / atra te paricayaḥ karaṇīyaḥ //</p>
         
         
         <p>tatredamucyate -</p>
         
         
         <p>
            vyañjane padakāye ca nāmni cāpi viśeṣataḥ /<br />
            bālāḥ sajjanti durmedhā mahāpaṅke yathā gajāḥ // Lank_2.170 //
            </p>
         
         
         <p>punaraparaṃ mahāmate yuktihetubuddhivaikalyātkutārkikā durvidagdhamatayo 'nāgate 'dhvani
            pṛṣṭā vidvadbhirekatvānyatvobhayānubhayadṛṣṭilakṣaṇavinirmuktamantadvayavidhiṃ pṛcchadbhirevaṃ
            vakṣyanti - apraśnamidaṃ nedaṃ yoniśa iti, yaduta rūpādibhyo 'nityatā anyā ananyeti
            / evaṃ nirvāṇaṃ saṃskārebhyo lakṣaṇāllakṣaṇaṃ guṇebhyo guṇī bhūtebhyo bhautikaṃ dṛśyāddarśanaṃ
            pāṃśubhyo 'ṇavo jñānādyoginaḥ, evamādyenottarottarakramalakṣaṇavidhinā avyākṛtāni
            pṛṣṭāḥ sthāpanīyaṃ bhagavatā avyākṛtamiti vakṣyanti / na tu te mohapuruṣā evaṃ jñāsyanti
            yathā śrotṝṇāṃ buddhivaikalyāt tathāgatā arhantaḥ samyaksaṃbuddhā utrāsapadavivarjanārthaṃ
            sattvānāṃ na vyākurvanti / avyākṛtānyapi ca mahāmate tīrthakaradṛṣṭivādavyudāsārthaṃ
            nopadiśyante tathāgataiḥ / tīrthakarā hi mahāmate evaṃvādinaḥ - yaduta sa jīvastaccharīram,
            anyo jīvo 'nyaccharīram, ityevamādye 'vyākṛtavādaḥ / tīrthakarāṇāṃ hi mahāmate kāraṇavisaṃmūḍhānāmavyākṛtaṃ
            na tu matpravacane / matpravacane tu mahāmate grāhyagrāhakavisaṃyukte vikalpo na pravartate
            / teṣāṃ kathaṃ sthāpyaṃ bhavet? ye tu mahāmate grāhyagrāhakābhiniviṣṭāḥ svacittadṛśyamātrānavadhāritamatayasteṣāṃ
            sthāpyaṃ bhavati / caturvidhapadapraśnavyākaraṇena mahāmate tathāgatā arhantaḥ samyaksaṃbuddhāḥ
            sattvebhyo dharmaṃ deśayanti / sthāpanīyamiti mahāmate kālāntaradeśanaiṣā mayā kṛtā
            aparipakvendriyāṇām / na tu paripakvendriyāṇāṃ sthāpyaṃ bhavati //</p>
         
         
         <p>punaraparaṃ mahāmate kriyākārakarahitāḥ sarvadharmā notpadyante 'kārakatvāt / tenocyate
            'nuptannāḥ sarvadharmāḥ / niḥsvabhāvāḥ punarmahāmate sarvabhāvāḥ kena kāraṇenaḥ? yasmānmahāmate
            svabuddhyā vicāryamāṇānāṃ svasāmānyalakṣaṇābhāvā nāvadhāryante, tenocyante niḥsvabhāvāḥ
            sarvadharmā iti / tatra anāyūhāniryūhāḥ punarmahāmate sarvadharmāḥ kena kāraṇena?
            yasmānmahāmate svasāmānyalakṣaṇamāyūhyamānaṃ nāyuhyate, niryūhyamānaṃ na niryūhyate
            / ata etasmātkāraṇānmahāmate sarvadharmā āyūhaniryūhavigatāḥ / aniruddhāḥ punarmahāmate
            sarvadharmāḥ kena kāraṇena? yaduta bhāvasvabhāvalakṣaṇāsattvātsarvadharmā nopalabhyante
            / tenocyante 'niruddhāḥ sarvadharmā iti / tatra (<span class="bold">Vaidya 48</span>) anityāḥ punarmahāmate sarvadharmāḥ kena kāraṇenocyante? yaduta lakṣaṇotpattyanityabhāvāt
            / tenocyante anityāḥ sarvadharmā iti / tatra nityāḥ punarmahāmate sarvadharmāḥ kena
            kāraṇena? yaduta lakṣaṇotpannānutpannābhāvādanityatayā nityāḥ / tenocyante mahāmate
            nityāḥ sarvadharmā iti //</p>
         
         
         <p>tatredamucyate -</p>
         
         
         <p>
            caturvidhaṃ vyākaraṇamekāṃśaṃ paripṛcchanam /<br />
            vibhajyaṃ sthāpanīyaṃ ca tīrthavādanivāraṇam // Lank_2.171 //
            </p>
         
         
         <p>
            sadasatorhyanutpādaḥ sāṃkhyavaiśeṣikaiḥ smṛtaḥ /<br />
            avyākṛtāni sarvāṇi taireva hi prakāśitā // Lank_2.172 //
            </p>
         
         
         <p>
            buddhyā vivecyamānānāṃ svabhāvo nāvadhāryate /<br />
            tasmādanabhilāpyāste niḥsvabhāvāśca deśitāḥ // Lank_2.173 //
            </p>
         
         
         <p>atha khalu mahāmatirbodhisattvo mahāsattvaḥ punarapi bhagavantametadavocat - deśayatu
            me bhagavān srotaāpannānāṃ srotaāpattigatiprabhedanayalakṣaṇam / yena srotaāpattigatiprabhedanayalakṣaṇena
            ahaṃ ca anye ca bodhisattvā mahāsattvāḥ srotaāpannānāṃ srotaāpattigatiprabhedanayalakṣaṇakuśalā
            uttarottarasakṛdāgāmyanāgāmyarhattvopāyalakṣaṇavidhijñāstathā sattvebhyo dharmaṃ deśayeyuḥ,
            yathā nairātmyalakṣaṇadvayamāvaraṇadvayaṃ ca prativiśodhya bhūmerbhūmilakṣaṇātikramagatiṃgatāstathāgatācintyagativiṣayagocaraṃ
            pratilabhya viśvarūpamaṇisadṛśāḥ sarvasattvopajīvyatāmadhigaccheyuḥ, sarvadharmaviṣayagatikāyopabhogyatopajīvyāḥ
            syuḥ //</p>
         
         
         <p>bhagavānāha - tena hi mahāmate śṛṇu, sādhu ca suṣṭhu ca manasikuru / bhāṣiṣye 'haṃ
            te / sādhu bhagavanniti mahāmatirbodhisattvo mahāsattvo bhagavataḥ pratyaśrauṣīt /
            bhagavāṃstasyaitadavocat - traya ime mahāmate srotaāpannānāṃ srotaāpattiphalaprabhedāḥ
            / katame trayaḥ? yaduta hīnamadhyaviśiṣṭāḥ tatra mahāmate hīnaḥ saptajanmabhavaparamaḥ
            / madhyaḥ punarmahāmate tripañcabhavaparinirvāyī bhavati / uttamaḥ punarmahāmate tajjanmaparinirvāyī
            bhavati / eṣāṃ tu mahāmate trayāṇāṃ trīṇi saṃyojanāni mṛdumadhyādhimātrāṇyeva bhavanti
            / tatra mahāmate katamāni trīṇi saṃyojanāni? yaduta satkāyadṛṣṭirvicikitsā śīlavrataparāmarśaśca
            / etāni mahāmate trīṇi saṃyojanāni viśeṣottarottareṇa arhatāmarhatphalībhavanti /
            tatra mahāmate satkāyadṛṣṭirdvividhā yaduta sahajā ca parikalpitā ca, paratantraparikalpitasvabhāvavat
            / tadyathā mahāmate paratantrasvabhāvāśrayādvicitraparikalpitasvabhāvābhiniveśaḥ pravartate
            / sa ca tatra na sannāsanna sadasan, abhūtaparikalpalakṣaṇatvāt / atha ca bālairvikalpyate
            vicitrasvabhāvalakṣaṇābhiniveśena mṛgatṛṣṇikeva mṛgaiḥ / iyaṃ mahāmate srotaāpannasya
            parikalpitā satkāyadṛṣṭirajñānāccirakālābhiniveśasaṃcitā / sā ca tasya pudgalanairātmyagrahābhāvataḥ
            prahīṇā / sahajā punarmahāmate srotaāpannasya satkāyadṛṣṭiḥ svaparakāyasamatayā catuḥskandharūpalakṣaṇatvādrūpasyotpattibhūtabhautikatvātparasparahetulakṣaṇatvādbhūtānāṃ
            (<span class="bold">Vaidya 49</span>) rūpasyāsamudaya iti kṛtvā srotaāpannasya sadasatpakṣadṛṣṭidarśanātsatkāyadṛṣṭiḥ
            prahīṇā bhavati / ata eva satkāyadṛṣṭiprahīṇasya rāgo na pravartate / etanmahāmate
            satkāyadṛṣṭilakṣaṇam //</p>
         
         
         <p>vicikitsālakṣaṇaṃ punarmahāmate yaduta prāptidharmādhigamasudṛṣṭilakṣaṇatvātpūrvaṃ
            satkāyadṛṣṭidvayavikalpaprahīṇatvācca vicikitsā dharmeṣu na bhavati / na cāsya anyā
            śāstṛdṛṣṭirbhavati śuddhāśuddhitaḥ / etanmahāmate vicikitsālakṣaṇaṃ srotaāpannasya
            //</p>
         
         
         <p>śīlaṃ punarmahāmate kathaṃ na parāmṛśati srotaāpannaḥ? yaduta duḥkhopapattyāyatanalakṣaṇasaṃdṛṣṭatvānna
            parāmṛśati / parāmṛṣṭiḥ punarmahāmate yaduta śīlavratataponiyamairbālapṛthagjanā bhogasukhābhilāṣiṇo
            bhavotpattiṃ prārthayante, na ca parāmṛśanti / evamanyatra svapratyātmādhigamaviśeṣagāmitāyāṃ
            pariṇāmayanti / nirvikalpānāsravadharmalakṣaṇākāreṇa prasajyante śīlāṅgaiḥ / etanmahāmate
            srotaāpannasya śīlavrataparāmarśalakṣaṇaṃ bhavati / na tu mahāmate srotaāpannasya
            trisaṃyojanaprahīṇasya rāgadveṣamohāḥ pravartante //</p>
         
         
         <p>mahāmatirāha - rāgaḥ punarbhagavatā bahuprakāra upadiṣṭaḥ / tatkatamastasyātra rāgaḥ
            prahīṇo bhavati? bhagavānāha - viṣayakāmendriyaḥ strīsaṃyogarāgaḥ pratyutpannasukhaḥ
            āyatyāṃ duḥkhajanmahetukaḥ khaṭacapeṭaliṅgitacumbitapariṣvaktāghrātakaṭākṣekṣitaiḥ
            / tasya mahāmate rāgo na pravartate / tatkasya hetoḥ? yaduta samādhisukhavihāralābhitvāt
            / ata eṣa prahīṇo bhavati, na nirvāṇādhigamarāgaḥ //</p>
         
         
         <p>sakṛdāgāmiphalalakṣaṇaṃ punarmahāmate katamat? yaduta sakṛdrūpalakṣaṇābhāsavikalpaḥ
            pravartate / nimittadṛṣṭilakṣyalakṣaṇābhāvāddhyānagatilakṣaṇasudṛṣṭatvātsakṛdetaṃ
            lokamāgamya duḥkhasyāntakriyāyai parinirvāsyati / tenocyate sakṛdāgāmīti / tatra anāgāmīti
            mahāmate kathaṃ bhavati? yaduta atītānāgatapratyutpannasya rūpalakṣaṇabhāvābhāvapravṛtterdṛṣṭidoṣānuśayavikalpasya
            anāgāmitvādanāgāmirūpaprahīṇatvācca saṃyojanānāmanāgāmītyucyate / arhan punarmahāmate
            dhyānadhyeyasamādhivimokṣabalābhijñākleśaduḥkhavikalpābhāvādarhannityucyate //</p>
         
         
         <p>mahāmatirāha - trayaḥ punarbhagavatā arhanto 'bhihitāḥ / tatkatamasyāyaṃ bhagavannarhacchabdo
            nipātyate? kiṃ bhagavan śamaikāyanamārgapratilambhikasya, uta bodhipraṇidhānābhyastakuśalamūlasaṃmūḍhasya,
            uta nirmitanairmāṇikasya? bhagavānāha - śamaikāyanamārgapratilambhikasya mahāmate
            śrāvakasya, na tvanyeṣām / anye punarmahāmate bodhisattvacaryācaritāvino buddhanirmitanairmāṇikāśca
            upāyakuśalamūlapraṇidhānapūrvakatvātparṣanmaṇḍaleṣūpapattiṃ darśayanti buddhaparṣanmaṇḍalopaśobhanārtham
            / vikalpagatisaṃsthānāntaravicitropadeśo 'yaṃ mahāmate yaduta phalādhigamadhyānadhyātṛdhyeyaviviktatvātsvacittadṛśyopagamātphalaprāptilakṣaṇamupadiśyate
            / punaraparaṃ mahāmate yadi (<span class="bold">Vaidya 50</span>) srotaāpannasyaitadabhaviṣyat - imāni saṃyojanāni, ahamebhirna saṃyukta iti, taddvitvaprasaṅga
            ātmadṛṣṭipatitaḥ syādaprahīṇasaṃyojanaśca //</p>
         
         
         <p>punaraparaṃ mahāmate dhyānāpramāṇārūpyadhātusamatikramāya svacittadṛśyalakṣaṇavyāvṛttiḥ
            karaṇīyā / saṃjñāveditanirodhasamāpattiśca mahāmate
            svacittadṛśyagativyatikramastasya na yujyate cittamātratvāt //</p>
         
         
         <p>tatredamucyate -</p>
         
         
         <p>
            dhyānāni cāpramāṇāni ārūpyāśca samādhayaḥ /<br />
            saṃjñānirodho nikhilaścittamātre na vidyate // Lank_2.174 //
            </p>
         
         
         <p>
            srotāpattiphalaṃ caiva sakṛdāgāminastathā /<br />
            anāgāmiphalaṃ caiva arhattvaṃ cittavibhramaḥ // Lank_2.175 //
            </p>
         
         
         <p>
            dhyātā dhyānaṃ ca dhyeyaṃ ca prahāṇaṃ satyadarśanam /<br />
            kalpanāmātramevedaṃ yo budhyati sa mucyate // Lank_2.176 //
            </p>
         
         
         <p>punaraparaṃ mahāmate dviprakārā buddhiḥ pravicayabuddhiśca vikalpalakṣaṇagrāhābhiniveśapratiṣṭhāpikā
            ca / tatra mahāmate pravicayabuddhirnāma yaduta yayā buddhyā bhāvasvabhāvalakṣaṇaṃ
            pravicīyamānaṃ catuṣkoṭikārahitaṃ nopalabhyate, sā pravicayabuddhiḥ / tatra mahāmate
            catuṣkoṭikā yaduta ekatvānyatvobhayanobhayāstināstinityānityarahitāṃ catuṣkoṭikāmiti
            vadāmi / etayā catuṣkoṭikayā mahāmate rahitāḥ sarvadharmā ityucyate / iyaṃ mahāmate
            catuṣkoṭikā sarvadharmaparīkṣāyāṃ prayoktavyā / tatra mahāmate vikalpalakṣaṇagrāhābhiniveśapratiṣṭhāpikā
            buddhiḥ katamā? yaduta yena mahāmate cittavikalpalakṣaṇagrāhābhiniveśena uṣṇadravacalakaṭhinānabhūtaparikalpalakṣaṇān
            mahābhūtān pratijñāhetulakṣaṇadṛṣṭāntābhiniveśādasadbhūtasamāropeṇa samāropayati,
            sā vikalpalakṣaṇagrāhābhiniveśapratiṣṭhāpikā buddhiḥ / etanmahāmate buddhidvayasya
            lakṣaṇaṃ yena buddhidvayalakṣaṇena samanvāgatā bodhisattvā dharmapudgalanairātmyalakṣaṇagatiṃgatā
            nirābhāsabuddhipravicayacaryābhūmikuśalāḥ prathamāṃ bhūmiṃ pratilabhante, samādhiśataṃ
            ca samāpadyante / buddhabodhisattvaśataṃ ca samādhiviśeṣapratilambhena paśyanti, kalpaśataṃ
            ca pūrvāntāparāntato 'nupraviśanti, kṣetraśataṃ cāvabhāsayanti / kṣetraśataṃ cāvabhāsya
            uttarottarabhūmilakṣaṇavidhijñāḥ praṇidhānavaiśeṣikatayā vikrīḍanto dharmameghābhiṣekābhiṣiktāstathāgatapratyātmabhūmimadhigamya
            daśaniṣṭhāpadasunibaddhadharmāṇaḥ sattvaparipākāya vicitrairnirmāṇakiraṇairvirājante
            pratyātmagatisukhasamāhitāḥ //</p>
         
         
         <p>punaraparaṃ mahāmate bodhisattvena mahāsattvena mahābhūtabhautikakuśalena bhavitavyam
            / kathaṃ ca mahāmate bodhisattvo mahābhūtabhautikakuśalo bhavati? tatra mahāmate bodhisattvo
            mahāsattva itaḥ pratisaṃśikṣate tatsatyaṃ yatra mahābhūtānāmasaṃbhavo 'saṃbhūtāni
            cemāni mahāmate bhūtānīti prativipaśyati / evaṃ prativipaśyan nāma vikalpamātraṃ svacittadṛśyamātrāvabodhādbāhyabhāvābhāvānnāma
            cittadṛśyavikalpamātramidaṃ yaduta traidhātukaṃ mahābhūtabhautikarahitaṃ prativipaśyati
            cātuṣkoṭikanayaviśuddhimātmātmīyarahitaṃ yathābhūtasvalakṣaṇāvasthānāvasthitamanutpādasvalakṣaṇasiddham
            / (<span class="bold">Vaidya 51</span>) tatra mahāmate mahābhūteṣu kathaṃ bhautikaṃ bhavati? yaduta snehavikalpamahābhūtaṃ
            mahāmate abdhātuṃ niṣpādayatyadhyātmabāhyam / utsāhavikalpamahābhūtaṃ mahāmate tejodhātuṃ
            niṣpādayatyadhyātmabāhyam / samudīraṇavikalpamahābhūtaṃ mahāmate vāyudhātuṃ niṣpādayatyadhyātmabāhyam
            / rūpaparicchedavikalpamahābhūtaṃ punarmahāmate pṛthivīdhātuṃ janayatyākāśasahitamadhyātmabāhyam
            / mithyāsatyābhiniveśātpañcaskandhakadambakaṃ mahābhūtabhautikaṃ pravartate / vijñānaṃ
            punarmahāmate vicitrapadaviṣayābhiniveśābhilāṣahetutvādvijñānaṃ pravartate 'nyagatisaṃdhau
            / pṛthivībhūtabhautikānāṃ mahāmate kāraṇamasti mahābhūtāni, na tu mahābhūtānām / tatkasya
            hetoḥ? yaduta bhāvaliṅgalakṣaṇagrahaṇasaṃsthānakriyāyogavatāṃ mahāmate kriyāsaṃyogotpattirbhavati
            nāliṅgavatām / tasmādetanmahāmate mahābhūtabhautikalakṣaṇaṃ tīrthakarairvikalpyate
            na tu mayā //</p>
         
         
         <p>punaraparaṃ mahāmate skandhānāṃ skandhasvabhāvalakṣaṇaṃ nirdekṣyāmaḥ / tatra mahāmate
            pañca skandhāḥ / katame? yaduta rūpavedanāsaṃjñāsaṃskāravijñānāni / tatra mahāmate
            catvāraḥ skandhā arūpiṇo vedanā saṃjñā saṃskārāṃ vijñānaṃ ca / rūpaṃ mahāmate cāturmahābhautikam,
            bhūtāni ca parasparavilakṣaṇāni / na ca mahāmate arūpiṇāṃ catuṣkasaṃkhyā bhavatyākāśavat
            / tadyathā mahāmate ākāśaṃ saṃkhyālakṣaṇātītam, atha ca vikalpyate evamākāśamiti,
            evameva mahāmate skandhāḥ saṃkhyālakṣaṇagaṇanātītā bhāvābhāvavivarjitāścātuṣkoṭikarahitāḥ
            saṃkhyāgaṇanānirdeśena nirdiśyante bālairna tvāryaiḥ //</p>
         
         
         <p>āryaiḥ punarmahāmate māyāvicitrarūpākṛtivadanyānanyavarjitāḥ prajñāpyante svapnabimbapuruṣavat
            / āśrayānanyatvādāryajñānagatisaṃmohānmahāmate skandhavikalpaḥ khyāyate / etanmahāmate
            skandhānāṃ skandhasvabhāvalakṣaṇam / sa ca vikalpastvayā vyāvartanīyaḥ, vyāvṛtya viviktadharmopadeśaḥ
            karaṇīyaḥ / sarvabuddhaparṣanmaṇḍaleṣu tīrthyadṛṣṭinivāraṇāya viviktadharmopadeśena
            mahāmate kriyamāṇena dharmanairātmyadarśanaṃ viśudhyate, dūraṃgamābhūmipraveśaśca
            bhavati / sa dūraṃgamāṃ mahābhūmimanupraviśya anekasamādhivaśavartī bhavati / manomayakāyapratilambhācca
            samādhiṃ māyopamaṃ pratilabhate / balābhijñāvaśitāgatiṃgataḥ sarvasattvopajīvyo bhavati
            pṛthivīvat / yathā mahāmate mahāpṛthivī sarvasattvopajīvyā bhavati, evameva mahāmate
            bodhisattvo mahāsattvaḥ sarvasattvopajīvyo bhavati //</p>
         
         
         <p>punaraparaṃ mahāmate caturvidhaṃ nirvāṇam / katamaccaturvidham? yaduta bhāvasvabhāvābhāvanirvāṇaṃ
            lakṣaṇavicitrabhāvābhāvanirvāṇaṃ svalakṣaṇabhāvābhāvāvabodhanirvāṇaṃ skandhānāṃ svasāmānyalakṣaṇasaṃtatiprabandhavyucchedanirvāṇam
            / etanmahāmate caturvidhaṃ tīrthakarāṇāṃ nirvāṇaṃ na tu matpravacane / matpravacane
            punarmahāmate vikalpakasya manovijñānasya vyāvṛttirnirvāṇamityucyate //</p>
         
         
         <p>mahāmatirāha - nanu bhagavatā aṣṭau vijñānāni vyavasthāpitāni? bhagavānāha - vyavasthāpitāni
            mahāmate / mahāmatirāha - tadyadi bhagavan vyavasthāpitāni, tatkathaṃ manovijñānasyaiva
            (<span class="bold">Vaidya 52</span>) vyāvṛttirbhavati na tu saptānāṃ vijñānānām? bhagavānāha - taddhetvālambanatvānmahāmate
            saptānāṃ vijñānānāṃ pravṛttirbhavati / manovijñānaṃ punarmahāmate viṣayaparicchedābhiniveśena
            pravartamānaṃ vāsanābhirālayavijñānaṃ prapuṣṇāti / manaḥ sahitamātmātmīyagrāhābhiniveśamanyanākāreṇānupravartate
            / abhinnaśarīralakṣaṇamālayavijñānahetvālambanaṃ svacittadṛśyaviṣayābhiniveśāccittakalāpaḥ
            pravartate 'nyonyahetukaḥ / udadhitaraṃgā iva mahāmate svacittadṛśyaviṣayapavaneritāḥ
            pravartante nivartante ca / atastena mahāmate manovijñānena vyāvṛttena saptānāṃ vijñānānāṃ
            vyāvṛttirbhavati //</p>
         
         
         <p>tatredamucyate -</p>
         
         
         <p>
            nāhaṃ nirvāmi bhāvena kriyayā lakṣaṇena ca /<br />
            vikalpahetuvijñāne nivṛtte nirvṛto hyaham // Lank_2.177 //
            </p>
         
         
         <p>
            taddhetukaṃ tadālambya manogatisamāśrayam /<br />
            hetuṃ dadāti cittasya vijñānaṃ ca samāśritam // Lank_2.178 //
            </p>
         
         
         <p>
            yathā kṣīṇe mahā)odhe taraṃgāṇāmasaṃbhavaḥ /<br />
            tathā vijñānavaicitryaṃ niruddhaṃ na pravartate // Lank_2.179 //
            </p>
         
         
         <p>punaraparaṃ mahāmate parikalpitasvabhāvaprabhedanayalakṣaṇamupadekṣyāmo yena parikalpitasvabhāvaprabhedanayalakṣaṇena
            suprativibhāgaviddhena tvaṃ ca anye ca bodhisattvā mahāsattvā vikalpakalparahitāḥ
            pratyātmāryasvagatitīrthyanayagatisudṛṣṭabuddhayo grāhyagrāhakavikalpaprahīṇāḥ paratantravividhavicitralakṣaṇaṃ
            parikalpitasvabhāvākāraṃ na prativikalpayiṣyanti / tatra mahāmate katamatparikalpitasvabhāvaprabhedanayalakṣaṇam?
            yaduta abhilāpavikalpo 'vidheyavikalpo lakṣaṇavikalpo 'rthavikalpaḥ svabhāvavikalpo
            hetuvikalpo dṛṣṭivikalpo yuktivikalpa utpādavikalpo 'nutpādavikalpaḥ saṃbandhavikalpo
            bandhābandhavikalpaḥ / etanmahāmate parikalpitasvabhāvaprabhedanayalakṣaṇam //</p>
         
         
         <p>tatra mahāmate abhilāpavikalpaḥ katamaḥ? yaduta vicitrasvaragītamādhuryābhiniveśaḥ
            / eṣa mahāmate abhilāpavikalpaḥ / tatra mahāmate abhidheyavikalpaḥ katamaḥ? yaduta
            asti tatkiṃcidabhidheyavastu svabhāvakamāryajñānagatigamyaṃ yadāśrityābhilāpaḥ pravartate
            iti vikalpayati / tatra lakṣaṇavikalpaḥ katamaḥ? yaduta tasminnevābhidheye mṛgatṛṣṇākhye
            lakṣaṇavaicitryābhiniveśenābhiniveśate yaduta uṣṇadravacalakaṭhinalakṣaṇātsarvabhāvān
            vikalpayati / tatra arthavikalpaḥ katamaḥ? yaduta suvarṇarūpyavividharatnārthaviṣayābhilāpaḥ
            / tatra svabhāvavikalpaḥ katamaḥ? yaduta bhāvasvabhāvāvadhāraṇamidamevamidaṃ nānyatheti
            tīrthyavikalpadṛṣṭyā vikalpayanti / tatra hetuvikalpaḥ katamaḥ? yaduta yadyena hetupratyayena
            sadasatorvibhajyate hetulakṣaṇotpattitaḥ sa hetuvikalpaḥ / tatra dṛṣṭivikalpaḥ katamaḥ?
            yaduta nāstyastitvaikatvānyatvobhayānubhayakudṛṣṭitīrthyavikalpābhiniveśaḥ / (<span class="bold">Vaidya 53</span>) tatra yuktivikalpaḥ katamaḥ? yaduta ātmātmīyalakṣaṇayuktivigrahopadeśaḥ / tatra
            utpādavikalpaḥ katamaḥ? yaduta pratyayaiḥ sadasatorbhāvasyotpādābhiniveśaḥ / tatra
            anutpādavikalpaḥ katamaḥ? yaduta anutpannapūrvāḥ sarvabhāvā abhūtvā pratyayairbhavantyahetuśarīrāḥ
            / tatra saṃbandhavikalpaḥ katamaḥ? yaduta saha saṃbadhyate suvarṇatantuvat / tatra
            bandhābandhavikalpaḥ katamaḥ? yaduta bandhahetubandhyābhiniveśavat / yathā puruṣaḥ
            pāśasaṃyogādrajjugranthiḥ kriyate mucyate ca / evaṃ mahāmate parikalpitasvabhāvaprabhedanayalakṣaṇam,
            yasmin parikalpitasvabhāvaprabhedanayalakṣaṇe sarvabālapṛthagjanā abhiniviśante /
            sadasataḥ paratantrābhiniveśābhiniviṣṭā mahāmate parikalpitasvabhāvavaicitryamabhiniviśante
            / māyāśrayavaicitryadarśanavadanyamāyādarśanabuddhyā bālairvikalpyante / māyā ca mahāmate
            vaicitryānnānyā nānanyā / yadyanyā syāt, vaicitryaṃ māyāhetukaṃ na syāt / athānanyā
            syāt, vaicitryānmāyāvaicitryayorvibhāgo na syāt / sa ca dṛṣṭo vibhāgaḥ / tasmānnānyā
            nānanyā / ata etasmātkāraṇānmahāmate tvayā anyaiśca bodhisattvairmahāsattvairmāyā
            nāstyastitvena nābhiniveṣṭavyā //</p>
         
         
         <p>tatredamucyate -</p>
         
         
         <p>
            cittaṃ viṣayasaṃbandhaṃ jñānaṃ tarke pravartate /<br />
            nirābhāse viśeṣe ca prajñā vai saṃpravartate // Lank_2.180 //
            </p>
         
         
         <p>
            parikalpitasvabhāvo 'ti paratantre na vidyate /<br />
            kalpitaṃ gṛhyate bhrāntyā paratantraṃ na kalpyate // Lank_2.181 //
            </p>
         
         
         <p>
            vividhāṅgābhinirvṛttyā yathā māyā na sidhyati /<br />
            nimittaṃ hi tathā citraṃ kalpyamānaṃ na sidhyati // Lank_2.182 //
            </p>
         
         
         <p>
            nimittaṃ dauṣṭhulyamayaṃ bandhanaṃ cittasaṃbhavam /<br />
            parikalpitaṃ hyajānānaṃ paratantrairvikalpyate // Lank_2.183 //
            </p>
         
         
         <p>
            yadetatkalpitaṃ bhāvaṃ paratantraṃ tadeva hi /<br />
            kalpitaṃ hi vicitrābhaṃ paratantre vikalpyate // Lank_2.184 //
            </p>
         
         
         <p>
            saṃvṛtiḥ paramārthaśca tṛtīyaṃ nāstihetukam /<br />
            kalpitaṃ saṃvṛtirhyuktā tacchedādāryagocaram // Lank_2.185 //
            </p>
         
         
         <p>
            yathā hi yogināṃ vastu citramekaṃ virājate /<br />
            na hyasti citratā tatra tathā kalpitalakṣaṇam // Lank_2.186 //
            </p>
         
         
         <p>
            yathā hi taimiraiścitraṃ kalpyate rūpadarśanam /<br />
            timiraṃ na rūpaṃ nārūpaṃ paratantraṃ tathābudhaiḥ // Lank_2.187 //
            </p>
         
         
         <p>
            haimaṃ syāttu yathā śuddhaṃ jalaṃ kaluṣavarjitam /<br />
            gaganaṃ hi ghanābhāvāttathā śuddhaṃ vikalpitam // Lank_2.188 //
            </p>
         
         <span class="note"><span class="bold">Vaidya 54</span></span>
         
         <p>
            nāsti vai kalpito bhāvaḥ paratantraśca vidyate /<br />
            samāropāpavādaṃ hi vikalpanto vinaśyati // Lank_2.189 //
            </p>
         
         
         <p>
            kalpitaṃ yadyabhāvaṃ syātparatantrasvabhāvataḥ /<br />
            vinā bhāvena vai bhāvo bhāvaścābhāvasaṃbhavaḥ // Lank_2.190 //
            </p>
         
         
         <p>
            parikalpitaṃ samāśritya paratantropalabhyate /<br />
            nimittanāmasaṃbandhājjāyate parikalpitam // Lank_2.191 //
            </p>
         
         
         <p>
            atyantaṃ cāpyaniṣpannaṃ kalpitaṃ na parodbhavam /<br />
            tadā prajñāyate śuddhaṃ svabhāvaṃ pāramārthikam // Lank_2.192 //
            </p>
         
         
         <p>
            parikalpitaṃ daśavidhaṃ paratantraṃ ca ṣaḍvidham /<br />
            pratyātmatathatājñeyamato nāsti viśeṣaṇam // Lank_2.193 //
            </p>
         
         
         <p>
            pañca dharmā bhavettattvaṃ svabhāvā hi trayastathā /<br />
            etadvibhāvayedyogī tathatāṃ nātivartate // Lank_2.194 //
            </p>
         
         
         <p>
            nimittaṃ paratantraṃ hi yannāma tatprakalpitam /<br />
            parikalpitanimittaṃ tu pāratantryātpravartate // Lank_2.195 //
            </p>
         
         
         <p>
            buddhyā vivecyamānaṃ tu na tantraṃ nāpi kalpitam /<br />
            niṣpanno nāsti vai bhāvaḥ kathaṃ buddhyā vikalpyate // Lank_2.196 //
            </p>
         
         
         <p>
            niṣpanno vidyate bhāvo bhāvābhāvavivarjitaḥ /<br />
            bhāvābhāvavinirmukto dvau svabhāvau kathaṃ nu tau // Lank_2.197 //
            </p>
         
         
         <p>
            parikalpitasvabhāve dvau svabhāvau dvau pratiṣṭhitau /<br />
            kalpitaṃ dṛśyate citraṃ viśuddhaṃ cāryagocaram // Lank_2.198 //
            </p>
         
         
         <p>
            kalpitaṃ hi vicitrābhaṃ paratantrairvikalpyate /<br />
            anyathā kalpyamānaṃ hi tīrthyavādaṃ samāśrayet // Lank_2.199 //
            </p>
         
         
         <p>
            kalpanā kalpitetyuktaṃ darśanāddhetusaṃbhavat /<br />
            vikalpadvayanirmuktaṃ niṣpannaṃ syāttadeva hi // Lank_2.200 //
            </p>
         
         
         <p>punarapi mahāmatirāha - deśayatu me bhagavān pratyātmāryajñānagatilakṣaṇamekayānaṃ
            ca, yena bhagavan pratyātmaikayānagatilakṣaṇena ahaṃ ca anye ca bodhisattvā mahāsattvāḥ
            pratyātmāryajñānaikayānakuśalā aparapraṇeyā bhaviṣyanti buddhadharmeṣu //</p>
         
         
         <p>bhagavānāha - tena hi mahāmate śṛṇu, sādhu ca suṣṭhu ca manasikuru / bhāṣiṣye 'haṃ
            te / sādhu bhagavanniti mahāmatirbodhisattvo mahāsattvo bhagavataḥ pratyaśrauṣīt /
            bhagavāṃstasyaitadavocat - pramāṇāptopadeśavikalpābhāvānmahāmate bodhisattvo mahāsattva
            ekākī rahogataḥ svapratyātmabuddhyā vicārayatyaparapraṇeyo dṛṣṭivikalpavivarjita uttarottaratathāgatabhūmipraveśanatayā
            vyāyamate / etanmahāmate svapratyātmāryajñānagatilakṣaṇam / tatra ekayānagatilakṣaṇaṃ
            katamat? (<span class="bold">Vaidya 55</span>) yaduta ekayānamārgādhigamāvabodhādekayānamiti vadāmi / ekayānamārgādhigamāvabodhaḥ
            katamaḥ? yaduta grāhyagrāhakavikalpayathābhūtāvasthānādapravṛttervikalpasya ekayānāvabodhaḥ
            kṛto bhavati / eṣa ekayānāvabodho mahāmate nānyatīrthyaśrāvakapratyekabuddhabrahmādibhiḥ
            prāptapūrvo 'nyatra mayā / ata etasmātkāraṇānmahāmate ekayānamityucyate //</p>
         
         
         <p>mahāmatirāha - kiṃ kāraṇaṃ bhagavatā yānatrayamupadiṣṭam, ekayānaṃ nopadiśyate? bhagavānāha
            - svayamaparinirvāṇadharmatvānmahāmate sarvaśrāvakapratyekabuddhānāmekayānaṃ na vadāmi
            / yasmānmahāmate sarvaśrāvakapratyekabuddhāstathāgatavinayavivekayogopadeśena vimucyante
            na svayam //</p>
         
         
         <p>punaraparaṃ mahāmate jñeyāvaraṇakarmavāsanāprahīṇatvātsarvaśrāvakapratyekabuddhānāṃ
            naikayānam / dharmanairātmyānavabodhācca acintyapariṇāmacyuteraprāptivācca yānatrayaṃ
            deśayāmi śrāvakāṇām / yadā teṣāṃ mahāmate sarvadoṣavāsanāḥ prahīṇā bhavanti dharmanairātmyāvabodhāt,
            tadā te vāsanādoṣasamādhimadābhāvādanāsravadhātau prativibudhyante / punarapi lokottarānāsravadhātuparyāpannān
            saṃbhārān paripūrya acintyadharmakāyavaśavartitāṃ pratilapsyante //</p>
         
         
         <p>tatredamucyate -</p>
         
         
         <p>
            devayānaṃ brahmayānaṃ śrāvakīyaṃ tathaiva ca /<br />
            tāthāgataṃ ca pratyekaṃ yānānetān vadāmyaham // Lank_2.201 //
            </p>
         
         
         <p>
            yānānāṃ nāsti vai niṣṭhā yāvaccittaṃ pravartate /<br />
            citte tu vai parāvṛtte na yānaṃ na ca yāninaḥ // Lank_2.202 //
            </p>
         
         
         <p>
            yānavyavasthānaṃ naivāsti yānabhedaṃ vadāmyaham /<br />
            parikarṣaṇārthaṃ bālānāṃ yānabhedaṃ vadāmyaham // Lank_2.203 //
            </p>
         
         
         <p>
            vimuktayastathā tisro dharmanairātmyameva ca /<br />
            samatājñānakleśākhyā vimuktyā te vivarjitāḥ // Lank_2.204 //
            </p>
         
         
         <p>
            yathā hi kāṣṭhamudadhau taraṃgairvipravāhyate /<br />
            tathā hi śrāvako mūḍho lakṣaṇena pravāhyate // Lank_2.205 //
            </p>
         
         
         <p>
            vāsanākleśasaṃbaddhāḥ paryutthānairvisaṃyutāḥ /<br />
            samādhimadamattāste dhātau tiṣṭhantyanāsrave // Lank_2.206 //
            </p>
         
         
         <p>
            niṣṭhāgatirna tasyāsti na ca bhūyo nivartate /<br />
            samādhikāyaṃ saṃprāpya ā kalpānna prabudhyate // Lank_2.207 //
            </p>
         
         
         <p>
            yathā hi mattapuruṣo madyābhāvādvibudhyate /<br />
            tathā te buddhadharmākhyaṃ kāyaṃ prāpsyanti māmakam // Lank_2.208 //
            </p>
         
         
         <p>iti laṅkāvatāre ṣaṭtriṃśatsāhasrasarvadharmasamuccayo nāma dvitīyaḥ parivartaḥ //</p>
         
         
         
         
         
         <p>START Parivarta 3</p>
         
         <span class="note"><span class="bold">Vaidya 56</span></span>
         
         
         <p>Anityatāparivarto nāma tṛtīyaḥ /</p>
         
         
         <p>atha khalu bhagavān punarapi mahāmatiṃ bodhisattvaṃ mahāsattvametadavocat - manomayakāyagatiprabhedanayalakṣaṇaṃ
            mahāmate upadekṣyāmi / tacchṛṇu, sādhu ca suṣṭhu ca manasikuru / bhāṣiṣye 'haṃ te
            / sādhu bhagavanniti mahāmatirbodhisattvo mahāsattvo bhagavataḥ pratyaśrauṣīt / bhagavāṃstasyaitadavocat
            - triprakāro mahāmate kāyo manomayaḥ / katamastriprakāraḥ? yaduta samādhisukhasamāpattimanomayo
            dharmasvabhāvāvabodhamanomayo nikāyasahajasaṃskārakriyāmanomayaśca / prathamottarottarabhūmilakṣaṇaparijñānādadhigacchanti
            yoginaḥ / tatra katamo mahāmate samādhisukhasamāpattimanomayaḥ kāyaḥ? yaduta tricaturthapañcamyāṃ
            bhūmau svacittavividhavivekavihāreṇacittodadhipravṛttitaraṃgavijñānalakṣaṇasukhasamāpattimanaso
            'pravṛttiḥ svacittadṛśyaviṣayābhāvābhāvaparijñānānmanaso manomayaḥ kāya ityucyate
            / tatra dharmasvabhāvāvabodhamanomayaḥ kāyaḥ katamaḥ? yaduta aṣṭamyāṃ bhūmau māyādidharmanirābhāsapravicayāvabodhena
            cittāśrayaparāvṛttasya māyopamasamādhipratilambhādanyeṣāṃ ca samādhimukhānāṃ pratilambhādanekalakṣaṇavaśitābhijñākusumitaṃ
            manojavasadṛśaṃ māyāsvapnabimbaprakhyamabhautikaṃ bhūtabhautikasadṛśaṃ sarvarūpaviciatrāṅgasamuditaṃ
            sarvabuddhakṣetraparṣanmaṇḍalānugataṃ kāyaṃ dharmasvabhāvagatiṃgatatvānmanomaya ityucyate
            / tatra nikāyasahajasaṃskārakriyāmanomayaḥ kāyaḥ katamaḥ? yaduta sarvabuddhadharmapratyātmādhigamasukhalakṣaṇāvabodhānnikāyasahajasaṃskārakriyāmanomaya
            ityucyate / atra te mahāmate kāyatrayalakṣaṇapravicayāvabodhe yogaḥ karaṇīyaḥ //</p>
         
         
         <p>tatredamucyate -</p>
         
         
         <p>
            na me yānaṃ mahāyānaṃ na ghoṣo na ca akṣarāḥ /<br />
            na satyā na vimokṣā vai na nirābhāsagocaram // Lank_3.1 //
            </p>
         
         
         <p>
            kiṃ tu yānaṃ mahāyānaṃ samādhivaśavartitā /<br />
            kāyo manomayaścitro vaśitāpuṣpamaṇḍitaḥ // Lank_3.2 //
            </p>
         
         
         <p>atha khalu mahāmatirbodhisattvo mahāsattvaḥ punarapi bhagavantametadavocat - pañcānantaryāṇi
            bhagavatā nirdiṣṭāni / katamāni tāni bhagavan pañcānantaryāṇi yānyadhyāpadya kulaputro
            vā kuladuhitā vā avīciko bhavati? bhagavānāha - tena hi mahāmate śṛṇu, sādhu ca suṣṭhu
            ca manasikuru / bhāṣiṣye 'haṃ te / sādhu bhagavanniti mahāmatirbodhisattvo mahāsattvo
            bhagavataḥ pratyaśrauṣīt / bhagavānetadavocat - tatra mahāmate pañcānantaryāṇi katamāni?
            yaduta mātṛpitrarhadvadhasaṃghabhedāstathāgatakāye duṣṭacittarudhirotpādaśca //</p>
         
         
         <p>tatra mahāmate mātā katamā sattvānām? yaduta tṛṣṇā paunarbhavikī nandīrāgasahagatā
            mātṛtvenottiṣṭhate / avidyā pitṛtvenāyatanagrāmasyotpattaye / anayorubhayormātāpitroratyantamūlopacchedānmātṛpitṛvadho
            (<span class="bold">Vaidya 57</span>) bhavati / tatra anuśayānāmariprakhyāṇāṃ mūṣikāviṣavatprakopadharmiṇāmatyantasamuddhātādarhadvadho
            bhavati / tatra saṃdhabhedaḥ katamaḥ? yaduta bhinnānyonyalakṣaṇasya skandhasaṃghātasyātyantamūlopaghātātsaṃghabheda
            ityucyate / svasāmānyabāhyasvacittadṛśyamātrāvabodhakānāṃ mahāmate aṣṭānāṃ vijñānakāyānāṃ
            vimokṣatrayānāsravaduṣṭavikalpenātyantopaghātādvijñānabuddhasya duṣṭacittarudhirotpādanādānantaryakārītyucyate
            / etāni mahāmate ādhyātmikāni pañcānantaryāṇi yānyadhyāpadya kulaputro vā kuladuhitā
            vā ānantaryakārī bhavatyabhisamitadharmaḥ //</p>
         
         
         <p>punaraparaṃ mahāmate bāhyāni te ānantaryāṇyupadekṣyāmi, yairupadiṣṭaistvaṃ ca anye
            ca bodhisattvā anāgate 'dhvani saṃmohaṃ na gamiṣyanti / tatra katamāni tāni? yaduta
            yāni deśanāpāṭhe 'nusaṃvarṇitānyānantaryāṇi, yānyadhyāpadya tisṝṇāṃ vimuktīnāmanyatarānyatarasyāṃ
            nābhisametā bhavanti anyatra nirmitādhiṣṭhānābhisamayāt / nirmitādhiṣṭhānaśrāvako
            hi mahāmate bodhisattvādhiṣṭhānena vā tathāgatādhiṣṭhānena vā / yasya kasyacidanyasyānantaryakāriṇaḥ
            kaukṛtyaṃ tasya kaukṛtyadṛṣṭivinivartanārthaṃ nikṣiptadhurasya kaukṛtyadṛṣṭyabhāvārtham
            / punarapi protsāhanāṃ kariṣyata iti kṛtvā nirmitādhiṣṭhānābhisamayaḥ pradarśyate
            mayā / nāstyekāntena mahāmate ānantaryakāriṇo 'bhisamayaḥ anyatra svacittadṛśyabhāvanāmātratāvabodhāddehabhogapratiṣṭhāgativikalpātmātmīyagrāhaviviktadarśanātkadā
            - citkarhicitkalyāṇamitramāsādya anyagatisaṃdhau svavikalpadoṣairvimucyate //</p>
         
         
         <p>tatredamucyate -</p>
         
         
         <p>
            tṛṣṇā hi mātā ityuktā avidyā ca pitā tathā /<br />
            viṣayāvabodhādvijñānaṃ buddha ityupadiśyate // Lank_3.3 //
            </p>
         
         
         <p>
            arhanto hyanuśayāḥ pañca saṃghāḥ skandhakadambakaḥ /<br />
            nirantarāntaracchedātkarmasyānantaraṃ bhavet // Lank_3.4 //
            </p>
         
         
         <p>punarapi mahāmatirāha - deśayatu me bhagavān buddhānāṃ bhagavatāṃ kathaṃ bhagavan
            buddhānāṃ buddhatā bhavati? bhagavānāha - dharmapudgalanairātmyāvabodhānmahāmate āvaraṇadvayaparijñānāvabodhācca
            cyutidvayādhigamātkleśadvayaprahāṇācca mahāmate buddhānāṃ bhagavatāṃ buddhatā bhavati
            / eteṣāmeva mahāmate dharmāṇāmadhigamācchrāvakapratyekabuddhasaṃbuddhatā bhavati /
            ata etasmānmahāmate ekayānaṃ deśayāmi //</p>
         
         
         <p>tatredamucyate -</p>
         
         
         <p>
            nairātmyasya dvayaṃ kleśāstathaivāvaraṇadvayam /<br />
            acintyapariṇāminyāścyuterlābhāttathāgataḥ // Lank_3.5 //
            </p>
         
         
         <p>atha khalu mahāmatirbodhisattvo mahāsattvaḥ punarapi bhagavantametadavocat - kiṃ saṃdhāya
            bhagavatā parṣanmadhyagatena vāgbhāṣitā - ahameva sarvabuddhā ye 'tītā jātakopapattivaicitryaṃ
            ca / ahameva ca tena kālena tena samayena rājā māṃdhātā / gajaḥ śuka indro vyāsaḥ
            sunetraḥ, (<span class="bold">Vaidya 58</span>) ityevamādyāni bhagavatā jātakaśatasahasrāṇyupadiṣṭāni? bhagavānāha - caturvidhāṃ
            samatāṃ saṃghāya mahāmate tathāgatā arhantaḥ samyaksaṃbuddhāḥ parṣanmadhyagatā vācaṃ
            niścārayanti yaduta ahameva tena kālena tena samayena krakucchandaḥ kanakamuniḥ kāśyapaścābhavam
            / katamāṃ caturvidhasamatāṃ saṃdhāya? yaduta akṣarasamatāṃ vāksamatāṃ dharmasamatāṃ
            kāyasamatāṃ ca / imāṃ mahāmate caturvidhāṃ samatāṃ saṃghāya tathāgatā arhantaḥ samyaksaṃbuddhāḥ
            parṣanmadhyagatā vācaṃ niścārayanti / tatra mahāmate katamā akṣarasamatā? yaduta yairakṣarairmama
            nāma buddha iti, tairevākṣaraisteṣāṃ buddhānāṃ bhagavatāṃ tānyakṣarāṇi mahāmate nirviśiṣṭānyakṣarāṇyakṣarasvabhāvatvena
            / iyaṃ mahāmate akṣarasamatā / tatra mahāmate katamā vāksamatā tathāgatānāmarhatā
            samyaksaṃbuddhānām? yaduta mamāpi catuṣṣaṣṭyākāro brahmasvararutaghoṣavāgvikalpaḥ
            pravartate, teṣāmapi mahāmate tathāgatānāmarhatāṃ samyaksaṃbuddhānāmevameva catuṣṣaṣṭyākāro
            brahmasvararutaghoṣo vāgvikalpaḥ pravartate 'nūnānadhikā nirviśiṣṭāḥ kalaviṅkabrahmasvararutaghoṣasvabhāvena
            / tatra katamā kāyasamatā? yaduta ahaṃ ca te ca tathāgatā arhantaḥ samyaksaṃbuddhā
            dharmakāyena ca rūpalakṣaṇānuvyañjanakāyena ca samā nirviśiṣṭā anyatra vaineyavaśamupādāya
            / tatra tatra sattvagativiśeṣeṇa tathāgatā rūpavaicitryamādarśayanti / tatra dharmasamatā
            mahāmate katamā? yaduta te ca ahaṃ ca saptatriṃśatāṃ bodhipakṣyāṇāṃ dharmāṇāmadhigantāraḥ
            / imāṃ mahāmate caturvidhāṃ samatāṃ saṃdhāya tathāgatā arhantaḥ samyaksaṃbuddhāḥ parṣanmadhyagatā
            vācaṃ niścārayanti //</p>
         
         
         <p>tatredamucyate -</p>
         
         
         <p>
            kāśyapaḥ krakuchandaśca konākamunirapyaham /<br />
            bhāṣāmi jinaputrāṇāṃ samatāyāṃ samudgataḥ // Lank_3.6 //
            </p>
         
         
         <p>punarapi mahāmatirāha - yadidamuktaṃ bhagavatā - yāṃ ca rātriṃ tathāgato 'bhisaṃbuddho
            yāṃ ca rātriṃ parinirvāsyati, atrāntare ekamapyakṣaraṃ tathāgatena nodāhṛtam, na pravyāhariṣyati,
            avacanaṃ buddhavacanamiti, tatkimidaṃ saṃdhāyoktaṃ tathāgatenārhatā samyaksaṃbuddhena
            avacanaṃ buddhavacanamiti? bhagavānāha - dharmadvayaṃ mahāmate saṃdhāya mayaitaduktam
            / katamaddharmadvayam? yaduta pratyātmadharmatāṃ ca saṃdhāya paurāṇasthitidharmatāṃ
            ca / idaṃ mahāmate dharmadvayaṃ saṃdhāyedamuktaṃ mayā / tatra svapratyātmadharmatānusaṃdhiḥ
            katamaḥ? yattaistathāgatairadhigataṃ tanmayāpyadhigatamanūnamanadhikaṃ svapratyātmagatigocaraṃ
            vāgvikalparahitamakṣaragatidvayavinirmuktam / tatra paurāṇasthitidharmatā katamā?
            yaduta paurāṇamidaṃ mahāmate dharmatāvanme hiraṇyarajatamuktākaravanmahāmate dharmadhātusthititā
            - utpādādvā tathāgatānāmanutpādādvā tathāgatānāṃ sthitaivaiṣāṃ dharmāṇāṃ dharmatā
            dharmasthititā dharmaniyāmatā / paurāṇanagarapathavanmahāmate / tadyathā mahāmate
            kaścideva puruṣo 'ṭavyāṃ paryaṭan paurāṇaṃ nagaramanupaśyedavikalapathapraveśam /
            sa taṃ nagaramanupraviśet / tatra praviśya pratiniviśya (<span class="bold">Vaidya 59</span>) nagaraṃ nagarakriyāsukhamanubhavet / tatkiṃ manyase mahāmate api nu tena puruṣeṇa
            sa panthā utpādito yena pathā taṃ nagaramanupraviṣṭo nagaravaicitryaṃ ca (anubhūtam)?
            āha - no bhagavan / bhagavānāha - evameva mahāmate yanmayā taiśca tathāgatairadhigatam
            - sthitaivaiṣā dharmatā dharmasthititā dharmaniyāmatā tathatā bhūtatā satyatā / ata
            etasmātkāraṇānmahāmate mayedamuktam - yāṃ ca rātriṃ tathāgato 'bhisaṃbuddho yāṃ ca
            rātriṃ parinirvāsyati, atrāntare ekamapyakṣaraṃ tathāgatena nodāhṛtaṃ nodāhariṣyati
            //</p>
         
         
         <p>tatredamucyate -</p>
         
         
         <p>
            yasyāṃ ca rātryāṃ dhigamo yasyāṃ ca parinirvṛtaḥ /<br />
            etasminnantare nāsti mayā kiṃcitprakāśitam // Lank_3.7 //
            </p>
         
         
         <p>
            pratyātmadharmasthititāṃ saṃdhāya kathitaṃ mayā /<br />
            taiśca buddhairmayā caiva na ca kiṃcidviśeṣitam // Lank_3.8 //
            </p>
         
         
         <p>atha khalu mahāmatirbodhisattvo mahāsattvaḥ punarapi bhagavantamadhyeṣate sma - deśayatu
            me bhagavānnāstyastitvalakṣaṇaṃ sarvadharmāṇāṃ yathā ahaṃ ca anye ca bodhisattvā mahāsattvā
            nāstyastitvavarjitāḥ kṣipramanuttarāṃ samyaksaṃbodhimabhisaṃbudhyeran / bhagavānāha
            - tena hi mahāmate śṛṇu, sādhu ca suṣṭhu ca manasi kuru / bhāṣiṣye 'haṃ te / sādhu
            bhagavanniti mahāmatirbodhisattvo mahāsattvo bhagavataḥ pratyaśrauṣīt / bhagavānetadavocat
            - dvayaniśrito 'yaṃ mahāmate loko yaduta astitvaniśritaśca nāstitvaniśritaśca / bhāvābhāvacchandadṛṣṭipatitaśca
            aniḥśaraṇe niḥśaraṇabuddhiḥ / tatra mahāmate kathamastitvaniśrito lokaḥ? yaduta vidyamānairhetupratyayairloka
            utpadyate nāvidyamānaiḥ, vidyamānaṃ cotpadyamānamutpadyate nāvidyamānam / sa caivaṃ
            bruvan mahāmate bhāvānāmastitvahetupratyayānāṃ lokasya ca hetvastivādī bhavati / tatra
            mahāmate kathaṃ nāstitvaniśrito bhavati? yaduta rāgadveṣamohābhyupagamaṃ kṛtvā punarapi
            rāgadveṣamohabhāvābhāvaṃ vikalpayati / yaśca mahāmate bhāvānāmastitvaṃ nābhyupaiti
            bhāvalakṣaṇaviviktatvāt, yaśca buddhaśrāvakapratyekabuddhānāṃ rāgadveṣamohānnābhyupaiti
            bhāvalakṣaṇavinirmuktatvādvidyante neti / katamo 'tra mahāmate vaināśiko bhavati?
            mahāmatirāha - ya eṣa bhagavan abhyupagamya rāgadveṣamohān na punarabhyupaiti / bhagavānāha
            - sādhu sādhu mahāmate, sādhu khalu punastvaṃ mahāmate, yastvamevaṃ prabhāṣitaḥ /
            kevalaṃ mahāmate na rāgadveṣamohabhāvābhāvādvaināśiko bhavati / buddhaśrāvakapratyekabuddhavaināśiko
            'pi bhavati / tatkasya hetoḥ? yaduta adhyātmabahirdhānupalabdhitvācca kleśānām / na
            hi mahāmate rāgadveṣamohā adhyātmabahirdhopalabhyante 'śarīratvāt / anabhyupagamatvācca
            mahāmate rāgadveṣamohābhāvānāṃ buddhaśrāvakapratyekabuddhavaināśiko bhavati / prakṛtivimuktāste
            buddhaśrāvakapratyekabuddhā bandhyabandhahetvabhāvāt / bandhye sati mahāmate bandho
            bhavati bandhahetuśca / evamapi bruvan mahāmate vaināśiko bhavati / idaṃ mahāmate
            nāstyastitvasya lakṣaṇam / idaṃ ca mahāmate saṃdhāyoktaṃ mayā - varaṃ khalu sumerumātrā
            pudgaladṛṣṭirna tveva nāstyastitvābhimānikasya śūnyatādṛṣṭiḥ / nāstyastitvābhimāniko
            hi mahāmate vaināśiko (<span class="bold">Vaidya 60</span>) bhavati / svasāmānyalakṣaṇadṛṣṭipatitāśayaḥ svacittadṛśyamātrābhāvānna pratijānan,
            apratijñānādbāhyabhāvānnityadarśanātkṣaṇaparaṃparābhedabhinnāni skandhadhātvāyatanāni
            saṃtatiprabandhena vinivṛtya vinivartanta iti kalpākṣararahitāni prativikalpayan punarapi
            vaināśiko bhavati //</p>
         
         
         <p>tatredamucyate -</p>
         
         
         <p>
            astināstītyubhāvantau yāvaccittasya gocaraḥ /<br />
            gocareṇa niruddhena samyakcittaṃ nirudhyate // Lank_3.9 //
            </p>
         
         
         <p>
            viṣaye grahaṇābhāvānnirodho na ca nāsti ca /<br />
            vidyate tathatāvastu āryāṇāṃ gocaro yathā // Lank_3.10 //
            </p>
         
         
         <p>
            abhūtvā yasya utpādo bhūtvā vāpi vinaśyati /<br />
            pratyayaiḥ sadasaccāpi na te me śāsane sthitāḥ // Lank_3.11 //
            </p>
         
         
         <p>
            na tīrthakairna buddhaiśca na mayā na ca kenacit /<br />
            pratyayaiḥ sādhyate 'stitvaṃ kathaṃ nāsti bhaviṣyati // Lank_3.12 //
            </p>
         
         
         <p>
            kena prasādhitāstitvaṃ pratyayairyasya nāstitā /<br />
            utpādavādadurdṛṣṭyā nāstyastīti vikalpyate // Lank_3.13 //
            </p>
         
         
         <p>
            yasya notpadyate kiṃcinna ca kiṃcinnirudhyate /<br />
            tasyāstināsti nopaiti viviktaṃ paśyato jagat // Lank_3.14 //
            </p>
         
         
         <p>atha khalu mahāmatirbodhisattvo mahāsattvaḥ punarapi bhagavantamadhyeṣate - deśayatu
            me bhagavān, deśayatu me sugataḥ, deśayatu me tathāgato 'rhan samyaksaṃbuddho vadatāṃ
            variṣṭhaḥ siddhāntanayalakṣaṇam, yena siddhāntanayalakṣaṇena suprativibhāgaviddhena
            ahaṃ ca anye ca bodhisattvā mahāsattvāḥ siddhāntanayalakṣaṇagatiṃgatāḥ kṣipramanuttarāṃ
            samyaksaṃbodhimabhisaṃbhotsyante, aparapraṇeyāśca bhaviṣyanti sarvatārkikatīrthakarāṇām
            / bhagavānāha - tena hi mahāmate śṛṇu, sādhu ca suṣṭhu ca manasikuru / bhāṣiṣye 'haṃ
            te / sādhu bhagavanniti mahāmatirbodhisattvo mahāsattvo bhagavataḥ pratyaśrauṣīt /
            bhagavāṃstasyaitadavocat - dvividhaṃ mahāmate siddhāntanayalakṣaṇaṃ sarvaśrāvakapratyekabuddhabodhisattvānāṃ
            yaduta siddhāntanayaśca deśanānayaśca / tatra siddhāntanayo mahāmate yaduta pratyātmādhigamaviśeṣalakṣaṇaṃ
            vāgvikalpākṣararahitamanāsravadhātugatiprāpakaṃ pratyātmagatibhūmigatisvalakṣaṇaṃ
            sarvatarkatīrthyamāravarjitam / vinihatya ca tāṃstīrthyamārān pratyātmagatirvirājate
            / etanmahāmate siddhāntanayalakṣaṇam / tatra deśanānayaḥ katamaḥ? yaduta navāṅgaśāsanavicitropadeśo
            'nyānanyasadasatpakṣavarjitaḥ upāyakuśalavidhipūrvakaḥ sattveṣu darśanāvatāraḥ / yadyenādhimucyate
            tattasya deśayet / etanmahāmate deśanānayalakṣaṇam / atra mahāmate tvayā anyaiśca
            bodhisattvairmahāsattvairyogaḥ karaṇīyaḥ //</p>
         
         
         <p>tatredamucyate -</p>
         
         
         <p>
            siddhāntaśca nayaścāpi pratyātmaśāsanaṃ ca vai /<br />
            ye paśyanti vibhāgajñā na te tarkavaśaṃ gatāḥ // Lank_3.15 //
            </p>
         
         <span class="note"><span class="bold">Vaidya 61</span></span>
         
         <p>
            na bhāvo vidyate satyaṃ yathā bālairvikalpyate /<br />
            abhāvena tu vai mokṣaṃ kathaṃ necchanti tārkikāḥ // Lank_3.16 //
            </p>
         
         
         <p>
            utpādabhaṅgasaṃbaddhaṃ saṃskṛtaṃ pratipaśyataḥ /<br />
            dṛṣṭidvayaṃ prapuṣṇanti na paśyanti viparyayāt // Lank_3.17 //
            </p>
         
         
         <p>
            ekameva bhavetsatyaṃ nirvāṇaṃ manavarjitam /<br />
            kadalīskandhamāyābhaṃ lokaṃ paśyedvikalpitam // Lank_3.18 //
            </p>
         
         
         <p>
            rāgo na vidyate dveṣo mohaścāpi na pudgalaḥ /<br />
            tṛṣṇāyā hyuditāḥ skandhā vidyante svapnasādṛśāḥ // Lank_3.19 //
            </p>
         
         
         <p>atha khalu mahāmatirbodhisattvo mahāsattvaḥ punarapi bhagavantamadhyeṣate sma - deśayatu
            me bhagavān, deśayatu me sugataḥ abhūtaparikalpasya lakṣaṇam / kathaṃ kiṃ kena kasya
            bhagavan abhūtaparikalpaḥ pravartamānaḥ pravartate? abhūtaparikalpo 'bhūtaparikalpa
            iti bhagavannucyate / katamasyaitadbhagavan dharmasyādhivacanaṃ yaduta abhūtaparikalpa
            iti? kiṃ vā prativikalpayan abhūtaparikalpo bhavati? bhagavānāha - sādhu sādhu mahāmate
            / sādhu khalu punastvaṃ mahāmate, yattvametamarthamadhyeṣitavyaṃ manyase / bahujanahitāya
            tvaṃ mahāmate pratipanno bahujanasukhāya lokānukampāyai mahato janakāyasyārthāya hitāya
            sukhāya devānāṃ ca manuṣyāṇāṃ ca / tena hi mahāmate śṛṇu, sādhu ca suṣṭhu ca manasikuru
            / bhāṣiṣye 'haṃ te / sādhu bhagavanniti mahāmatirbodhisattvo mahāsattvo bhagavataḥ
            pratyaśrauṣīt / bhagavāṃstasyaitadavocat - arthavividhavaicitryābhūtaparikalpābhiniveśānmahāmate
            vikalpaḥ pravartamānaḥ pravartate / nṛṇāṃ grāhyagrāhakābhiniveśābhiniviṣṭānāṃ ca mahāmate
            svacittadṛśyamātrānavadhāritamatīnāṃ ca sadasaddṛṣṭipakṣapatitānāṃ ca mahāmate tīrthakaradṛṣṭiprativikalpavāsanāpratipuṣṭānāṃ
            bāhyavicitrārthopalambhābhiniveśāccittacaittakalāpo vikalpasaṃśabditaḥ pravartamānaḥ
            pravartate ātmātmīyābhiniveśāt / mahāmatirāhatadyadi bhagavannarthavividhavaicitryābhūtaparikalpābhiniveśānnṛṇāṃ
            vikalpaḥ pravartamānaḥ pravartate sadasaddṛṣṭipakṣapatitānāṃ grāhyagrāhakatīrthakaradṛṣṭiprativikalpapuṣṭānāṃ
            bāhyavicitrārthopalambhābhiniveśāccittacaittakalāpo vikalpasaṃśabditaḥ svacittadṛśyamātrānavabodhātsantāsantavicitrabhāvābhiniveśātpravartamānaḥ
            pravartate / tadyathaiva bhagavan bāhyārthavicitralakṣaṇaḥ sadasatpakṣapatitalakṣaṇo
            bhāvābhāvavivikto dṛṣṭilakṣaṇavinivṛttaḥ, tathaiva bhagavan paramārthapramāṇendriyāvayavadṛṣṭāntahetulakṣaṇavinivṛttaḥ
            / tatkathaṃ bhagavannekatra vicitravikalpo 'bhūtārthavicitrabhāvābhiniveśaṃ prativikalpayan
            pravartate, na punaḥ paramārthalakṣaṇābhiniveśaṃ prativikalpayan pravartate vikalpaḥ?
            nanu bhagavan viṣamahetuvādastava
            prasajyate ekatra pravartate ekatra neti bruvataḥ, sadasatpakṣāśrayābhiniveśaśca abhūtaprativikalpadṛṣṭipravṛttiṃ
            bruvato vividhamāyāṅgapuruṣavaicitryānniṣpannaikarūpavatprativikalpayan vikalpena
            lakṣaṇavaicitryabhāvābhāvaṃ ca vikalpasya vinivṛtterlokāyatikadṛṣṭyāśayapatitaśca
            / (<span class="bold">Vaidya 62</span>) bhagavānāha - na hi mahāmate vikalpaḥ pravartate nivartate vā / tatkasya hetoḥ?
            yaduta sadasato vikalpasyāpravṛttitvādbāhyadṛśyabhāvābhāvātsvacittadṛśyamātrāvabodhānmahāmate
            vikalpo na pravartate na nivartate / anyatra mahāmate bālānāṃ svacittavaicitryavikalpakalpitatvāt
            / kriyāpravṛttipūrvako vikalpo vaicitryabhāvalakṣaṇābhiniveśātpravartata iti vadāmi
            / kathaṃ khalu mahāmate bālapṛthagjanāḥ svavikalpacittamātrāvabodhādātmātmīyābhivinivṛttadṛṣṭayaḥ
            kāryakāraṇapratyayavinivṛttadoṣāḥ svacittamātrāvabodhātparāvṛttacittāśrayāḥ sarvāsu
            bhūmiṣu kṛtavidyāstathāgatasvapratyātmagatigocaraṃ pañcadharmasvabhāvavastudṛṣṭivikalpavinivṛttiṃ
            pratilabheran? ata etasmātkāraṇānmahāmate idamucyate mayā - vikalpo 'bhūtārthavaicitryādabhiniveśātpravartate,
            svavikalpavaicitryārthayathābhūtārthaparijñānādvimucyata iti //</p>
         
         
         <p>tatredamucyate -</p>
         
         
         <p>
            kāraṇaiḥ pratyayaiścāpi yeṣāṃ lokaḥ pravartate /<br />
            cātuṣkoṭikayā yuktā na te mannayakovidāḥ // Lank_3.20 //
            </p>
         
         
         <p>
            asanna jāyate loko na sanna sadasan kvacit /<br />
            pratyayaiḥ kāraṇaiścāpi yathā bālairvikalpyate // Lank_3.21 //
            </p>
         
         
         <p>
            na sannāsanna sadasadyadā lokaṃ prapaśyati /<br />
            tadā vyāvartate cittaṃ nairātmyaṃ cādhigacchati // Lank_3.22 //
            </p>
         
         
         <p>
            anutpannāḥ sarvabhāvā yasmātpratyayasaṃbhavāḥ /<br />
            kāryaṃ hi pratyayāḥ sarve na kāryājjāyate bhavaḥ // Lank_3.23 //
            </p>
         
         
         <p>
            kāryānna jāyate kāryaṃ dvitvaṃ kārye prasajyate /<br />
            na ca dvitvaprasaṅgena kāryādbhāvopalabhyate // Lank_3.24 //
            </p>
         
         
         <p>
            ālambālambyavigataṃ yadā paśyati saṃskṛtam /<br />
            niścitaṃ cittamātraṃ hi cittamātraṃ vadāmyaham // Lank_3.25 //
            </p>
         
         
         <p>
            mātrā svabhāvasaṃsthānaṃ pratyayairbhāvavarjitam /<br />
            niṣṭhābhāvaḥ paraṃ brahma etāṃ mātrāṃ vadāmyaham // Lank_3.26 //
            </p>
         
         
         <p>
            prajñaptisatyato hyātmā dravyasanna hi vidyate /<br />
            skandhānāṃ skandhatā tadvatprajñaptyā na tu dravyataḥ // Lank_3.27 //
            </p>
         
         
         <p>
            caturvidhā vai samatā lakṣaṇaṃ hetubhāvajam /<br />
            nairātmyasamatā caiva caturthaṃ yogayoginām // Lank_3.28 //
            </p>
         
         
         <p>
            vyāvṛttiḥ sarvadṛṣṭīnāṃ kalpyakalpanavarjitā /<br />
            anupalambho hyajātiśca cittamātraṃ vadāmyaham // Lank_3.29 //
            </p>
         
         <span class="note"><span class="bold">Vaidya 63</span></span>
         
         <p>
            na bhāvaṃ nāpi cābhāvaṃ bhāvābhāvavivarjitam /<br />
            tathatā cittavinirmuktaṃ cittamātraṃ vadāmyaham // Lank_3.30 //
            </p>
         
         
         <p>
            tathatāśūnyatākoṭi nirvāṇaṃ dharmadhātukam /<br />
            kāyaṃ manomayaṃ citraṃ cittamātraṃ vadāmyaham // Lank_3.31 //
            </p>
         
         
         <p>
            vikalpavāsanābaddhaṃ vicitraṃ cittasaṃbhavam /<br />
            bahirākhyāyate nṛṇāṃ cittamātraṃ hi laukikam // Lank_3.32 //
            </p>
         
         
         <p>
            dṛśyaṃ na vidyate bāhyaṃ cittaṃ citraṃ hi dṛśyate /<br />
            dehabhogapratiṣṭhānaṃ cittamātraṃ vadāmyaham // Lank_3.33 //
            </p>
         
         
         <p>atha khalu mahāmatirbodhisattvo mahāsattvo bhagavantametadavocat - yatpunaretaduktaṃ
            bhagavatā - yathārutārthagrahaṇaṃ na kartavyaṃ bodhisattvena mahāsattvena anyaiśceti
            / kathaṃ na bhagavan bodhisattvo mahāsattvo yathārutārthagrāhī na bhavati? kiṃ ca
            rutam? ko 'rthaḥ? bhagavānāha - tena hi mahāmate śṛṇu, sādhu ca suṣṭhu na ca manasi
            kuru / bhāṣiṣye 'haṃ te / sādhu bhagavanniti mahāmatirbodhisattvo mahāsattvo bhagavataḥ
            pratyaśrauṣīt / bhagavāṃstasyaitadavocat - tatra rutaṃ mahāmate katamat? yaduta vāgakṣarasaṃyogavikalpo
            dantahanutālujihvauṣṭhapuṭaviniḥsṛtaparasparajalpo vikalpavāsanāhetuko rutamityucyate
            / tatra arthaḥ punarmahāmate katamaḥ? yaduta śrutacintābhāvanāmayyā prajñayā eko rahogato
            nirvāṇapuragāmimārgaḥ svabuddhyā vāsanāśrayaparāvṛttipūrvakaḥ svapratyātmagatigocarabhūmisthānāntaraviśeṣārthalakṣaṇagatiṃ
            pravicārayan bodhisattvo mahāsattvo 'rthakuśalo bhavati //</p>
         
         
         <p>punaraparaṃ mahāmate rūtārthakuśalo bodhisattvo mahāsattvo rutamarthādanyannānyaditi
            samanupaśyati, arthaṃ ca rutāt / yadi ca punarmahāmate artho rutādanyaḥ syāt, arutārthābhivyaktihetukaḥ
            syāt / sa cārtho rutenānupraviśyate pradīpeneva dhanam / tadyathā mahāmate kaścideva
            puruṣaḥ pradīpaṃ gṛhītvā dhanamavalokayet - idaṃ me dhanamevaṃvidhamasmin pradeśe
            iti / evameva mahāmate vāgvikalparutapradīpena bodhisattvā mahāsattvā vāgvikalparahitāḥ
            svapratyātmāryagatimanupraviśanti //</p>
         
         
         <p>punaraparaṃ mahāmate aniruddhā anutpannāḥ prakṛtiparinirvṛtāstriyānamekayānaṃ ca pañcacittasvabhāvādiṣu
            yathārutārthābhiniveśaṃ pratītya abhiniveśataḥ samāropāpavādadṛṣṭipatito bhavati /
            anyathā vyavasthitānanyathā prativikalpayan māyāvaicitryadarśanavikalpanavat / tadyathā
            mahāmate anyathā hi māyāvaicitryaṃ draṣṭavyamanyathā pratikalpyate bālairna tvāryaiḥ
            //</p>
         
         
         <p>tatredamucyate -</p>
         
         
         <p>
            yathārutaṃ vikalpitvā samāropenti dharmatām /<br />
            te ca vai tatsamāropātpatanti narakālaye // Lank_3.34 //
            </p>
         
         <span class="note"><span class="bold">Vaidya 64</span></span>
         
         <p>
            na hyātmā vidyate skandhaiḥ skandhāścaiva hi nātmani /<br />
            na te yathā vikalpyante na ca te vai na santi ca // Lank_3.35 //
            </p>
         
         
         <p>
            astitvaṃ sarvabhāvānāṃ yathā bālairvikalpyate /<br />
            yadi te bhavedyathādṛṣṭāḥ sarve syustattvadarśinaḥ // Lank_3.36 //
            </p>
         
         
         <p>
            abhāvātsarvadharmāṇāṃ saṃkleśo nāsti śuddhitaḥ /<br />
            na te tathā yathā dṛṣṭā na ca te vai na santi ca // Lank_3.37 //
            </p>
         
         
         <p>punaraparaṃ mahāmate jñānavijñānalakṣaṇaṃ te upadekṣyāmi, yena jñānavijñānalakṣaṇena
            suprativibhāgaviddhena tvaṃ ca anye ca bodhisattvā mahāsattvā jñānavijñānalakṣaṇagatiṃgatāḥ
            kṣipramanuttarāṃ samyaksaṃbodhimabhisaṃbhotsyante / tatra mahāmate triprakāraṃ jñānaṃ
            laukikaṃ lokottaraṃ ca lokottaratamaṃ ca / tatrotpannapradhvaṃsi vijñānam / anutpannapradhvaṃsi
            jñānam / punaraparaṃ mahāmate nimittānimittapatitaṃ vijñānaṃ nāstyastivaicitryalakṣaṇahetukaṃ
            ca / nimittānimittavyatikrāntalakṣaṇaṃ jñānam / punaraparaṃ mahāmate upacayalakṣaṇaṃ
            vijñānam / apacayalakṣaṇaṃ jñānam / tatra trividhaṃ jñānaṃ svasāmānyalakṣaṇāvadhārakaṃ
            ca utpādavyayāvadhārakaṃ ca anutpādānirodhāvadhārakaṃ ca / tatra laukikaṃ jñānaṃ sadasatpakṣābhiniviṣṭānāṃ
            sarvatīrthakarabālapṛthagjanānāṃ ca / tatra lokottaraṃ jñānaṃ sarvaśrāvakapratyekabuddhānāṃ
            ca svasāmānyalakṣaṇapatitāśayābhiniviṣṭānām / tatra lokottaratamaṃ jñānaṃ buddhabodhisattvānāṃ
            nirābhāsadharmapravicayādanirodhānutpādadarśanātsadasatpakṣavigataṃ tathāgatabhūminairātmyādhigamātpravartate
            //</p>
         
         
         <p>punaraparaṃ mahāmate asaṅgalakṣaṇaṃ jñānam, viṣayavaicitryasaṅgalakṣaṇaṃ ca vijñānam
            / punaraparaṃ mahāmate trisaṅgakṣayotpādayogalakṣaṇaṃ vijñānamasaṅgasvabhāvalakṣaṇaṃ
            jñānam / punaraparaṃ mahāmate aprāptilakṣaṇaṃ jñānaṃ svapratyātmāryajñānagatigocaramapraveśānirgamatvādudakacandravajjale
            //</p>
         
         
         <p>tatredamucyate -</p>
         
         
         <p>
            cittena cīyate karma jñānena ca vidhīyate /<br />
            prajñayā ca nirābhāsaṃ prabhāvaṃ cādhigacchati // Lank_3.38 //
            </p>
         
         
         <p>
            cittaṃ viṣayasaṃbaddhaṃ jñānaṃ tarke pravartate /<br />
            nirābhāse viśeṣe ca prajñā vai saṃpravartate // Lank_3.39 //
            </p>
         
         
         <p>
            cittaṃ manaśca vijñānaṃsaṃjñāvaikalpavarjitāḥ /<br />
            vikalpadharmatāṃ prāptāḥ śrāvakā na jinātmajāḥ // Lank_3.40 //
            </p>
         
         
         <p>
            śānte kṣāntiviśeṣe vai jñānaṃ tāthāgataṃ śubham /<br />
            saṃjāyate viśeṣārthaṃ samudācāravarjitam // Lank_3.41 //
            </p>
         
         
         <p>
            prajñā hi trividhā mahyaṃ āryā yena prabhāvitā /<br />
            lakṣaṇaṃ kalpyate yena yaśca bhāvān vṛṇoti ca // Lank_3.42 //
            </p>
         
         <span class="note"><span class="bold">Vaidya 65</span></span>
         
         <p>
            yānadvayavisaṃyuktā prajñā hyabhāvavarjitā /<br />
            sadbhāvābhiniveśena śrāvakāṇāṃ pravartate /<br />
            cittamātrāvatāreṇa prajñā tāthāgatī matā // Lank_3.43 //
            </p>
         
         
         <p>punaraparaṃ mahāmate navavidhā pariṇāmavādināṃ tīrthakarāṇāṃ pariṇāmadṛṣṭirbhavati
            yaduta saṃsthānapariṇāmo lakṣaṇapariṇāmo hetupariṇāmo yuktipariṇāmo dṛṣṭipariṇāma
            utpādapariṇāmo bhāvapariṇāmaḥ pratyayābhivyaktipariṇāmaḥ kriyābhivyaktipariṇāmaḥ /
            etā mahāmate nava pariṇāmadṛṣṭayaḥ, yāḥ saṃdhāya sarvatīrthakarāḥ sadasatpakṣotpādapariṇāmavādino
            bhavanti //</p>
         
         
         <p>tatra mahāmate saṃsthānapariṇāmo yaduta saṃsthānasyānyathābhāvadarśanāt, suvarṇasya
            bhūṣaṇavikṛtivaicitryadarśanavat / tadyathā mahāmate suvarṇaṃ kaṭakarucakasvastyādipariṇāmena
            pariṇāmyamānaṃ vicitrasaṃsthānapariṇataṃ dṛśyate / na suvarṇaṃ bhāvataḥ pariṇamati
            / evameva mahāmate sarvabhāvānāṃ pariṇāmaḥ kaiścittīrthakarairvikalpyate anyaiśca
            kāraṇataḥ / na ca te tathā, na cānyathā parikalpamupādāya / evaṃ sarvapariṇāmabhedo
            draṣṭavyo dadhikṣīramadyaphalapākavat / tadyathā mahāmate evaṃ dadhikṣīramadyaphalādīnāmekaikasya
            pariṇāmo vikalpasya pariṇāmo vikalpyate tīrthakaraiḥ, na cātra kaścitpariṇamati sadasatoḥ
            svacittadṛśyabāhyabhāvābhāvāt, evameva mahāmate bālapṛthagjanānāṃ svacittavikalpabhāvanāpravṛttirdraṣṭavyā
            / nātra mahāmate kaściddharmaḥ pravartate vā nivartate vā, māyāsvapnapravṛttarūpadarśanavat
            / tadyathā mahāmate svapne pravṛttinivṛttī upalabhyete vandhyāputramṛtajanmavat //</p>
         
         
         <p>tatredamucyate -</p>
         
         
         <p>
            pariṇāmaṃ kālasaṃsthānaṃ bhūtabhāvendriyeṣu ca /<br />
            antarābhavasaṃgrāhyo ye kalpenti na te budhāḥ // Lank_3.44 //
            </p>
         
         
         <p>
            na pratītyasamutpannaṃ lokaṃ kalpenti vai jināḥ /<br />
            kiṃ tu pratyaya evedaṃ lokaṃ gandharvasaṃnibham // Lank_3.45 //
            </p>
         
         
         <p>atha khalu mahāmatirbodhisattvo mahāsattvaḥ punarapi bhagavantaṃ sarvadharmasaṃdhyarthaparimocanārthamadhyeṣate
            sma - deśayatu me bhagavān, deśayatu me tathāgato 'rhan samyaksaṃbuddhaḥ sarvadharmāṇāṃ
            saṃdhyasaṃdhilakṣaṇam, yena saṃdhyasaṃdhilakṣaṇena suprativibhāgābhividdhena ahaṃ
            ca anye ca bodhisattvā mahāsattvāḥ sarvasaṃdhyasaṃdhyupāyakuśalā yathārutārthābhiniveśasaṃdhau
            na prapateyuḥ / sarvadharmāṇāṃ saṃdhyasaṃdhikauśalena vāgakṣaraprativikalpanaṃ ca
            vinihatya buddhyā sarvabuddhakṣetraparṣaccāriṇo balavaśitābhijñādhāraṇīmudrāsumudritā
            vicitrairnirmāṇakiraṇairdaśaniṣṭhāpāde</p>
         
         
         <p>sunibaddhabuddhayo 'nābhogacandrasūryamaṇimahābhūtacaryāgatisamāḥ sarvabhūmiṣu svavikalpalakṣaṇavinivṛttadṛṣṭayaḥ
            svapnamāyādisarvadharmānudarśanādbuddhabhūmyāśrayānupraviṣṭāḥ sarvasattvadhātuṃ yathārhattvadharmadeśanayā
            (<span class="bold">Vaidya 66</span>) ākṛṣya svapnamāyādisarvadharmasadasatpakṣavarjite bhaṅgotpādavikalparahite rutānyathāparyāyavṛttyāśrayatayā
            pratiṣṭhāpayeyuḥ / bhagavānāha - sādhu sādhu mahāmate / tena hi mahāmate śṛṇu, sādhu
            ca suṣṭhu ca manasikuru / bhāṣiṣye 'haṃ te / sādhu bhagavanniti mahāmatirbodhisattvo
            mahāsattvo bhagavataḥ pratyaśrauṣīt / bhagavāṃstasyaitadavocat - aparimito mahāmate
            sarvadharmāṇāṃ yathārutārthābhiniveśasaṃdhiḥ, lakṣaṇābhiniveśasaṃdhiḥ, pratyayābhiniveśasaṃdhiḥ,
            bhāvābhāvābhiniveśasaṃdhiḥ, utpādānutpādavikalpābhiniveśasaṃdhiḥ, nirodhānirodhābhiniveśaprativikalpasaṃdhiḥ,
            yānāyānābhiniveśaprativikalpasaṃdhiḥ, saṃskṛtāsaṃskṛtaprativikalpābhiniveśasaṃdhiḥ,
            bhūmyabhūmisvalakṣaṇavikalpābhiniveśasaṃdhiḥ, svavikalpābhisamayavikalpasaṃdhiḥ, sadasatpakṣatīrthyāśrayaprativikalpasaṃdhiḥ,
            triyānaikayānābhisamayavikalpasaṃdhiḥ / ete cānye ca mahāmate bālapṛthagjanānāṃ svavikalpasaṃdhayaḥ,
            yāṃ saṃdhiṃ saṃdhāya bālapṛthagjanāḥ prativikalpayamānāḥ kauśeyakrimaya iva svavikalpadṛṣṭisaṃdhisūtreṇa
            ātmānaṃ parāṃśca svavikalpadṛṣṭisaṃdhisūtrarocanatayā pariveṣṭayanti bhāvābhāvasaṃdhilakṣaṇābhiniveśābhiniviṣṭāḥ
            / na cātra mahāmate kaścitsaṃdhirna saṃdhilakṣaṇaṃ viviktadarśanātsarvadharmāṇām /
            vikalpasyāpravṛttatvānmahāmate bodhisattvo mahāsattvaḥ sarvadharmeṣu viviktadarśī
            viharati //</p>
         
         
         <p>punaraparaṃ mahāmate bāhyabhāvābhāvasvacittadṛśyalakṣaṇāvabodhānnirābhāsacittamātrānusāritvātsadasatoḥ
            sarvabhāvavikalpasaṃdhiviviktadarśanānna saṃdhirnāsaṃdhilakṣaṇaṃ sarvadharmāṇām /
            nātra kaścinmahāmate badhyate na ca mucyate, anyatra vitathapatitayā buddhyā bandhamokṣau
            prajñāyete / tatkasya hetoḥ? yaduta sadasatoḥ saṃdhyanupalabdhitvātsarvadharmāṇām
            //</p>
         
         
         <p>punaraparaṃ mahāmate trayaḥ saṃdhayo bālānāṃ pṛthagjanānāṃ yaduta rāgo dveṣo mohaśca
            / tṛṣṇā ca paunarbhavikī nandīrāgasahagatā yāṃ saṃdhāya gatisaṃdhayaḥ prajāyante /
            tatra saṃdhisaṃdhānaṃ sattvānāṃ gatipañcakaṃ saṃdhervyucchedānmahāmate nasaṃdhirnāsaṃdhilakṣaṇaṃ
            prajñāyate / punaraparaṃ mahāmate trisaṃgatipratyayakriyāyogābhiniveśāya saṃdhiḥ /
            vijñānānāṃ nairantaryātpravṛttiyogenābhiniveśato bhavasaṃdhirbhavati / trisaṃgatipratyayavyāvṛttervijñānānāṃ
            vimokṣatrayānudarśanātsarvasaṃdhayo na pravartante //</p>
         
         
         <p>tatredamucyate -</p>
         
         
         <p>
            abhūtaparikalpo hi saṃdhilakṣaṇamucyate /<br />
            tasya bhūtaparijñānātsaṃdhijālaṃ prasīdati // Lank_3.46 //
            </p>
         
         
         <p>
            bhāvajñānarutagrāhātkauśeyakrimayo yathā /<br />
            badhyante svavikalpena bālāḥ saṃdhyavipaścitaḥ // Lank_3.47 //
            </p>
         
         
         <p>punarapi mahāmatirāha - yatpunaretaduktaṃ bhagavatā - yena yena vikalpena ye ye bhāvā
            vikalpyante, na hi sa teṣāṃ svabhāvo bhavati / parikalpita evāsau / tadyadi bhagavan
            parikalpita (<span class="bold">Vaidya 67</span>) evāsau na bhāvasvabhāvalakṣaṇāvadhāraṇam, nanu te bhagavan evaṃ bruvataḥ saṃkleśavyavadānābhāvaḥ
            prasajyate parikalpitasvabhāvabhāvitatvātsarvadharmāṇām / bhagavānāha - evametanmahāmate
            yathā vadasi / na mahāmate yathā bālapṛthagjanairbhāvasvabhāvo vikalpyate, tathā bhavati
            / parikalpita evāsau mahāmate, na bhāvasvabhāvalakṣaṇāvadhāraṇam / kiṃ tu yathā mahāmate
            āryairbhāvasvabhāvo 'vadhāryate āryeṇa jñānena āryeṇa darśanena āryeṇa prajñāacakṣuṣā
            tathā bhāvasvabhāvo bhavati //</p>
         
         
         <p>mahāmatirāha - tadyadi bhagavan yathā āryairāryeṇa jñānena āryeṇa darśanena āryeṇa
            prajñācakṣuṣā na divyamāṃsacakṣuṣā bhāvasvabhāvo 'vadhāryate tathā bhavati, na tu
            yathā bālapṛthagjanairvikalpyate bhāvasvabhāvaḥ, tatkathaṃ bhagavan bālapṛthagjanānāṃ
            vikalpavyāvṛttirbhaviṣyati āryabhāvavastvanavabodhāt? na ca te bhagavan viparyastāḥ
            nāviparyastāḥ / tatkasya hetoḥ? yaduta āryavastusvabhāvānavabodhātsadasatorlakṣaṇasya
            vṛttidarśanāt / āryairapi bhagavan yathā vastu vikalpyate, na tathā bhavati svalakṣaṇaviṣayāgocaratvāt
            / sa teṣāmapi bhagavan bhāvasvabhāvalakṣaṇaḥ parikalpitasvabhāva eva khyāyate hetvahetuvyapadeśāt
            / yaduta bhāvasvalakṣaṇadṛṣṭipatitatvādanyeṣāṃ gocaro bhavati na yathā teṣām / ityevamanavasthā
            prasajyate bhagavan bhāvasvabhāvalakṣaṇānavabodhāt / na ca bhagavan parikalpitasvabhāvahetuko
            bhāvasvabhāvalakṣaṇaḥ / sa ca kathaṃ parikalpena prativikalpyamāno na tathā bhaviṣyati
            yathā parikalpyate? anyadeva bhagavan prativikalpasya lakṣaṇam, anyadeva svabhāvalakṣaṇam
            / visadṛśahetuke ca bhagavan vikalpasvabhāvalakṣaṇe / te ca parasparaṃ parikalpyamāne
            bālapṛthagjanairna tathā bhaviṣyataḥ / kiṃ tu sattvānāṃ vikalpavyāvṛttyarthamidamucyate
            / yathā prativikalpena vikalpyante tathā na vidyante //</p>
         
         
         <p>kimidaṃ bhagavan sattvānāṃ tvayā nāstyastitvadṛṣṭiṃ vinivārya vastusvabhāvābhiniveśena
            āryajñānagocaraviṣayābhiniveśānnāstitvadṛṣṭiḥ punarnipātyate, viviktadharmopadeśābhāvaśca
            kriyate āryajñānasvabhāvavastudeśanayā? bhagavānāha - na mayā mahāmate viviktadharmopadeśābhāvaḥ
            kriyate, na cāstitvadṛṣṭirnipātyate āryavastusvabhāvanirdeśena / kiṃ tu utrāsapadavivarjanārthaṃ
            sattvānāṃ mahāmate mayā anādikālabhāvasvabhāvalakṣaṇābhiniviṣṭānāmāryajñānavastusvabhāvābhiniveśalakṣaṇadṛṣṭyā
            viviktadharmopadeśaḥ kriyate / na mayā mahāmate bhāvasvabhāvopadeśaḥ kriyate / kiṃ
            tu mahāmate svayamevādhigatayāthātathyaviviktadharmavihāriṇo bhaviṣyanti / bhrānternirnimittadarśanāt
            svacittadṛśyamātramavatīrya bāhyadṛśyabhāvābhāvavinivṛttadṛṣṭayo vimokṣatrayādhigatayāthātathyaviviktadharmavihāriṇo
            bhaviṣyanti / bhrānternirnimittadṛṣṭayo vimokṣatrayādhigatayāthātathyamudrāsumudritā
            bhāvasvabhāveṣu pratyātmādhigatayā buddhyā pratyakṣavihāriṇo bhaviṣyanti nāstyastitvavastudṛṣṭivivarjitāḥ
            //</p>
         
         
         <p>punaraparaṃ mahāmate anutpannāḥ sarvadharmā iti bodhisattvena mahāsattvena pratijñā
            na karaṇīyā / tatkasya hetoḥ? pratijñāyāḥ sarvasvabhāvabhāvitvāttaddhetupravṛttilakṣaṇatvācca
            / anutpannān (<span class="bold">Vaidya 68</span>) sarvadharmān pratijñāya pratibruvan mahāmate bodhisattvo mahāsattvaḥ pratijñāyā
            hīyate / yā pratijñā - anutpannāḥ sarvadharmā iti, sāsya pratijñā hīyate, pratijñāyāstadapekṣotpattitvāt
            / atha sāpi pratijñā anutpannā sarvadharmābhyantarādanutpannalakṣaṇānutpattitvātpratijñāyāḥ,
            anutpannāḥ sarvadharmā iti sa vādaḥ prahīyate / pratijñāvayavakāraṇena sadasato 'nutpattiḥ
            pratijñāyāḥ / sā hi mahāmate pratijñā sarvabhāvābhyantarā sadasatoranutpattilakṣaṇāt
            / yadi mahāmate tayā pratijñayā anutpannayā anutpannāḥ sarvabhāvā iti pratijñāṃ kurvanti,
            evamapi pratijñāhāniḥ prasajyate / pratijñāyāḥ sadasatoranutpattibhāvalakṣaṇatvātpratijñā
            na karaṇīyā / anutpannasvabhāvalakṣaṇā hi mahāmate teṣāṃ pratijñā bhavati / ataste
            mahāmate pratijñā na karaṇīyā / bahudoṣaduṣṭatvādavayavānāṃ parasparahetuvilakṣaṇakṛtakatvācca
            avayavānāṃ pratijñā na karaṇīyā - yaduta anutpannāḥ sarvadharmāḥ / evaṃ śūnyā asvabhāvāḥ
            sarvadharmā iti mahāmate bodhisattvena mahāsattvena pratijñā na karaṇīyā / kiṃ tu
            mahāmate bodhisattvena mahāsattvena māyāsvapnavatsarvabhāvopadeśaḥ karaṇīyo dṛśyādṛśyalakṣaṇatvāt
            / dṛṣṭibuddhimohanatvācca sarvadharmāṇāṃ māyāsvapnavadbhāvopadeśaḥ karaṇīyo 'nyatra
            bālānāmutrāsapadavivarjanatayā / bālāḥ pṛthagjanā hi mahāmate / nāstyastitvadṛṣṭipatitānāṃ
            teṣāmutrāsaḥ syānmā iti / utrāsyamānā mahāmate dūrībhavanti mahāyānāt //</p>
         
         
         <p>tatredamucyate -</p>
         
         
         <p>
            na svabhāvo na vijñaptirna vastu na ca ālayaḥ /<br />
            bālairvikalpitā hyete śavabhūtaiḥ kutārkikaiḥ // Lank_3.48 //
            </p>
         
         
         <p>
            anutpannāḥ sarvadharmāḥ sarvatīrthyaprasiddhaye /<br />
            na hi kasyacidutpannā bhāvā vai pratyayānvitāḥ // Lank_3.49 //
            </p>
         
         
         <p>
            anutpannāḥ sarvadharmāḥ prajñayā na vikalpayet /<br />
            taddhetumattvāttatsiddherbuddhisteṣāṃ prahīyate // Lank_3.50 //
            </p>
         
         
         <p>
            keśoṇḍukaṃ yathā mithyā gṛhyate taimirairjanaiḥ /<br />
            tathā bhāvavikalpo 'yaṃ mithyā bālairvikalpyate // Lank_3.51 //
            </p>
         
         
         <p>
            prajñaptimātrātribhavaṃ nāsti vastusvabhāvataḥ /<br />
            prajñaptivastubhāvena kalpayiṣyanti tārkikāḥ // Lank_3.52 //
            </p>
         
         
         <p>
            nimittaṃ vastu vijñaptiṃ manovispanditaṃ ca tat /<br />
            atikramya tu putrā me nirvikalpāścaranti te // Lank_3.53 //
            </p>
         
         
         <p>
            ajale ca jalagrāho mṛgatṛṣṇā yathā nabhe /<br />
            dṛśyaṃ tathā hi bālānāmāryāṇāṃ ca viśeṣataḥ // Lank_3.54 //
            </p>
         
         
         <p>
            āryāṇāṃ darśanaṃ śuddhaṃ vimokṣatrayasaṃbhavam /<br />
            utpādabhaṅganirmuktaṃ nirābhāsapracāriṇām // Lank_3.55 //
            </p>
         
         <span class="note"><span class="bold">Vaidya 69</span></span>
         
         <p>
            nirābhāso hi bhāvānāmabhāve nāsti yoginām /<br />
            bhāvābhāvasamatvena āryāṇāṃ jāyate phalam /<br />
            kathaṃ hyabhāvo bhāvānāṃ kurute samatāṃ katham // Lank_3.56 //
            </p>
         
         
         <p>
            yadā cittaṃ na jānāti bāhyamādhyātmikaṃ calam /<br />
            tadā tu kurute nāśaṃ samatācittadarśanam // Lank_3.57 //
            </p>
         
         
         <p>punarapi mahāmatirāha - yatpunaridamuktaṃ bhagavatā - yadā tvālambyamarthaṃ nopalabhate
            jñānaṃ tadā vijñaptimātravyavasthānaṃ bhavati / vijñaptergrāhyābhāvādgrāhakasyāpyagrahaṇaṃ
            bhavati / tadagrahaṇānna pravartate jñānaṃ vikalpasaṃśabditam / tatkiṃ punarbhagavan
            bhāvānāṃ svasāmānyalakṣaṇānanyavaicitryānavabodhānnopalabhate jñānam? atha svasāmānyalakṣaṇavaicitryabhāvasvabhāvābhibhavānnopalabhate
            jñānam / atha kuḍyakaṭavapraprākārabhūjalapavanāgnivyavahitātidūrasāmīpyānnopalabhate
            jñānaṃ jñeyam / atha bālāndhavṛddhayogādindriyāṇāṃ jñeyārthaṃ nopalabhate jñānam /
            tadyadi bhagavan svasāmānyalakṣaṇānanyavaicitryānavabodhānnopalabhate jñānam, na tarhi
            bhagavan jñānaṃ vaktavyam / ajñānametadbhagavan yadvidyamānamarthaṃ nopalabhate /
            atha svasāmānyalakṣaṇavaicitryabhāvasvabhāvābhibhavānnopalabhate jñānam, tadajñānameva
            bhagavan na jñānam / jñeye sati bhagavan jñānaṃ pravartate nābhāvāt / tadyogācca jñeyasya
            jñānamityucyate / atha kuḍyakaṭavapraprākārabhūjalapavanāgnivyavahitātidūrasāmīpyānnopalabhate
            bālavṛddhāndhayogavadvaikalyādindriyāṇāṃ jñānaṃ nopalabhate / tadyadevaṃ nopalabhate,
            na tadbhagavan jñānam / ajñānameva tadvidyamānamarthaṃ buddhivaikalyāt //</p>
         
         
         <p>bhagavānāha - na hi tanmahāmate evamajñānaṃ bhavati / jñānameva tanmahāmate, nājñānam
            / na caitatsaṃdhāyoktaṃ mayā - yadā tvālambyamarthaṃ nopalabhate jñānaṃ tadā vijñaptimātravyavasthānaṃ
            bhavatīti / kiṃ tu svacittadṛśyamātrāvabodhātsadasatorbāhyabhāvābhāvājjñānamapyarthaṃ
            nopalabhate / tadanupalambhājjñānajñeyayorapravṛttiḥ / vimokṣatrayānugamājjñānasyāpyanupalabdhiḥ
            / na ca tārkikā anādikālabhāvābhāvaprapañcavāsitamataya evaṃ prajānanti / te cāprajānanto
            bāhyadravyasaṃsthānalakṣaṇabhāvābhāvaṃ kṛtvā vikalpasyāpravṛttiṃ cittamātratāṃ nirdekṣyanti
            / ātmātmīyalakṣaṇagrāhābhiniveśābhiniviṣṭāḥ svacittadṛśyamātrānavabodhājjñānaṃ jñeyaṃ
            prativikalpayanti / te ca jñānajñeyaprativikalpanayā bāhyabhāvābhāvapravicayānupalabdherucchedadṛṣṭimāśrayante
            //</p>
         
         
         <p>tatredamucyate -</p>
         
         
         <p>
            vidyamānaṃ hi ālambyaṃ yadi jñānaṃ na paśyati /<br />
            ajñānaṃ taddhi na jñānaṃ tārkikāṇāmayaṃ nayaḥ // Lank_3.58 //
            </p>
         
         
         <p>
            ananyalakṣaṇābhāvājjñānaṃ yadi na paśyati /<br />
            vyavadhānadūrasāmīpyaṃ mithyājñānaṃ taducyate // Lank_3.59 //
            </p>
         
         <span class="note"><span class="bold">Vaidya 70</span></span>
         
         <p>
            bālavṛddhāndhayogācca jñānaṃ yadi na jāyate /<br />
            vidyamānaṃ hi tajjñeyaṃ mithyājñānaṃ taducyate // Lank_3.60 //
            </p>
         
         
         <p>punaraparaṃ mahāmate bālapṛthagjanā anādikālaprapañcadauṣṭhulyasvaprativikalpanā nāṭake
            nṛtyantaḥ svasiddhāntanayadeśanāyāmakuśalāḥ svacittadṛśyabāhyabhāvalakṣaṇābhiniviṣṭā
            upāyadeśanāpāṭhamabhiniviśante, na svasiddhāntanayaṃ cātuṣkoṭikanayaviśuddhaṃ prativibhāvayanti
            / mahāmatirāha - evametadbhagavan yathā vadasi / deśayatu me bhagavān deśanāsiddhāntanayalakṣaṇaṃ
            yena ahaṃ ca anye ca bodhisattvā mahāsattvā anāgate 'dhvani deśanāsiddhāntanayakuśalā
            na vipralabhyeran kutārkikaistīrthakaraśrāvakapratyekabuddhayānikaiḥ / bhagavānāha
            - yena hi mahāmate śṛṇu, sādhu ca suṣṭhu ca manasikuru / bhāṣiṣye 'haṃ te / sādhu
            bhagavanniti mahāmatirbodhisattvo mahāsattvo bhagavataḥ pratyaśrauṣīt / bhagavāṃstasyaitadavocat
            - dviprakāro mahāmate atītānāgatapratyutpannānāṃ tathāgatānāmarhatāṃ samyaksaṃbuddhānāṃ
            dharmanayo yaduta deśanānayaśca siddhāntapratyavasthānanayaśca / tatra deśanāpāṭhanayo
            mahāmate yaduta vicitrasaṃbhārasūtropadeśaḥ / yathācittādhimuktikatayā deśayanti sattvebhyaḥ
            / tatra siddhāntanayaḥ punarmahāmate katamaḥ? yena yoginaḥ svacittadṛśyavikalpavyāvṛttiṃ
            kurvanti yaduta ekatvānyatvobhayatvānubhayatvapakṣāpatanatācittamanomanovijñānātītaṃ
            svapratyātmāryagatigocaraṃ hetuyuktidṛṣṭilakṣaṇavinivṛttamanālīḍhaṃ sarvakutārkikaistīrthakaraśrāvakapratyekabuddhayānikairnāstyastitvāntadvayapatitaiḥ,
            tamahaṃ siddhānta iti vadāmi / etanmahāmate siddhāntanayadeśanālakṣaṇaṃ yatra tvayā
            ca anyaiśca bodhisattvairmahāsattvairyogaḥ karaṇīyaḥ //</p>
         
         
         <p>tatredamucyate -</p>
         
         
         <p>
            nayo hi dvividho mahyaṃ siddhānto deśanā ca vai /<br />
            deśemi yā bālānāṃ siddhāntaṃ yogināmaham // Lank_3.61 //
            </p>
         
         
         <p>atha khalu mahāmatirbodhisattvo mahāsattvaḥ punarapi bhagavantametadavocat - uktametadbhagavaṃstathāgatenārhatā
            samyaksaṃbuddhena ekasmin kāle ekasmin samaye yathā lokāyatiko vicitramantrapratibhāno
            na sevitavyo na bhaktavyo na paryupāsitavyaḥ, yaṃ ca sevamānasya lokāmiṣasaṃgraho
            bhavati na dharmasaṃgraha iti / kiṃ kāraṇaṃ punarbhagavatedamuktaṃ lokāyatiko vicitramantrapratibhānaḥ,
            yaṃ ca sevamānasya lokāmiṣasaṃgraho bhavati na dharmasaṃgrahaḥ? bhagavānāha - vicitramantrapratibhāno
            mahāmate lokāyatiko vicitrairhetupadavyañjanairbālān vyāmohayati na yuktiyuktaṃ nārthopasaṃhitam
            / atha yāvadeva yatkiṃcidbālapralāpaṃ deśayati / etena mahāmate kāraṇena lokāyatiko
            vicitramantrapratibhāna ityucyate / akṣaravaicitryasauṣṭhavena bālānākarṣati, na tattvanayapraveśena
            praviśati / svayaṃ sarvadharmānavabodhādantadvayapatitayā dṛṣṭyā bālān vyāmohayati,
            svātmānaṃ ca kṣiṇoti / gatisaṃdhyapramuktatvātsvacittadṛśyamātrānavabodhādbāhyabhāvasvabhāvābhiniveśādvikalpasya
            vyāvṛttirna bhavati / ata etasmātkāraṇānmahāmate lokāyatiko (<span class="bold">Vaidya 71</span>) vicitramantrapratibhāno 'parimukta eva jātijarāvyādhimaraṇaśokaparidevaduḥkhadaurmanasyopāyāsādibhyo
            vicitraiḥ padavyañjanairhetudṛṣṭāntopasaṃhārairbālān vyāmohayati //</p>
         
         
         <p>indro 'pi mahāmate anekaśāstravidagdhabuddhiḥ svaśabdaśāstrapraṇetā / tacchiṣyeṇa
            nāgaveśarūpadhāriṇā svarge indasabhāyāṃ pratijñāṃ kṛtvā tava vā sahasrāro ratho bhajyatāṃ
            mama vā ekaikanāgabhāvasya phaṇācchedo bhavatviti / sahadharmeṇa ca nāgaveśadhāriṇā
            lokāyatikaśiṣyeṇa devānāmindraṃ vijitya sahasrāraṃ rathaṃ bhaṅktvā punarapīmaṃ lokamāgataḥ
            / evamidaṃ mahāmate lokāyatikavicitrahetudṛṣṭāntopanibaddhaṃ yena tiryañco 'pyadhītya
            devāsuralokaṃ vicitrapadavyañjanairvyāmohayati / āyavyayadṛṣṭābhiniveśenābhiniveśayati
            kimaṅga punarmānuṣān / ata etasmātkāraṇānmahāmate lokāyatikaḥ parivarjitavyo duḥkhajanmahetuvāhakatvāt,
            na sevitavyo na bhajitavyo na paryupāsitavyaḥ / śarīrabuddhiviṣayopalabdhimātraṃ hi
            mahāmate lokāyatikairdeśyate vicitraiḥ padavyañjanaiḥ / śatasahasraṃ mahāmate lokāyatam
            / kiṃ tu paścime loke paścimāyāṃ pañcāśatyāṃ bhinnasaṃhitaṃ bhaviṣyati kutarkahetudṛṣṭipraṇītatvāt
            / bhinnasaṃhitaṃ bhaviṣyatyaśiṣyaparigrahāt / evadeva mahāmate lokāyataṃ bhinnasaṃhitaṃ
            vicitrahetūpanibaddhaṃ tīrthakarairdeśyate svakāraṇābhiniveśābhiniviṣṭaiḥ, na svanayaḥ
            / na ca mahāmate kasyacittīrthakarasya svaśāstranayaḥ / anyatra lokāyatameva anekairākāraiḥ
            kāraṇamukhaśatasahasrairdeśayanti / na svanayaṃ ca na prajānanti mohohāllokāyatamidamiti
            //</p>
         
         
         <p>mahāmatirāha - yadi bhagavan sarvatīrthakarā lokāyatameva vicitraiḥ padavyañjanairdṛṣṭāntopasaṃhārairdeśayanti,
            na svanayaṃ svakāraṇābhiniveśābhiniviṣṭāḥ, atha kiṃ bhagavānapi lokāyatameva deśayati
            āgatāgatānāṃ nānādeśasaṃnipatitānāṃ devāsuramanuṣyāṇāṃ vicitraiḥ padavyañjanaiḥ, na
            svamataṃ sarvatīrthyamatopadeśābhyantaratvāt? bhagavānāha - nāhaṃ mahāmate lokāyataṃ
            deśayāmi na cāyavyayam / kiṃ tu mahāmate anāyavyayaṃ deśayāmi / tatra āyo nāma mahāmate
            utpādarāśiḥ samūhāgamādutpadyate / tatra vyayo nāma mahāmate vināśaḥ / anāyavyaya
            ityanutpādasyaitadadhivacanam / nāhaṃ mahāmate sarvatīrthakaravikalpābhyantaraṃ deśayāmi
            / tatkasya hetoḥ? yaduta bāhyabhāvābhāvādanabhiniveśātsvacittadṛśyamātrāvasthānāddidhāvṛttino
            'pravṛttervikalpasya / nimittagocarābhāvātsvacittadṛśyamātrāvabodhanātsvacittadṛśyavikalpo
            na pravartate / apravṛttivikalpasyānimittaśūnyatāpraṇihitavimokṣatrayāvatārānmukta
            ityucyate //</p>
         
         
         <p>abhijānāmyahaṃ mahāmate anyatarasmin pṛthivīpradeśe viharāmi / atha yenāhaṃ tena lokāyatiko
            brāhmaṇa upasaṃkrāntaḥ / upasaṃkramya akṛtāvakāśa eva māmevamāha - sarvaṃ bho gautama
            kṛtakam / tasyāhaṃ mahāmate evamāha - sarvaṃ bho brāhmaṇa yadi kṛtakam, idaṃ prathamaṃ
            lokāyatam / sarvaṃ bho gautama akṛtakam / yadi brāhmaṇa sarvamakṛtakam , idaṃ dvitīyaṃ
            lokāyatam / evaṃ sarvamanityaṃ sarvaṃ nityaṃ sarvamutpādyaṃ sarvamanutpādyam / idaṃ
            brāhmaṇa ṣaṣṭhaṃ (<span class="bold">Vaidya 72</span>) lokāyatam / punarapi mahāmate māmevamāha brāhmaṇo lokāyatikaḥ - sarvaṃ bho gautama
            ekatvaṃ sarvamanyatvaṃ sarvamubhayatvaṃ sarvamanubhayatvaṃ sarvaṃ kāraṇādhīnaṃ vicitrahetūipapattidarśanāt
            / idamapi brāhmaṇa ekādaśaṃ lokāyatam / punarapi bho gautama sarvamavyākṛtaṃ sarvaṃ
            vyākṛtam, astyātmā nāstyātmā, astyayaṃ loko nāstyayaṃ lokaḥ,asti paro loko nāsti paro
            lokaḥ, nāstyasti ca paro lokaḥ, asti mokṣo nāsti mokṣaḥ, sarvaṃ kṣaṇikaṃ sarvamakṣaṇikam,
            ākāśamapratisaṃkhyānirodho nirvāṇaṃ bho gautama kṛtakamakṛtakam, astyantarābhavo nāstyantarābhava
            iti / tasyaitaduktaṃ mahāmate mahā - yadi bho brāhmaṇa evam, idamapi brāhmaṇa lokāyatameva
            bhavatīti, na madīyam / tvadīyametadbrāhmaṇa lokāyatam / ahaṃ bho brāhmaṇa anādikālaprapañcavikalpavāsanādauṣṭhulyahetukaṃ
            tribhavaṃ varṇayāmi / svacittadṛśyamātrānavabodhādbrāhmaṇa vikalpaḥ pravartate na
            bāhyabhāvopalambhāt / yathā tīrthakarāṇāmātmendriyārthasaṃnikarṣātrayāṇāṃ na tathā
            mama / ahaṃ bhe brāhmaṇa na hetuvādī nāhetuvādī anyatra vikalpameva grāhyagrāhakabhāvena
            prajñāpya pratītyasamutpādaṃ deśayāmi / na ca tvādṛśā anye vā budhyante ātmagrāhapatitayā
            saṃtatyā / nirvāṇākāśanirodhānāṃ mahāmate tattvameva nopalabhyate saṃkhyāyām, kutaḥ
            punaḥ kṛtakatvam //</p>
         
         
         <p>punarapi mahāmate lokāyatiko brāhmaṇa evamāha - ajñānatṛṣṇākarmahetukamidaṃ bho gautama
            tribhavam, athāhetukam? dvayamapyetadbrāhmaṇa lokāyatam / svasāmānyalakṣaṇapatitā
            bho gautama sarvabhāvāḥ / idamapi brāhmaṇa lokāyatameva bhavati / yāvadbrāhmaṇa manovispanditaṃ
            bāhyārthābhiniveśavikalpasya tāvallokāyatam //</p>
         
         
         <p>punaraparaṃ mahāmate lokāyatiko brāhmaṇo māmetadavocat - asti bho gautama kiṃcidyanna
            lokāyatam? madīyameva bho gautama sarvatīrthakaraiḥ prasiddhaṃ vicitraiḥ padavyañjanairhetudṛṣṭāntopasaṃhārairdeśyate
            / asti bho brāhmaṇa yanna tvadīyaṃ na ca na prasiddhaṃ deśyate na ca na vicitraiḥ
            padavyañjanairna ca nārthopasaṃhitameva / kiṃ tadalokāyataṃ yanna prasiddhaṃ deśyate
            ca? asti ca bho brāhmaṇa alokāyataṃ yatra sarvatīrthakarāṇāṃ tava ca buddhirna gāhate
            bāhyabhāvādasadbhūtavikalpaprapañcābhiniviṣṭānām / yaduta vikalpasyāpravṛttiḥ sadasataḥ
            svacittadṛśyamātrāvabodhādvikalpo na pravartate / bāhyaviṣayagrahaṇābhāvādvikalpaḥ
            svasthāne 'vatiṣṭhate dṛśyate / tenedamalokāyataṃ madīyaṃ na ca tvadīyam / svasthāne
            'vatiṣṭhata iti na pravartata ityarthaḥ / anutpattivikalpasyāpravṛttirityucyate /
            evamidaṃ bho brāhmaṇa yanna lokāyatam / saṃkṣepato brāhmaṇa yatra vijñānasyāgatirgatiścyutirupapattiḥ
            prārthanābhiniveśābhiṣvaṅgo darśanaṃ dṛṣṭiḥ sthānaṃ parāmṛṣṭirvicitralakṣaṇābhiniveśaḥ
            saṃgatiḥ sattvānāṃ tṛṣṇāyāḥ kāraṇābhiniveśaśca / etadbho brāhmaṇa tvadīyaṃ lokāyataṃ
            na madīyam / evamahaṃ mahāmate pṛṣṭo lokāyatikena brāhmaṇenāgatya / sa ca mayaivaṃ
            visarjitastūṣṇībhāvena prakrāntaḥ //</p>
         
         <span class="note"><span class="bold">Vaidya 73</span></span>
         
         <p>atha khalu kṛṣṇapakṣiko nāgarājo brāhmaṇarūpeṇāgatya bhagavantametadavocat - tena
            hi gautama paraloka eva na saṃvidyate / tena hi māṇava kutastvamāgataḥ? ihāhaṃ gautama
            śvetadvīpādāgataḥ / sa eva brāhmaṇa paro lokaḥ / atha māṇavo niṣpratibhāno nigṛhīto
            'ntarhito 'pṛṣṭvaiva māṃ svanayapratyavasthānakathāṃ cintayan śākyaputro mannayabahirdhā
            varāko 'pravṛttilakṣaṇahetuvādī svavikalpadṛśyalakṣaṇāvabodhādvikalpasyāpravṛttiṃ
            varṇayati / tvaṃ caitarhi mahāmate māṃ pṛcchasi - kiṃ kāraṇaṃ lokāyatikavicitramantrapratibhānaṃ
            sevyamānasyāmiṣasaṃgraho bhavati na dharmasaṃgraha iti / mahāmatirāha - atha dharmāmiṣamiti
            bhagavan kaḥ padārthaḥ? bhagavānāha - sādhu sādhu mahāmate / padārthadvayaṃ prati
            mīmāṃsā pravṛttā anāgatāṃ janatāṃ samālokya / tena hi mahāmate śṛṇu, sādhu ca suṣṭhu
            ca manasi kuru / bhāṣiṣye 'haṃ te / sādhu bhagavanniti mahāmatirbodhisattvo mahāsattvo
            bhagavataḥ pratyaśrauṣīt //</p>
         
         
         <p>bhagavāṃstasyaitadavocat - tatra āmiṣaṃ mahāmate katamat? yaduta āmiṣamāmṛśamākarṣaṇaṃ
            nirmṛṣaṃ parāmṛṣṭiḥ svādo bāhyaviṣayābhiniveśo 'ntadvayapraveśaḥ / kudṛṣṭyā punaḥ
            skandhaprādurbhāvo jātijarāvyādhimaraṇaśokaparidevaduḥkhadaurmanasyopāyāsapravṛttistṛṣṇāyāḥ
            paunarbhavikyā ādiṃ kṛtvā / āmiṣamidamityucyate mayā ca anyaiśca buddhairbhagavadbhiḥ
            / eṣa mahāmate āmiṣasaṃgraho na dharmasaṃgraho yaṃ lokāyatikaṃ sevamāno labhate lokāyatam
            //</p>
         
         
         <p>tatra mahāmate dharmasaṃgrahaḥ katamaḥ? yaduta svacittadharmanairātmyadvayāva - bodhāddharmapudgalanairātmyalakṣaṇadarśanādvikalpasyāpravṛttiḥ,
            bhūmyuttaroparijñānāccittamanomanovijñānavyāvṛttiḥ, sarvabuddhajñānābhiṣekagatiḥ anadhiṣṭhāpadaparigrahaḥ
            sarvadharmānābhogavaśavartitā dharma ityucyate, sarvadṛṣṭiprapañcavikalpabhāvāntadvayāpatanatayā
            / prāyeṇa hi mahāmate tīrthakaravādo bālānantadvaye pātayati na tu viduṣām, yaduta
            ucchede ca śāśvate ca / ahetuvādaparigrahācchāśvatadṛṣṭirbhavati, kāraṇavināśahetvabhāvāducchedadṛṣṭirbhavati
            / kiṃ tu utpādasthitibhaṅgadarśanāddharma ityevaṃ vadāmi / eṣa mahāmate dharmāmiṣanirṇayaḥ,
            yatra tvayā anyaiśca bodhisattvairmahāsattvaiḥ śikṣitavyam //</p>
         
         
         <p>tatredamucyate -</p>
         
         
         <p>
            saṃgrahaiśca dametsattvān śīlena ca vaśīkaret /<br />
            prajñayā nāśayeddṛṣṭiṃ vimokṣaiśca vivardhayet // Lank_3.62 //
            </p>
         
         
         <p>
            lokāyatamidaṃ sarvaṃ yattīrthyairdeśyate mṛṣā /<br />
            kāryakāraṇasaddṛṣṭyā svasiddhānto na vidyate // Lank_3.63 //
            </p>
         
         
         <p>
            ahamekaḥ svasiddhāntaṃ kāryakāraṇavarjitam /<br />
            deśemi śiṣyavargasya lokāyatavivarjitam // Lank_3.64 //
            </p>
         
         
         <p>
            cittamātraṃ na dṛśyo 'sti dvidhā cittaṃ hi dṛśyate /<br />
            grāhyagrāhakabhāvena śāśvatocchedavarjitam // Lank_3.65 //
            </p>
         
         <span class="note"><span class="bold">Vaidya 74</span></span>
         
         <p>
            yāvatpravartate cittaṃ tāvallokāyataṃ bhavet /<br />
            apravṛttirvikalpasya svacittaṃ paśyate jagat // Lank_3.66 //
            </p>
         
         
         <p>
            āyaṃ kāryārthanirvṛttiṃ vyayaṃ kāryasya darśanam /<br />
            āyavyayaparijñānādvikalpo na pravartate // Lank_3.67 //
            </p>
         
         
         <p>
            nityamanityaṃ kṛtakamakṛtakaṃ parāparam /<br />
            evamādyāni sarvāṇi lokāyatanayaṃ bhavet // Lank_3.68 //
            </p>
         
         
         <p>atha khalu mahāmatirbodhisattvo mahāsattvaḥ punarapi bhagavantametadavocat - nirvāṇaṃ
            nirvāṇamiti bhagavannucyate / kasyaitadadhivacanaṃ yaduta nirvāṇamiti yatsarvatīrthakarairvikalpyate?
            bhagavānāha - tena hi mahāmate śṛṇu, sādhu va suṣṭhu ca manasikuru / bhāṣiṣye 'haṃ
            te / yathā tīrthakarā nirvāṇaṃ vikalpayanti, na ca bhavati teṣāṃ vikalpānurupaṃ nirvāṇam
            / sādhu bhagavanniti mahāmatirbodhisattvo mahāsattvo bhagavataḥ pratyaśrauṣīt / bhagavāṃstasyaitadavocat
            - tatra kecittāvanmahāmate tīrthakarāḥ skandhadhātvāyatananirodhādviṣayavairāgyānnivaidharmyādarśanāccittacaittakalāpo
            na pravartate / atītānāgatapratyutpannaviṣayānanusmaraṇāddīpabījānalavadupādānoparamādapravṛttirvikalpasyeti
            varṇayanti / atasteṣāṃ tatra nirvāṇabuddhirbhavati / na ca mahāmate vināśadṛṣṭyā nirvāyate
            //</p>
         
         
         <p>anye punardeśāntarasthānagamanaṃ mokṣa iti varṇayanti viṣayavikalpoparamādiṣu pavanavat
            / anye punarvarṇayanti tīrthakarāḥ buddhiboddhavyadarśanavināśānmokṣa iti / anye vikalpasyāpravṛtternityānityadarśanānmokṣaṃ
            kalpayanti / anye punarvarṇayanti vividhanimittavikalpo duḥkhajanmavāhaka iti svacittadṛśyamātrākuśalāḥ
            / nimittabhayabhītā nimittadarśanātsukhābhilāṣanimitte nirvāṇabuddhayo bhavanti /
            anye punaradhyātmabāhyānāṃ sarvadharmāṇāṃ svasāmānyalakṣaṇāvabodhādavināśato 'tītānāgatapratyutpannabhāvāstitayā</p>
         
         
         <p>nirvāṇaṃ kalpayanti / anye punarātmasattvajīvapoṣapuruṣapudgalasarvadharmāvināśataśca
            nirvāṇaṃ kalpayati / anye punarmahāmate tīrthakarā durvidagdhabuddhayaḥ prakṛtipuruṣāntaradarśanādguṇapariṇāmakartṛtvācca
            nirvāṇaṃ kalpayanti / anye puṇyāpuṇyaparikṣayāt / anye kleśakṣayājjñānena ca / anye
            īśvarasvatantrakartṛtvadarśanājjagato nirvāṇaṃ kalpayanti / anye anyonyapravṛtto 'yaṃ
            saṃbhavo jagata iti na kāraṇataḥ / sa ca kāraṇābhiniveśa eva, na cāvabudhyante mohāt,
            tadanavabodhānnirvāṇaṃ kalpayanti / anye punarmahāmate tīrthakarāḥ satyamārgādhigamānnirvāṇaṃ
            kalpayanti / anye guṇaguṇinorabhisaṃbaddhādekatvānyatvobhayatvānubhayatvadarśanānnirvāṇabuddhayo
            bhavanti / anye svabhāvataḥ pravṛttito mayūravaicitryavividharatnākarakaṇṭakataikṣṇyavadbhāvānāṃ
            svabhāvaṃ dṛṣṭvā nirvāṇaṃ vikalpayanti / anye punarmahāmate pañcaviṃśatitattvāvabodhāt,
            anye prajāpālena ṣāḍguṇyopadeśagrahaṇānnirvāṇaṃ (<span class="bold">Vaidya 75</span>) kalpayanti / anye kālakartṛdarśanātkālāyattā lokapravṛttiriti tadavabodhānnirvāṇaṃ
            kalpayanti / anye punarmahāmate bhavena, anye 'bhavena, anye bhavābhavaparijñayā,
            anye bhavanirvāṇāviśeṣadarśanena nirvāṇaṃ kalpayanti / anye punarmahāmate varṇayanti
            sarvajñasiṃhanādanādino yathā svacittadṛśyamātrāvabodhādbāhyabhāvābhāvānabhiniveśāccātuṣkoṭikarahitād
            yathābhūtāvasthānadarśanātsvacittadṛśyavikalpasyāntadvayāpatanatayā grāhyagrāhakānupalabdheḥ
            sarvapramāṇāgrahaṇāpravṛttidarśanāttattvasya vyāmohakatvādagrahaṇaṃ tattvasya, tadvyudāsātsvapratyātmāryadharmādhigamānnairātmyadvayāvabodhātkleśadvayavinivṛtterāvaraṇadvayaviśuddhatvādbhūmyuttarottaratathāgatabhūmimāyādiviśvasamādhicittamanomanovijñānavyāvṛtternirvāṇaṃ
            kalpayanti / evamanyānyapi yāni tārkikaiḥ kutīrthyapraṇītāni tānyayuktiyuktāni vidvadbhiḥ
            parivarjitāni / sarve 'pyete mahāmate antadvayapatitayā saṃtatyā nirvāṇaṃ kalpayanti
            / evamādibhirvikalpairmahāmate sarvatīrthakarairnirvāṇaṃ parikalpyate / na cātra kaścitpravartate
            vā nivartate vā / ekaikasya mahāmate tīrthakarasya
            nirvāṇaṃ tatsvaśāstramatibuddhyā parīkṣyamāṇaṃ vyabhicarati / tathā na tiṣṭhate yathā
            tairvikalpyate / manasa āgatigativispandanānnāsti kasyacinnirvāṇam / atra tvayā mahāmate
            śikṣitvā anyaiśca bodhisattvairmahāsattvaiḥ sarvatīrthakaranirvāṇadṛṣṭirvyāvartanīyā
            //</p>
         
         
         <p>tatredamucyate -</p>
         
         
         <p>
            nirvāṇadṛṣṭayastīrthyā vikalpenti pṛthakpṛthak /<br />
            kalpanāmātramevaiṣāṃ mokṣopāyo na vidyate // Lank_3.69 //
            </p>
         
         
         <p>
            bandhyabandhananirmuktā upāyaiśca vivarjitāḥ /<br />
            tīrthyā mokṣaṃ vikalpenti na ca mokṣo hi vidyate // Lank_3.70 //
            </p>
         
         
         <p>
            anekabhedabhinno hi tīrthyānāṃ dṛśyate nayaḥ /<br />
            atasteṣāṃ na mokṣo 'sti kasmānmūḍhairvikalpyate // Lank_3.71 //
            </p>
         
         
         <p>
            kāryakāraṇadurduṣṭyā tīrthyāḥ sarve vimohitāḥ /<br />
            atasteṣāṃ na mokṣo 'sti sadasatpakṣavādinām // Lank_3.72 //
            </p>
         
         
         <p>
            jalpaprapañcābhiratā hi bālāstattve na kurvanti matiṃ viśālām /<br />
            jalpo hi traidhātukaduḥkhayonistattvaṃ hi duḥkhasya vināśahetuḥ // Lank_3.73 //
            </p>
         
         
         <p>
            yathā hi darpaṇe rūpaṃ dṛśyate na ca vidyate /<br />
            vāsanādarpaṇe cittaṃ dvidhā dṛśyati bāliśaiḥ // Lank_3.74 //
            </p>
         
         
         <p>
            cittadṛśyāparijñānādvikalpo jāyate dvidhā /<br />
            cittadṛśyaparijñānādvikalpo na pravartate // Lank_3.75 //
            </p>
         
         <span class="note"><span class="bold">Vaidya 76</span></span>
         
         <p>
            cittameva bhaveccitraṃ lakṣyalakṣaṇavarjitam /<br />
            dṛśyākāraṃ na dṛśyo 'sti yathā bālairvikalpyate // Lank_3.76 //
            </p>
         
         
         <p>
            vikalpamātraṃ tribhavaṃ bāhyamarthaṃ na vidyate /<br />
            vikalpaṃ dṛśyate citraṃ na ca bālairvibhāvyate // Lank_3.77 //
            </p>
         
         
         <p>
            sūtre sūtre vikalpoktaṃ saṃjñānāmāntareṇa ca /<br />
            abhidhānavinirmuktamabhidheyaṃ na lakṣyate // Lank_3.78 //
            </p>
         
         
         <p>atha khalu mahāmatirbodhisattvo mahāsattvo bhagavantametadavocat - deśayatu me bhagavāṃstathāgato
            'rhan samyaksaṃbuddhaḥ svabuddhabuddhatām, yena ahaṃ ca anye ca bodhisattvā mahāsattvāstathāgatasvakuśalāḥ
            svamātmānaṃ parāṃścāvabodhayeyuḥ / bhagavānāha - tena hi mahāmate tvameva paripṛccha
            / yathā te kṣamate, tathā visarjayiṣyāmi / mahāmatirāha - kiṃ punarbhagavan tathāgato
            'rhan samyaksaṃbuddho 'kṛtakaḥ kṛtakaḥ kāryaṃ kāraṇaṃ lakṣyaṃ lakṣaṇamabhidhānamabhidheyaṃ
            buddhirboddhavyaḥ, evamādyaiḥ padaniruktaiḥ kiṃ bhagavānanyo 'nanyaḥ?</p>
         
         
         <p>bhagavānāha - na mahāmate tathāgato 'rhan samyaksaṃbuddha evamādyaiḥ padaniruktairakṛtako
            na kṛtakaṃ na kāryaṃ na kāraṇam / tatkasya hetoḥ? yaduta ubhayadoṣaprasaṅgāt / yadi
            hi mahāmate tathāgataḥ kṛtakaḥ syāt, anityatvaṃ syāt / anityatvātsarvaṃ hi kāryaṃ
            tathāgataḥ syāt / aniṣṭaṃ caitanmama ca anyeṣāṃ ca tathāgatānām / athākṛtakaḥ syāt,
            alabdhātmakatvātsamudāgatasaṃbhāravaiyarthyaṃ syāt, śaśaviṣāṇavadvandhyāputratulyaśca
            syādakṛtakatvāt / yacca mahāmate na kāryaṃ na kāraṇaṃ tanna sannāsat / yacca na sannāsat,
            taccātuṣkoṭikabāhyam / cātuṣkoṭikaṃ ca mahāmate lokavyavahāraḥ / yacca cātuṣkoṭikabāhyaṃ
            tadvāgmātraṃ prasajyate vandhyāputravat / vandhyāputro hi mahāmate vāgmātraṃ na cātuṣkoṭikapatitaḥ
            / apatitatvādapramāṇaṃ viduṣām / evaṃ sarvatathāgatapadārthā vidvadbhiḥ pratyavagantavyāḥ
            / yadapyuktaṃ mayā nirātmānaḥ sarvadharmā iti, tasyāpyarthaṃ niboddhavyaṃ mahāmate
            / nirātmabhāvo mahāmate nairātmyam / svātmanā sarvadharmā vidyante na parātmanā gośvavat
            / tadyathā mahāmate na gobhāvo 'śvātmako na cāśvabhāvo gavātmakaḥ, na sannāsat, na
            ca tau svalakṣaṇato na, vidyete eva tau svalakṣaṇataḥ, evameva mahāmate sarvadharmā
            na ca svalakṣaṇena na saṃvidyante / vidyanta eva / tena ca bālapṛthagjanairnirātmārthatā
            avabudhyate vikalpamupādāya, na tvavikalpam / evaṃ śūnyānutpādāsvābhāvyaṃ sarvadharmaṇāṃ
            pratyavagantavyam / evaṃ skandhebhyo nānyo nānanyastathāgataḥ / yadyananyaḥ skandhebhyaḥ
            syāt, anityaḥ syāt kṛtatvātskandhānām / athānyaḥ syāt, dvaye satyanyathā bhavati goviṣāṇavat
            //</p>
         
         
         <p>tatra sādṛśyadarśanādananyatvaṃ hrasvadīrghadarśanādanyatvaṃ sarvabhāvānām / dakṣiṇaṃ
            hi mahāmate goviṣāṇaṃ vāmasyānyadbhavati, vāmamapi dakṣiṇasya / evaṃ hrasvadīrghatvayoḥ
            parasparataḥ / (<span class="bold">Vaidya 77</span>) evaṃ varṇavaicitryataśca / ataścāparasparato 'nyaḥ / na cānyastathāgataḥ skandhadhātvāyanebhyaḥ
            / evaṃ vimokṣāttathāgato nānyo nānanyaḥ / tathāgata eva mokṣaśabdena deśyate / yadi
            anyaḥ syānmokṣāttathāgataḥ, rūpalakṣaṇayuktaḥ syāt / rūpalakṣaṇayuktatvādanityaḥ syāt
            / athānanyaḥ syāt, prāptilakṣaṇavibhāgo na syādyoginām / dṛṣṭaśca mahāmate vibhāgo
            yogibhiḥ / ato nānyo nānanyaḥ / evaṃ jñānaṃ jñeyānnānyannānanyat / yaddhi mahāmate
            na nityaṃ nānityaṃ na kāryaṃ na kāraṇaṃ na saṃskṛtaṃ nāsaṃskṛtaṃ na buddhirna boddhavyaṃ
            na lakṣyaṃ na lakṣaṇaṃ na skandhā na skandhebhyo 'nyat nābhidheyaṃ nābhidhānaṃ naikatvānyatvobhayatvānubhayatvasaṃbaddham,
            tatsarvapramāṇavinivṛttam / yatsarvapramāṇavinivṛttaṃ tadvāṅbhātraṃ saṃpadyate / yadvāṅbhātraṃ
            tadanutpannam / yadanutpannaṃ tadaniruddham / yadaniruddhaṃ tadākāśasamam / ākāśaṃ
            ca mahāmate na kāryaṃ na kāraṇam / yacca na kāryaṃ na kāraṇaṃ tannirālambyam / yannirālambyaṃ
            tatsarvaprapañcātītam / yatsarvaprapañcātītaṃ sa tathāgataḥ / etaddhi mahāmate samyaksaṃbuddhatvam
            / eṣā sā buddhabuddhatā sarvapramāṇendriyavinivṛttā //</p>
         
         
         <p>tatredamucyate -</p>
         
         
         <p>
            pramāṇendriyanirmuktaṃ na kāryaṃ nāpi kāraṇam /<br />
            buddhiboddhavyarahitaṃ lakṣyalakṣaṇavarjitam // Lank_3.79 //
            </p>
         
         
         <p>
            skandhān pratītya saṃbuddho na dṛṣṭaḥ kenacitkvacit /<br />
            yo na dṛṣṭaḥ kvacitkenacitkathaṃ tasya vibhāvanā // Lank_3.80 //
            </p>
         
         
         <p>
            na kṛtako nākṛtako na kāryaṃ nāpi kāraṇam /<br />
            na ca skandhā na cāskandhā na cāpyanyatra saṃkarāt // Lank_3.81 //
            </p>
         
         
         <p>
            na hi yo yena bhāvena kalpyamāno na dṛśyate /<br />
            na taṃ nāstyeva gantavyaṃ dharmāṇāmeva dharmatā // Lank_3.82 //
            </p>
         
         
         <p>
            astitvapūrvakaṃ nāsti asti nāstitvapūrvakam /<br />
            ato nāsti na gantavyamastitvaṃ na ca kalpayet // Lank_3.83 //
            </p>
         
         
         <p>
            ātmanairātmyasaṃmūḍhāddhoṣamātrāvalambinaḥ /<br />
            antadvayanimagnāste naṣṭā nāśenti bāliśān // Lank_3.84 //
            </p>
         
         
         <p>
            sarvadoṣavinirmuktaṃ yadā paśyanti mannayam /<br />
            tadā samyakprapaśyanti na te dūṣenti nāyakān // Lank_3.85 //
            </p>
         
         
         <p>atha khalu mahāmatirbodhisattvo mahāsattvaḥ punarapi bhagavantametadavocat - deśayatu
            me bhagavān, deśayatu sugataḥ, yaddeśanāpāṭhe bhagavatā anirodhānutpādagrahaṇaṃ kṛtam
            / uktaṃ ca tvayā yathā tathāgatasyaitadadhivacanamanirodhānutpāda iti / tatkimayaṃ
            bhagavan abhāvo 'nirodhānutpādaḥ, uta tathāgatasyaitatparyāyāntaram? yadbhagavānevamāha
            - aniruddhā anutpannāśca bhagavatā (<span class="bold">Vaidya 78</span>) sarvadharmā deśyante sadasatpakṣādarśanāt / yadyanutpannāḥ sarvadharmā iti bhagavan
            dharmagrahaṇaṃ na prāpnoti, ajātatvātsarvadharmāṇām / atha paryāyāntarametatkasyaciddharmasya,
            taducyatāṃ bhagavan / bhagavānāha - tena hi mahāmate śṛṇu, sādhu ca suṣṭhu ca manasikuru
            / bhāṣiṣye 'haṃ te / sādhu bhagavanniti mahāmatirbodhisattvo mahāsattvo bhagavataḥ
            pratyaśrauṣīt / bhagavāṃstasyaitadavocat - na hi mahāmate abhāvastathāgato na ca sarvadharmāṇāmanirodhānutpādagrahaṇam
            / na pratyayo 'pekṣitavyo na ca nirarthakamanutpādagrahaṇaṃ kriyate mayā / kiṃ tu
            mahāmate manomayadharmakāyasya tathāgatasyaitadadhivacanaṃ yatra sarvatīrthakaraśrāvakapratyekabuddhasaptabhūmipratiṣṭhitānāṃ
            ca bodhisattvānāmaviṣayaḥ / so 'nutpādastathāgatasya / etanmahāmate paryāyavacanam
            / tadyathā mahāmate indraḥ śakraḥ puraṃdaraḥ, hasyaḥ karaḥ pāṇiḥ, tanurdehaṃ śarīram,
            pṛthivī bhūmirvasuṃdharā, khamākāśaṃ gaganam / ityevamādyānāṃ bhāvānāmekaikasya bhāvasya
            bahavaḥ paryāyavācakāḥ śabdā bhavanti vikalpitāḥ / na caiṣāṃ nāmabahutvādbhāvabahutvaṃ
            vikalpyate / na ca svabhāvo na bhavati / evaṃ mahāmate ahamapi sahāyāṃ lokadhātau
            tribhirnāmāsaṃkhyeyaśatasahasrairbālānāṃ śravaṇāvabhāsamāgacchāmi / taiścābhilapanti
            mām, na ca prajānanti tathāgatasyaite nāmaparyāyā iti / tatra kecinmahāmate tathāgatamiti
            māṃ saṃprajānanti / kecitsvayaṃbhuvamiti / nāyakaṃ vināyakaṃ pariṇāyakaṃ buddhamṛṣiṃ
            vṛṣabhaṃ brahmāṇaṃ viṣṇumīśvaraṃ pradhānaṃ kapilaṃ bhūtāntamariṣṭaneminaṃ somaṃ bhāskaraṃ
            rāmaṃ vyāsaṃ śukamindraṃ baliṃ varuṇamiti caike saṃjānanti / apare anirodhānutpādaṃ
            śūnyatāṃ tathatāṃ satyatāṃ bhūtatāṃ bhūtakoṭiṃ dharmadhātuṃ nirvāṇaṃ nityaṃ samatāmadvayamanirodhamanimittaṃ
            pratyayaṃ buddhahetūpadeśaṃ vimokṣaṃ mārgasatyāni sarvajñaṃ jinaṃ manomayamiti caike
            saṃjānanti / evamādibhirmahāmate paripūrṇaṃ tribhirnāmāsaṃkhyeyaśatasahasrairanūnairanadhikairihānyeṣu
            ca lokadhātuṣu māṃ janāḥ saṃjānante udakacandra ivāpraviṣṭanirgatam / na ca bālā avabudhyante
            dvayāntapatitayā saṃtatyā / atha ca satkurvanti gurukurvanti mānayanti pūjayanti ca
            māṃ padārthaniruktyakuśalā abhinnasaṃjñāḥ, na svanayaṃ prajānantiṃ deśanārutapāṭhābhiniviṣṭāḥ
            / anirodhānutpādamabhāvaṃ kalpayiṣyanti na ca tathāgatanāmapadaparyāyāntaramindraśakrapuraṃdaraṃ
            na svanayapratyavasthānapāṭhamadhimokṣanti, yathārutārthapāṭhānusāritvātsarvadharmāṇām
            / evaṃ ca mahāmate vakṣyanti te mohapuruṣāḥ - yathāruta evārthaḥ, ananyo 'rtho rutāditi
            / tatkasya hetoḥ? yaduta arthasyāśarīratvādrutādanyo 'rtho na bhavati / kiṃ tu rutamevārtha
            iti rutasvabhāvāparijñānādavidagdhabuddhayaḥ / na tvevaṃ jñāsyanti mahāmate yathā
            rutamutpannapradhvaṃsi, artho 'nutpannapradhvaṃsī / rutaṃ mahāmate akṣarapatitam,
            artho 'nakṣarapatitaḥ / bhāvābhāvavivarjitatvādajanmāśarīram / na ca mahāmate tathāgatā
            akṣarapatitaṃ dharmaṃ deśayanti / akṣarāṇāṃ sadasato 'nupalabdheḥ / anyatra akṣarapatitāśayaḥ
            punarmahāmate yo 'kṣarapatitaṃ dharmaṃ deśayati, sa ca pralapati, nirakṣaratvāddharmasya
            / ata etasmātkāraṇānmahāmate uktaṃ deśanāpāṭhe mayā anyaiśca buddhabodhisattvaiḥ yathaikamapyakṣaraṃ
            tathāgatā nodāharanti na pratyāharantīti / tatkasya (<span class="bold">Vaidya 79</span>) hetoḥ? yaduta anakṣaratvāddharmāṇām / na ca nārthopasaṃhitamudāharanti / udāharantyeva
            vikalpamupādāya / anupādānānmahāmate sarvadharmāṇāṃ śāsanalopaḥ syāt / śāsanānāṃ lopācca
            buddhapratyekabuddhaśrāvakabodhisattvānāmabhāvaḥ syāt / tadabhāvātkiṃ kasya deśyeta?
            ata etasmātkāraṇānmahāmate bodhisattvena mahāsattvena deśanāpāṭharutānabhiniviṣṭena
            bhavitavyam / sa vyabhicārī mahāmate
            deśanāpāṭhaḥ / sattvāśayapravṛttatvānnānādhimuktikānāṃ sattvānāṃ dharmadeśanā kriyate
            cittamanomanovijñānavyāvṛttyarthaṃ mayā anyaiśca tathāgatairarhadbhiḥ samyaksaṃbuddhaiḥ,
            na svapratyātmāryajñānādhigamapratyavasthānāt sarvadharmanirābhāasasvacittadṛśyamātrāvabodhāddvidhāvikalpasya
            vyāvṛttitaḥ / arthapratiśaraṇena mahāmate bodhisattvena mahāsattvena bhavitavyaṃ na
            vyañjanapratiśaraṇena / vyañjanānusārī mahāmate kulaputro vā kuladuhitā vā svātmānaṃ
            ca nāśayati, parārthāṃśca nāvabodhayati / kudṛṣṭipatitayā saṃtatyā svapakṣaṃ vibhrāmyate
            kutīrthakaiḥ sarvadharmabhūmisvalakṣaṇākuśalaiḥ padaniruktyanabhijñaiḥ //</p>
         
         
         <p>atha sarvadharmabhūmisvalakṣaṇakuśalā bhavanti padaparyāyaniruktigatiṃgatā bhāvārthayuktikuśalāḥ
            / tataḥ svātmānaṃ ca samyaganimittasukhena prīṇayanti, parāṃśca samyaṅmahāyāne pratiṣṭhāpayanti
            / mahāyāne ca mahāmate samyakparigṛhyamāṇe buddhaśrāvakapratyekabuddhabodhisattvānāṃ
            parigrahaḥ kṛto bhavati / buddhabodhisattvaśrāvakapratyekabuddhaparigrahātsarvasattvaparigrahaḥ
            kṛto bhavati / sarvasattvaparigrahātsaddharmaparigrahaḥ kṛto bhavati / saddharmaparigrahācca
            mahāmate buddhavaṃśasyānupacchedaḥ kṛto bhavati / buddhavaṃśasyānupacchedādāyatanaviśeṣapratilambhāḥ
            prajñāyante / atasteṣu viśiṣṭāyatanapratilambheṣu bodhisattvā mahāsattvā upapattiṃ
            parigṛhya mahāyāne pratiṣṭhāpanatayā daśavaśitāvicitrarūpaveśadhāriṇo bhūtvā sattvaviśeṣānuśayalakṣaṇagatibhūtāstathātvāya
            dharmaṃ deśayanti //</p>
         
         
         <p>tatra tathātvamananyathātvaṃ tattvam / anāyūhāniryūhalakṣaṇaṃ sarvaprapañcopaśamaṃ
            tattvamityucyate / tena na mahāmate kulaputreṇa vā kuladuhitrā vā yathārutārthābhiniveśakuśalena
            bhavitavyam / nirakṣaratvāttattvasya / na cāṅguliprekṣakeṇa bhavitavyam / tadyathā
            mahāmate aṅgulyā kaścitkasyacitkiṃcidādarśayet / sa cāṅgulyagrameva pratiseradvīkṣitum
            / evameva mahāmate bālajātīyā iva bālapṛthagjanavargā yathārutāṅgulyagrābhiniveśābhiniviṣṭā
            eva kālaṃ kariṣyanti, na yathārutāṅgulyagrārthaṃ hitvā paramārthamāgamiṣyanti / tadyathā
            mahāmate annaṃ bhojyaṃ bālānāṃ ca kaścidanabhisaṃskṛtaṃ paribhoktum / atha kaścidanabhisaṃskṛtaṃ
            paribhuñjīta, sa unmatta iti vikalpyeta anupūrvasaṃskārānavabodhādannasya, evameva
            mahāmate anutpādo 'nirodho nānabhisaṃskṛtaḥ śobhate / avaśyamevātrābhisaṃskāreṇa bhavitavyam,
            na cātmānamaṅgulyagragrahaṇārthadarśanavat / ata etena kāraṇena mahāmate arthābhiyogaḥ
            karaṇīyaḥ / artho mahāmate vivikto nirvāṇahetuḥ / rutaṃ vikalpasaṃbaddhaṃ saṃsārāvāhakam
            / arthaśca mahāmate bahuśrutānāṃ (<span class="bold">Vaidya 80</span>) sakāśāllabhyate / bāhuśrutyaṃ ca nāma mahāmate yaduta arthakauśalyaṃ na rutakauśalyam
            / tatrārthakauśalyaṃ yatsarvatīrthakaravādāsaṃsṛṣṭaṃ darśanam / yathā svayaṃ ca na
            patati parāṃśca na pātayati / evaṃ satyarthe mahāmate bāhuśrutyaṃ bhavati / tasmādarthakāmena
            te sevanīyāḥ / ato viparītā ye yathārutārthābhiniviṣṭāste varjanīyāstattvānveṣiṇā
            //</p>
         
         
         <p>punaraparaṃ mahāmatirbuddhādhiṣṭhānādhiṣṭhita evamāha - na bhagavatā anirodhānutpādadarśanena
            kiṃcidviśiṣyate / tatkasya hetoḥ? sarvatīrthakarāṇāmapi bhagavan kāraṇānyanutpannānyaniruddhāni
            / tavāpi bhagavan ākāśamapratisaṃkhyānirodho nirvāṇadhātuścānirodho 'nutpannaḥ / tīrthakarā
            api bhagavan kāraṇapratyayahetukīṃ jagata utpattiṃ varṇayanti / bhagavānapi ajñānatṛṣṇākarmavikalpapratyayebhyo
            jagata utpattiṃ varṇayati / tasyaiva kāraṇasya saṃjñāntaraviśeṣamutpādya pratyayā
            iti / evaṃ bāhyaiḥ pratyayairbāhyānām / te ca tvaṃ ca bhāvānāmutpattaye / ato nirviśiṣṭo
            'yaṃ bhagavan vādastīrthakaravādena bhavati / aṇupradhāneśvaraprajāpatiprabhṛtayo
            navadravyasahitā aniruddhā anutpannāḥ / tavāpi bhagavan sarvabhāvā anutpannāniruddhāḥ
            sadasato 'nupalabdheḥ / bhūtāvināśācca svalakṣaṇaṃ notpadyate, na nirudhyate / yāṃ
            tāṃ gatiṃ gatvā bhūto bhūtasvabhāvaṃ na vijahāti / bhūtavikalpavikāro 'yaṃ bhagavan
            sarvatīrthakarairvikalpyate tvayā ca / ata etena kāraṇena aviśiṣṭo 'yaṃ vādaḥ / viśeṣo
            vātra vaktavyo yena tathāgatavādo viśeṣyate, na sarvatīrthakaravādaḥ / aviśiṣyamāṇe
            bhagavan svavāde tīrthakarāṇāmapi buddhaprasaṅgaḥ syādanirodhānutpādahetutvāt / asthānamanavakāśaṃ
            coktaṃ bhagavatā yadekatra lokadhātau bahavastathāgatā utpadyeranniti / prāptaṃ caitattathāgatabahutvaṃ
            sadasatkāryaparigrahāccāviśiṣyamāṇe svavāde //</p>
         
         
         <p>bhagavānāha - na mama mahāmate anirodhānutpādastīrthakarānutpādānirodhavādena tulyo
            nāpyutpādānityavādena / tatkasya hetoḥ? tīrthakarāṇāṃ hi mahāmate bhāvasvabhāvo vidyata
            evānutpannāvikaralakṣaṇaprāptaḥ / na tvevaṃ mama sadasatpakṣapatitaḥ / mama tu mahāmate
            sadasatpakṣavigata utpādabhaṅgavirahito na bhāvo nābhāavaḥ, māyāsvarūpavaicitryadarśanavannābhāvaḥ
            / kathaṃ na bhāvaḥ? yaduta rūpasvabhāvalakṣaṇagrahaṇābhāvāddṛśyādṛśyato grahaṇāgrahaṇataḥ
            / ata etasmātkāraṇātsarvabhāvā na bhāvā nābhāvāḥ / kiṃ tu svacittadṛśyamātrāvabodhādvikalpasyāpravṛtteḥ
            svastho loko niṣkriyaḥ / bālāḥ kriyāvantaṃ kalpayanti, na tvāryāḥ / abhūtārthavikalpārthavibhram
            eṣa mahāmate gandharvanagaramāyāpuruṣavat / tadyathā mahāmate kaścidgandharvanagare
            bālajātīyo māyāpuruṣasattvasārthavaicitryaṃ praviaśantaṃ vā nirgacchantaṃ vā kalpayet
            - amī praviṣṭā amī nirgatāḥ / na ca tatra kaścitpraviṣṭo vā nirgato vā / atha yāvadeva
            vikalpavibhramabhāva eṣaḥ, teṣāmevameva mahāmate utpādānutpādavibhrama eṣa bālānām
            / na cātra kaścitsaṃskṛto 'saṃskṛto vā māyāpuruṣotpattivat / na ca māyāpuruṣa utpadyate
            vā nirudhyate vā bhāvābhāvākiṃcitkaratvāt / evameva sarvadharmā bhaṅgotpādavarjitāḥ
            / anyatra vitathapatitayā saṃjñayā bālā utpādanirodhaṃ kalpayanti na tvāryāḥ / tatra
            vitathamiti mahāmate na tathā yathā bhāvasvabhāvaḥ kalpyate / (<span class="bold">Vaidya 81</span>) nāpyanyathā / anyathā kalpyamāne sarvabhāvasvabhāvābhiniveśa eva syāt / na viviktadarśanāviviktadarśanādvikalpasya
            vyāvṛttireva na syāt / ata etasmātkāraṇānmahāmate animittadarśanameva śreyo na nimittadarśanam
            / nimittaṃ punarjanmahetutvādaśreyaḥ / animittamiti mahāmate vikalpasyāpravṛttiranutpādo
            nirvāṇamiti vadāmi / tatra nirvāṇamiti mahāmate yathābhūtārthasthānadarśanaṃ vikalpacittacaittakalāpasya
            parāvṛttipūrvakam / tathāgatasvapratyātmāryajñānādhigamaṃ nirvāṇamiti vadāmi //</p>
         
         
         <p>tatredamucyate -</p>
         
         
         <p>
            utpādavinivṛttyarthamanutpādaprasādhakam /<br />
            ahetuvādaṃ deśemi na ca bālairvibhāvyate // Lank_3.86 //
            </p>
         
         
         <p>
            anutpannamidaṃ sarvaṃ na ca bhāvā na santi ca /<br />
            gandharvasvapnamāyākhyā bhāvā vidyantyahetukāḥ // Lank_3.87 //
            </p>
         
         
         <p>
            anutpannasvabhāvāśca śūnyāḥ kena vadāhi me /<br />
            samavāyādvinirmukto buddhyā bhāvo na gṛhyate /<br />
            tasmācchūnyamanutpannaṃ niḥsvabhāvaṃ vadāmyaham // Lank_3.88 //
            </p>
         
         
         <p>
            samavāyastathaikaikaṃ dṛśyābhāvānna vidyate /<br />
            na tīrthyadṛṣṭyapralayātsamavāyo na vidyate // Lank_3.89 //
            </p>
         
         
         <p>
            svapna keśoṇḍukaṃ māyā gandharvaṃ mṛgatṛṣṇikā /<br />
            ahetukāni dṛśyante tathā lokavicitratā // Lank_3.90 //
            </p>
         
         
         <p>
            nigṛhyāhetuvādena anutpādaṃ prasādhayet /<br />
            anutpāde prasādhyante mama netrī na naśyati /<br />
            ahetuvāde deśyante tīrthyānāṃ jāyate bhayam // Lank_3.91 //
            </p>
         
         
         <p>
            kathaṃ kena kutaḥ kutra saṃbhavo 'hetuko bhavet /<br />
            nāhetuko na hetubhyo yadā paśyanti saṃskṛtam /<br />
            tadā vyāvartate dṛṣṭirvibhaṅgotpādavādinī // Lank_3.92 //
            </p>
         
         
         <p>
            kimabhāvo hyanutpāda uta pratyayavīkṣaṇam /<br />
            atha bhāvasya nāmedaṃ nirarthaṃ vā bravīhi me // Lank_3.93 //
            </p>
         
         
         <p>
            na cābhāvo hyanutpādo na ca pratyayavīkṣaṇam /<br />
            na ca bhāvasya nāmedaṃ na ca nāma nirarthakam // Lank_3.94 //
            </p>
         
         
         <p>
            yatra śrāvakapratyekabuddhānāṃ tīrthyānāṃ ca agocaraḥ /<br />
            saptabhūmigatānāṃ ca tadanutpādalakṣaṇam // Lank_3.95 //
            </p>
         
         
         <p>
            hetupratyayavyāvṛttiṃ kāraṇasya nirodhanam /<br />
            cittamātravyavasthānamanutpādaṃ vadāmyaham // Lank_3.96 //
            </p>
         
         <span class="note"><span class="bold">Vaidya 82</span></span>
         
         <p>
            ahetuvṛttirbhāvānāṃ kalpyakalpanavarjitam /<br />
            sadasatpakṣanirmuktamanutpādaṃ vadāmyaham // Lank_3.97 //
            </p>
         
         
         <p>
            cittaṃ dṛśyavinirmuktaṃ svabhāvadvayavarjitam /<br />
            āśrayasya parāvṛttimanutpādaṃ vadāmyaham // Lank_3.98 //
            </p>
         
         
         <p>
            na bāhyabhāvaṃ nābhāvaṃ nāpi cittaparigrahaḥ /<br />
            svapnaṃ keśoṇḍukaṃ māyā gandharvaṃ mṛgatṛṣṇikā /<br />
            sarvadṛṣṭiprahāṇaṃ ca tadanutpādalakṣaṇam // Lank_3.99 //
            </p>
         
         
         <p>
            evaṃ śūnyāsvabhāvādyān padān sarvān vibhāvayet /<br />
            na jātu śūnyayā śūnyā kiṃ tvanutpādaśūnyayā // Lank_3.100 //
            </p>
         
         
         <p>
            kalāpaḥ pratyayānāṃ ca pravartate nivartate /<br />
            kalāpācca pṛthagbhūtaṃ na jātaṃ na nirudhyate // Lank_3.101 //
            </p>
         
         
         <p>
            bhāvo na vidyate 'nyo 'nyaḥ kalāpācca pṛthak kvacit /<br />
            ekatvena pṛthaktvena yathā tīrthyairvikalpyate // Lank_3.102 //
            </p>
         
         
         <p>
            asanna jāyate bhāvo nāsanna sadasatkvacit /<br />
            anyatra hi kalāpo 'yaṃ pravartate nivartate // Lank_3.103 //
            </p>
         
         
         <p>
            saṃketamātramevedamanyonyāpekṣasaṃkalā /<br />
            anyamarthaṃ na caivāsti pṛthakpratyayasaṃkalāt // Lank_3.104 //
            </p>
         
         
         <p>
            janyābhāvādanutpādaṃ tīrthyadoṣavivarjitam /<br />
            deśemi saṃkalāmātraṃ na ca bālairvibhāvyate // Lank_3.105 //
            </p>
         
         
         <p>
            yasya janyo bhavedbhāvaḥ saṃkalāyāḥ pṛthak kvacit /<br />
            ahetuvādī vijñeyaḥ saṃkalāyā vināśakaḥ // Lank_3.106 //
            </p>
         
         
         <p>
            pradīpo dravyajātīnāṃ vyañjakaḥ saṃkalā bhavet /<br />
            yasya bhāvo bhavetkaścitsaṃkalāyāḥ pṛthak kvacit // Lank_3.107 //
            </p>
         
         
         <p>
            asvabhāvā hyanutpannāḥ prakṛtyā gaganopamāḥ /<br />
            saṃkalāyāḥ pṛthagbhūtā ye dharmāḥ kalpitābudhaiḥ // Lank_3.108 //
            </p>
         
         
         <p>
            anyamanyamanutpādamāryāṇāṃ prāptidharmatā /<br />
            yasya jātinamutpādaṃ tadanutpāde kṣāntiḥ syāt // Lank_3.109 //
            </p>
         
         
         <p>
            yadā sarvamimaṃ lokaṃ saṃkalāmeva paśyati /<br />
            saṃkalāmātramevedaṃ tadā cittaṃ samādhyate // Lank_3.110 //
            </p>
         
         
         <p>
            ajñānatṛṣṇākarmādiḥ saṃkalādhyātmiko bhavet /<br />
            khejamṛdbhāṇḍacakrādi bījabhūtādi bāhiram // Lank_3.111 //
            </p>
         
         <span class="note"><span class="bold">Vaidya 83</span></span>
         
         <p>
            parato yasya vai bhāvaḥ pratyayairjāyate kvacit /<br />
            na saṃkalāmātramevedaṃ na te yuktyāgame sthitāḥ // Lank_3.112 //
            </p>
         
         
         <p>
            yadi janyo na bhāvo 'sti syādbuddhiḥ kasya pratyayāt /<br />
            anyonyajanakā hyete tenaite pratyayāḥ smṛtāḥ // Lank_3.113 //
            </p>
         
         
         <p>
            uṣṇadravacalakaṭhinā dharmā bālairvikalpitāḥ /<br />
            kalāpo 'yaṃ na dharmo 'sti ato vai niḥsvabhāvatā // Lank_3.114 //
            </p>
         
         
         <p>
            vaidyā yathāturavaśātkriyābhedaṃ prakurvate /<br />
            na tu śāstrasya bhedo 'sti doṣabhedāttu bhidyate // Lank_3.115 //
            </p>
         
         
         <p>
            tathāhaṃ sattvasaṃtānaṃ kleśadoṣaiḥ sadūṣitaiḥ /<br />
            indriyāṇāṃ balaṃ jñātvā nayaṃ deśemi prāṇinām // Lank_3.116 //
            </p>
         
         
         <p>
            na kleśendriyabhedena śāsanaṃ bhidyate mama /<br />
            ekameva bhavedyānaṃ mārgamaṣṭāṅgikaṃ śivam // Lank_3.117 //
            </p>
         
         
         <p>atha khalu mahāmatirbodhisattvo mahāsattvaḥ punarapi bhagavantametadavocat - anityatā
            anityateti bhagavan sarvatīrthakarairvikalpyate / tvayā ca sarvadeśanāpāṭhe deśyate
            - anityā bata saṃskārā utpādavyayadharmiṇa iti / tatkimiyaṃ bhagavaṃstathyā mithyeti?
            katiprakārā bhagavan anityatā? bhagavānāha - aṣṭaprakārā hi mahāmate sarvatīrthakarairanityatā
            kalpyate, na tu mayā / katamāṣṭaprakārā? tatra kecittāvanmahāmate āhuḥ - prārambhavinivṛttiranityateti
            / prārambho nāma mahāmate utpādo 'nutpādo 'nityatā / anye saṃsthānavinivṛttimanityatāṃ
            varṇayanti / anye rūpamevānityamiti / anye rūpasya vikārāntaramanityatām / nairantaryaprabandhena
            svarasabhaṅgabhedaṃ sarvadharmāṇāṃ kṣīradadhipariṇāmavikārāntaravadadṛṣṭanaṣṭā sarvabhāveṣu
            pravartate na nityateti / anye punarbhāvamanityatāṃ kalpayanti / anye bhāvābhāvamanityatāṃ
            kalpayanti / anye anutpādānityatāṃ sarvadharmāṇāmanityatāyāśca tadantargatatvāt /
            tatra mahāmate bhāvābhāvānityatā nāma yaduta bhūtabhautikasvalakṣaṇavināśānupalabdhirapravṛttirbhūtasvabhāvasya
            / tatra anutpādānityatā nāma yaduta nityamanityaṃ sadasatorapravṛttiḥ sarvadharmāṇāmadarśanaṃ
            paramāṇupravicayādadarśanam / anutpādasyaitadadhivacanaṃ notpādasya / etaddhi mahāmate
            anutpādānityatāyā lakṣaṇaṃ yasyānavabodhātsarvatīrthakarā utpādānityatāvāde prapatanti
            //</p>
         
         
         <p>punaraparaṃ mahāmate yasya bhāvo nityatā, tasya svamativikalpenaiva nityatā nānityatā
            bhāvaḥ / tatkasya hetoḥ? yaduta svayamavināśitvādanityatāyāḥ / iha mahāmate sarvabhāvānāmabhāvo
            'nityatāyāḥ kāryam / na cānityatāmantareṇa sarvabhāvābhāva upalabhyate daṇḍaśilāmudgarānyatarabhedyabhedakavat
            / anyonyāviśeṣadarśanaṃ dṛṣṭam / ato 'nityatā kāraṇaṃ sarvabhāvābhāvaḥ kāryam / na
            ca kāryakāraṇayorviśeṣo 'sti iyamanityatā idaṃ kāryamiti / aviśeṣātkāryakāraṇayornityāḥ
            sarvabhāvā ahetukatvādbhāavasya / sarvabhāvābhāvo hi mahāmate ahetukaḥ / na (<span class="bold">Vaidya 84</span>) ca bālapṛthagjanā avabudhyante / na ca kāraṇaṃ visadṛśaṃ kāryaṃ janayati / atha
            janayet, teṣāmanityatā sarvabhāvānāṃ visadṛśaṃ kāryaṃ syāt, kāryakāraṇavibhāgo na
            syāt / dṛṣṭaśca kāryakāraṇavibhāgasteṣām / yadi vā anityatā abhāvaḥ syāt, kriyāhetubhāvalakṣaṇapatitaśca
            syāt, ekabhāvena vā parisamāptaḥ syātsaervabhāveṣu / kriyāhetubhāvalakṣaṇapatitatvācca
            svayamevānityatā nityā syāt, anityatvādayaḥ sarvabhāvā nityāḥ syurnityā eva bhaveyuḥ
            //</p>
         
         
         <p>atha sarvabhāvāntargatā anityatā, tena tryadhvapatitā syāt / tatra yadatītaṃ rūpaṃ
            tattena saha vinaṣṭam / anāgatamapi notpannam / rūpānutpattitayā vartamānenāpi rūpeṇa
            sahābhinnalakṣaṇam / rūpaṃ ca bhūtānāṃ saṃniveśaviśeṣaḥ / bhūtānāṃ bhautikasvabhāvo
            na vinaśyate anyānanyavivarjitatvāt / sarvatīrthakarāṇāmavināśātsarvabhūtānāṃ sarvaṃ
            tribhavaṃ bhūtabhautikaṃ yatrotpādasthitivikāraḥ prajñapyate / kimanyadanityaṃ bhūtabhautikavinirmuktaṃ
            yasyānityatā kalpyate tīrthakaraiḥ? bhūtāni ca na pravartante na nivartante svabhāvalakṣaṇābhiniveśāt
            //</p>
         
         
         <p>tatra prārambhavinivṛttirnāma anityatā - na punarbhūtāni bhūtāntaramārabhante parasparavilakṣaṇasvalakṣaṇānna
            viśeṣaḥ prārabhyate / tadaviśeṣātteṣāmapunarārambhāddvidhāyogādanārambhasyānityatābuddhayo
            bhavanti //</p>
         
         
         <p>tatra saṃsthānavinivṛttirnāma anityatā - yaduta na bhūtabhautikaṃ vinaśyati ā pralayāt
            / pralayo nāma mahāmate ā paramāṇoḥ pravicayaparīkṣā vināśo bhūtabhautikasya saṃsthānasyānyathābhūtadarśanāddīrghahrasvānulabdhiḥ
            / na paramāṇubhūteṣu vināśādbhūtānāṃ saṃsthānavinivṛttidarśanātsāṃkhyavāde prapatanti
            //</p>
         
         
         <p>tatra saṃsthānānityatā nāma - yaduta yasya rūpamevānityaṃ tasya saṃsthānasyānityatā
            na bhūtānām / atha bhūtānāmanityatā syāt, lokasaṃvyavahārābhāvaḥ syāt / lokasaṃvyavahārābhāvāllokāyatikadṛṣṭipatitaḥ
            syāt, vāgmātratvātsarvabhāvānām / na punaḥ svalakṣaṇotpattidarśanāt //</p>
         
         
         <p>tatra vikārānityatā nāma - yaduta rūpasyānyathābhūtadarśanaṃ na bhūtānāṃ suvarṇasaṃsthānabhūṣaṇavikāradarśanavat
            / na suvarṇaṃ bhāvādvinaśyati kiṃ tu bhūṣaṇasaṃsthānavināśo bhavati //</p>
         
         
         <p>ye cānye vikārapatitāḥ, evamādyādibhiḥ prakāraistīrthakarairanityatādṛṣṭirvikalpyate
            / bhūtāni hi dahyamānānyagninā svalakṣaṇatvānna dahyante / anyonyataḥ svalakṣaṇavigamānmahābhūtabhautikabhāvocchedaḥ
            syāt //</p>
         
         
         <p>mama tu mahāmate na nityā nānityā / tatkasya hetoḥ? yaduta bāhyabhāvānabhyupagamātribhavacittamātropadeśādvicitralakṣaṇānupadeśānna
            pravartate na nivartate mahābhūtasaṃniveśaviśeṣaḥ / na bhūtabhautikatvādvikalpasya
            dvidhā pravartate grāhyagrāhakālakṣaṇatā / vikalpasya pravṛttidvayaparijñānādbāhyabhāvābhāvadṛṣṭivigamātsvacittamātrāvabodhādvikalpo
            vikalpābhisaṃskāreṇa pravartate nānabhisaṃskurvataḥ / cittavikalpabhāvābhāvavigamāllaukikalokottaratamānāṃ
            sarvadharmāṇāṃ (<span class="bold">Vaidya 85</span>) na nityatā nānityatā / svacittadṛśyamātrānavabodhātkudṛṣṭyāntadvayapatitayā saṃtatyā
            sarvatīrthakaraiḥ svavikalpānavabodhātkathāpuruṣairasiddhapūrvairanityatā kalpyate
            / trividhaṃ ca mahāmate sarvatīrthakaralauikikalokottaratamānāṃ sarvadharmāṇāṃ lakṣaṇaṃ
            vāgvikalpaviniḥsṛtānām / na ca bālapṛthagjanā avabudhyante //</p>
         
         
         <p>tatredamucyate -</p>
         
         
         <p>
            prārambhavinivṛttiṃ ca saṃsthānasyānyathātvatām /<br />
            bhāvamanityatāṃ rūpaṃ tīrthyāḥ kalpenti mohitāḥ // Lank_3.118 //
            </p>
         
         
         <p>
            bhāvānāṃ nāsti vai nāśaṃ bhūtā bhūtātmanā sthitāḥ /<br />
            nānādṛṣṭinimagnāste tīrthyāḥ kalpenti nityatām // Lank_3.119 //
            </p>
         
         
         <p>
            kasyacinna hi tīrthyasya vināśo na ca saṃbhavaḥ /<br />
            bhūtā bhūtātmanā nityāḥ kasya kalpentyanityatām // Lank_3.120 //
            </p>
         
         
         <p>
            cittamātramidaṃ sarvaṃ dvidhā cittaṃ pravartate /<br />
            grāhyagrāhakabhāvena ātmātmīyaṃ na vidyate // Lank_3.121 //
            </p>
         
         
         <p>
            brahmādisthānaparyantaṃ cittamātraṃ vadāmyaham /<br />
            cittamātravinirmuktaṃ brahmādirnopalabhyate // Lank_3.122 //
            </p>
         
         
         <p>iti laṅkāvatāre mahāyānasūtre anityatāparivartastṛtīyaḥ //</p>
         
         
         
         
         
         <p>START Parivarta 4</p>
         
         <span class="note"><span class="bold">Vaidya 86</span></span>
         
         
         <p>abhisamayaparivarto nāma caturthaḥ /</p>
         
         
         <p>atha khalu mahāmatirbodhisattvo mahāsattvaḥ punarapi bhagavantametadavocat - deśayatu
            me bhagavān sarvabodhisattvaśrāvakapratyekabuddhanirodhakramānusaṃdhilakṣaṇakauśalyaṃ
            yena kramānusaṃdhilakṣaṇakauśalyena ahaṃ ca anye ca bodhisattvā mahāsattvā nirodhasukhasamāpattimukhena
            na pratimuhyema, na ca śrāvakapratyekabuddhatīrthyakaravyāmohe prapatema / bhagavānāha
            - tena mahāmate śṛṇu, sādhu ca suṣṭhu ca manasikuru / bhāṣiṣye 'haṃ te / sādhu bhagavanniti
            mahāmatirbodhisattvo mahāsattvo bhagavataḥ pratyaśrauṣīt //</p>
         
         
         <p>bhagavāṃstasyaitadavocat - ṣaṣṭhīṃ mahāmate bhūmimupādāya bodhisattvā mahāsattvāḥ
            sarvaśrāvakapratyekabuddhāśca nirodhaṃ samāpadyante / saptamyāṃ bhūmau punaścittakṣaṇe
            cittakṣaṇe bodhisattvā mahāsattvāḥ sarvabhāvasvabhāvalakṣaṇavyudāsātsamāpadyante,
            na tu śrāvakapratyekabuddhāḥ / teṣāṃ hi śrāvakapratyekabuddhānāmābhisaṃskārikī grāhyagrāhakalakṣaṇapatitā
            ca nirodhasamāpattiḥ / ataste saptamyāṃ bhūmau cittakṣaṇe cittakṣaṇe samāpadyante
            - mā sarvadharmāṇāmaviśeṣalakṣaṇaprāptiḥ syāditi / vicitralakṣaṇābhāvaśca / kuśalākuśalasvabhāvalakṣaṇānavabodhātsarvadharmāṇāṃ
            samāpattirbhavati / ataḥ saptamyāṃ bhūmau cittakṣaṇe cittakṣaṇe samāpattikauśalyaṃ
            nāsti yena samāpadyeran //</p>
         
         
         <p>aṣṭamyāṃ mahāmate bhūmau bodhisattvānāṃ mahāsattvānāṃ śrāvakapratyekabuddhānāṃ ca
            cittamanomanovijñānavikalpasaṃjñāvyāvṛttirbhavati / prathamaṣaṣṭhyāṃ bhūmau cittamanomanovijñānamātraṃ
            traidhātukaṃ samanupaśyati ātmātmīyavigataṃ svacittavikalpodbhavam, na ca bāhyabhāvalakṣaṇavaicitryapatitamanyatra
            svacittameva / dvidhā bālānāṃ grāhyagrāhakabhāvena pariṇāmya svajñānaṃ na cāvabodhyante
            anādikāladauṣṭhulyavikalpaprapañcavāsanāvāsitāḥ //</p>
         
         
         <p>aṣṭamyāṃ mahāmate nirvāṇaṃ śrāvakapratyekabuddhabodhisattvānām / bodhisattvāśca samādhibuddhairvidhāryante
            tasmātsamādhisukhād, yena na parinirvānti aparipūrṇatvāttathāgatabhūmeḥ / sarvakāryapratiprasrambhaṇaṃ
            ca syāt, yadi na saṃghārayet, tathāgatakulavaṃśocchedaśca syāt / acintyabuddhamāhātmyaṃ
            ca deśayanti te buddhā bhagavantaḥ / ato na parinirvānti / śrāvakapratyekabuddhāstu
            samādhisukhenāpahriyante / atasteṣāṃ tatra parinirvāṇabuddhirbhavati //</p>
         
         
         <p>saptasu mahāmate bhūmiṣu cittamanomanovijñānalakṣaṇaparicayakauśalyātmātmīyagrāhyagrāhadharmapudgalanairātmyapravṛttinivṛttisvasāmānya
            - lakṣaṇaparicayacatuḥpratisaṃvidviniścayakauśalyavaśitāsvādasukhabhūmikramānupraveśabodhipākṣikadharmavibhāgaḥ
            kriyate mayā - mā bodhisattvā mahāsattvāḥ svasāmānyalakṣaṇānavabodhādbhūmikramānusaṃdhyakuśalāstīrthakarakudṛṣṭimārge
            prapateyuḥ, ityato bhūmikramavyavasthā kriyate / na tu mahāmate atra kaścitpravartate
            vā nivartate vā anyatra svacitadṛśyamātramidaṃ yaduta bhūmikramānusaṃdhistraidhātukavicitropacāraśca
            / na ca bālā avabudhyante / anavabodhādbālānāṃ bhūmikramānusaṃdhivyapadeśaṃ traidhātukavicitropacāraśca
            vyavasthāpyate buddhadharmālayā ca //</p>
         
         <span class="note"><span class="bold">Vaidya 87</span></span>
         
         <p>punaraparaṃ mahāmate śrāvakapratyekabuddhā aṣṭamyāṃ bodhisattvabhūmau nirodhasamāpattisukhamadamattāḥ
            svacittadṛśyamātrākuśalāḥ svasāmānyalakṣaṇāvaraṇavāsanāpudgaladharmanairātmyagrāhakadṛṣṭipatitā
            vikalpanirvāṇamatibuddhayo bhavanti, na viviktadharmamatibuddhayaḥ / bodhisattvāḥ
            punarmahāmate nirodhasamādhisukhamukhaṃ dṛṣṭvā pūrvapraṇidhānakṛpākaruṇopetā niṣṭhapadagativibhāgajñā
            na parinirvānti / parinirvṛtāśca te vikalpasyāpravṛttatvāt / grāhyagrāhakavikalpasteṣāṃ
            vinivṛttaḥ / svacittadṛśyamātrāvabodhāt sarvadharmāṇāṃ vikalpo na pravartate / cittamanomanovijñānabāhyabhāvasvabhāvalakṣaṇābhiniveśaṃ
            vikalpayati / tena punarbuddhadharmaheturna pravartate, jñānapūrvakaḥ pravartate tathāgatasvapratyātmabhūmyadhigamanatayā
            svapnapuruṣaughottaraṇavat //</p>
         
         
         <p>tadyathā punarmahāmate kaścicchayitaḥ svapnāntare mahāvyāyāmautsukyena mahaughādātmānamuttārayet
            / sa cānuttīrṇa eva pratibudhyeta / pratibuddhaśca sannevamupaparīkṣeta - kimidaṃ
            satyamuta mithyeti / sa evaṃ samanupaśyet - nedaṃ satyaṃ na mithyā anyatra dṛṣṭaśrutamatavijñātānubhūtavikalpavāsanāvicitrarūpasaṃsthānānādikālavikalpapatitā
            nāstyastidṛṣṭivikalpaparivarjitā manovijñānānubhūtāḥ svapne dṛśyante / evameva mahāmate
            bodhisattvā mahāsattvā aṣṭamyāṃ bodhisattvabhūmau vikalpasyāpravṛttiṃ dṛṣṭvā prathamasaptamībhūmisaṃcārātsarvadharmābhisamayānmāyādidharmasamatayā
            sarvadharmautsukyagrāhyagrāhakavikalpoparataṃ cittacaitasikavikalpaprasaraṃ dṛṣṭvā
            buddhadharmeṣu prayujyante / anadhigatānāmadhigamāya prayoga eṣa mahāmate nirvāṇaṃ
            bodhisattvānāṃ na vināśaḥ cittamanomanovijñānavikalpasaṃjñāvigamācca anutpattikadharmakṣāntipratilambho
            bhavati / na cātra mahāmate paramārthe kramo na kramānusaṃdhirnirābhāsavikalpaviviktadharmopadeśāt
            //</p>
         
         
         <p>tatredamucyate -</p>
         
         
         <p>
            cittamātre nirābhāse vihārā buddhabhūmi ca /<br />
            etaddhi bhāṣitaṃ buddhairbhāṣante bhāṣayanti ca // Lank_4.1 //
            </p>
         
         
         <p>
            cittaṃ hi bhūmayaḥ sapta nirābhāsā tvihāṣṭamī /<br />
            dve hi bhūmī vihāro 'tra śeṣā bhūmirmamātmikā // Lank_4.2 //
            </p>
         
         
         <p>
            pratyātmavedyā śuddhā ca bhūmireṣā mamātmikā /<br />
            māheśvaraṃ paraṃ sthānamakaniṣṭho virājate // Lank_4.3 //
            </p>
         
         
         <p>
            hutāśanasya hi yathā niścerustasya raśmayaḥ /<br />
            citrā manoharāḥ saumyāstribhavaṃ nirmiṇanti te // Lank_4.4 //
            </p>
         
         
         <p>
            nirmāya tribhavaṃ kiṃcitkiṃcidvai pūrvanirmitam /<br />
            tatra deśemi yānāni eṣā bhūmirmamātmikā // Lank_4.5 //
            </p>
         
         
         <p>
            daśamī tu bhavetprathamā prathamā cāṣṭamī bhavet /<br />
            navamī saptamī cāpi saptamī cāṣṭamī bhavet // Lank_4.6 //
            </p>
         
         
         <p>
            dvitīyā ca tṛtīyā syāccaturthī pañcamī bhavet /<br />
            tṛtīyā ca bhavetṣaṣṭhī nirābhāse kramaḥ kutaḥ // Lank_4.7 //
            </p>
         
         
         <p>iti laṅkāvatāre abhisamayaparivartaścaturthaḥ //</p>
         
         
         
         
         
         <p>START Parivarta 5</p>
         
         <span class="note"><span class="bold">Vaidya 88</span></span>
         
         
         <p>tathāgatanityānityaprasaṅgaparivarto nāma pañcamaḥ /</p>
         
         
         <p>atha khalu mahāmatirbodhisattvo mahāsattvaḥ punarapi bhagavantametadavocat - kiṃ bhagavaṃstathāgato
            'rhan samyaksaṃbuddho nitya utāho 'nityaḥ? bhagavānāha - na mahāmate tathāgato nityo
            nānityaḥ / tatkasyaḥ hetoḥ? yaduta ubhayadoṣaprasaṅgāt / ubhayathā hi mahāmate doṣaprasaṅgaḥ
            syāt / nitye sati kāraṇaprasaṅgaḥ syāt / nityāni hi mahāmate sarvatīrthakarāṇāṃ kāraṇānyakṛtakāni
            ca / ato na nityastathāgato 'kṛtakanityatvāt / anitye sati kṛtakaprasaṅgaḥ syāt /
            skandhalakṣyalakṣaṇābhāvātskandhavināśāducchedaḥ syāt / na cocchedo bhavati tathāgataḥ
            / sarvaṃ hi mahāmate kṛtakamanityaṃ ghaṭapaṭatṛṇakāṣṭheṣṭakādi / sarvānityatvaprasaṅgāt
            sarvajñajñānasaṃbhāravaiyarthyaṃ bhavetkṛtakatvāt / sarvaṃ hi kṛtakaṃ tathāgataḥ syādviśeṣahetvabhāvāt
            / ata etasmātkāraṇānmahāmate na nityo nānityastathāgataḥ //</p>
         
         
         <p>punarapi mahāmate na nityastathāgataḥ / kasmāt? ākāśasaṃbhāravaiyarthyaprasaṅgāt /
            tadyathā mahāmate ākāśaṃ na nityaṃ nānityaṃ nityānityavyudāsādekatvānyatvobhayatvānubhayatvanityānityatvadoṣairavacanīyaḥ
            //</p>
         
         
         <p>punaraparaṃ mahāmate śaśahayakharoṣṭramaṇḍūkasarpamakṣikāmīnaviṣāṇatulyaḥ syādanutpādanityatvāt
            / ato 'nutpādanityatvaprasaṅgānna nityastathāgataḥ //</p>
         
         
         <p>punaraparaṃ mahāmate astyasau paryāyo yena nityastathāgataḥ / tatkasya hetoḥ? yaduta
            abhisamayādhigamajñānanityatvānnityastathāgataḥ / abhisamayādhigamajñānaṃ hi mahāmate
            nityaṃ tathāgatānāmarhatāṃ samyaksaṃbuddhānām / utpādādvā tathāgatānāmanutpādādvā
            sthitaivaiṣā dharmatā dharmaniyāmatā dharmasthititā sarvaśrāvakapratyekabuddhatīrthakarābhisamayeṣu
            / na tu gagane dharmasthitirbhavati / na va bālapṛthagjanā avabudhyante / adhigamajñānaṃ
            ca mahāmate tathāgatānāṃ prajñājñānaprabhāvitam / na mahāmate tathāgatā arhantaḥ samyaksaṃbuddhāścittamanomanovijñānaskandhadhātvāyatanāvidyāvāsanāprabhāvitāḥ
            / sarvaṃ hi mahāmate tribhavamabhūtavikalpaprabhavam / na ca tathāgatā abhūtavikalpaprabhavāḥ
            / dvaye hi sati mahāmate nityatā cānityatā ca bhavati, nādvayāt / dvayaṃ hi mahāmate
            viviktamadvayānutpādalakṣaṇātsarvadharmāṇām / ata etasmātkāraṇānmahāmate tathāgatā
            arhantaḥ samyaksaṃbuddhā na nityā nānityāḥ / yāvanmahāmate vāgvikalpaḥ pravartate,
            tāvannityānityadoṣaḥ prasajyate / vikalpabuddhikṣayānmahāmate nityānityagrāho nivāryate
            bālānāṃ na tu viviktadṛṣṭibuddhikṣayāt //</p>
         
         
         <p>tatredamucyate -</p>
         
         
         <p>
            nityānityavinirmuktān nityānityaprabhāvitān /<br />
            ye paśyanti sadā buddhān na te dṛṣṭivaśaṃ gatāḥ // Lank_5.1 //
            </p>
         
         <span class="note"><span class="bold">Vaidya 89</span></span>
         
         <p>
            samudāgamavaiyarthyaṃ nityānitye prasajyate /<br />
            vikalpabuddhivaikalyānnityānityaṃ nivāryate // Lank_5.2 //
            </p>
         
         
         <p>
            yāvatpratijñā kriyate tāvatsarvaṃ sasaṃkaram /<br />
            svacittamātraṃ saṃpaśyan na vivādaṃ samārabhet // Lank_5.3 //
            </p>
         
         
         <p>iti laṅkāvatāre tathāgatanityānityatvaprasaṅgaparivartaḥ pañcamaḥ //</p>
         
         
         
         
         
         <p>START Parivarta 6</p>
         
         <span class="note"><span class="bold">Vaidya 90</span></span>
         
         
         <p>kṣaṇikaparivarto nāma ṣaṣṭhaḥ /</p>
         
         
         <p>atha khalu mahāmatirbodhisattvo mahāsattvaḥ punarapi bhagavantamadhyeṣate sma - deśayatu
            me bhagavān, deśayatu me sugataḥ skandhadhātvāyatanānāṃ pravṛttinivṛttim / asatyātmani
            kasya pravṛttirvā nirvṛttirvā? bālāśca pravṛttinivṛttyāśritā duḥkhakṣayānavabodhānnirvāṇaṃ
            na prajānanti / bhagavānāha - tena hi mahāmate śṛṇu, sādhu ca suṣṭhu ca manasikuru
            / bhāṣiṣye 'haṃ te / sādhu bhagavanniti mahāmatirbodhisattvo mahāsattvo bhagavataḥ
            pratyaśrauṣīt //</p>
         
         
         <p>bhagavāṃstasyaitadavocat - tathāgatagarbho mahāmate kuśalākuśalahetukaḥ sarvajanmagatikartā
            pravartate naṭavadgatisaṃkaṭa ātmātmīyavarjitaḥ / tadanavabodhātrisaṃgatipratyayakriyāyogaḥ
            pravartate / na ca tīrthyā avabudhyante kāraṇābhiniveśābhiniviṣṭāḥ / anādikālavividhaprapañcadauṣṭhulyavāsanāvāsitaḥ
            ālayavijñānasaṃśabdito 'vidyāvāsanabhūmijaiḥ saptabhirvijñānaiḥ saha mahodadhitaraṃgavannityamavyucchinnaśarīraḥ
            pravartate anityatādoṣarahita ātmavādavinivṛtto 'tyantaprakṛtipariśuddhaḥ / tadanyāni
            vijñānānyutpannāpavargāni manomanovijñānaprabhṛtīni kṣaṇikāni, saptāpyabhūtaparikalpahetujanitasaṃsthānākṛtiviśeṣasamavāyāvalambīni
            nāmanimittābhiniviṣṭāni svacittadṛśyarūpalakṣaṇāavabodhakāni sukhaduḥkhāpratisaṃvedakāni
            amokṣakāraṇāni nāmanimittaparyutthānarāgajanitajanakataddhetvālambāni / teṣāṃ copāttānāmindriyākhyānāṃ
            parikṣayanirodhe samantarānutpatteranyeṣāṃ svamativikalpasukhaduḥkhāpratisaṃvedināṃ
            saṃjñāveditanirodhasamāpattisamāpannānāṃ caturdhyānasatyavimokṣakuśalānāṃ yogināṃ
            vimokṣabuddhirbhavatyapravṛtteḥ //</p>
         
         
         <p>aparāvṛtte ca tathāgatagarbhaśabdasaṃśabdite ālayavijñāne nāsti saptānāṃ pravṛttivijñānānāṃ
            nirodhaḥ / tatkasya hetoḥ? taddhetvālambanapravṛttatvādvijñānānām, aviṣayatvācca sarvaśrāvakapratyekabuddhatīrthyayogayogināṃ
            svapudgalanairātmyāvabodhātsvasāmānyalakṣaṇaparigrahātskandhadhātvāyatanānāṃ pravartate
            tathāgatagarbhaḥ / pañcadharmasvabhāvadharmanairātmyadarśanānnivartate bhūmikramānusaṃdhiparāvṛttyā
            / nānyatīrthyamārgadṛṣṭibhirvicārayituṃ śakyate / tato 'calāyāṃ bhūmau bodhisattvabhūmau
            pratiṣṭhito daśasamādhisukhamukhamārgān pratilabhate / samādhibuddhaiḥ saṃdhāryamāṇo
            'cintyabuddhadharmasvapraṇidhānavyavalokanatayā samādhisukhabhūtakoṭyā vinivārya pratyātmāryagatigamyaiḥ
            sarvaśrāvakapratyekabuddhatīrthakarāsādhāraṇairyogamārgairdaśāryagotramārgaṃ pratilabhate,
            kāyaṃ ca jñānamanomayaṃ samādhyabhisaṃskārarahitam / tasmāttarhi mahāmate tathāgatagarbhaḥ
            ālayavijñānasaṃśabdito viśodhayitavyo viśeṣārthibhirbodhisattvairmahāsattvaiḥ //</p>
         
         
         <p>yadi hi mahāmate ālayavijñānasaṃśabditastathāgatagarbho 'tra na syāditi asati mahāmate
            tathāgatagarbhe ālayavijñānasaṃśabdite na pravṛttirna nivṛttiḥ syāt / bhavati ca mahāmate
            pravṛttirnivṛttiśca bālāryāṇām / svapratyātmāryagatidṛṣṭadharmasukhavihāreṇa ca viharanti
            yogino 'nikṣiptadhurā duṣprativedhāśca / mahāmate ayaṃ tathāgatagarbhālayavijñānagocaraḥ
            sarvaśrāvakapratyekabuddhatīrthyavitarkadarśanānāṃ (<span class="bold">Vaidya 91</span>) prakṛtipariśuddho 'pi san aśuddha ivāgantukleśopakliṣṭatayā teṣāmābhāti na tu tathāgatānām
            / tathāgatānāṃ punarmahāmate karatalāmalakavatpratyakṣagocaro bhavati / etadeva mahāmate
            mayā śrīmālāṃ devīmadhikṛtya deśanāpāṭhe anyāṃśca sūkṣmanipuṇaviśuddhabuddhīn bodhisattvānadhiṣṭhāya
            tathāgatagarbha ālayavijñānasaṃśabditaḥ saptabhirvijñānaiḥ saha pravṛttyabhiniviṣṭānāṃ
            śrāvakāṇāṃ dharmanairātmyapradarśanārthaṃ śrīmālāṃ devīmadhiṣṭhāya tathāgataviṣayo
            deśito na śrāvakapratyekabuddhānyatīrthakaratarkaviṣayo 'nyatra mahāmate tathāgataviṣaya
            eva tathāgatagarbha ālayavijñānaviṣayastvatsadṛśānāṃ ca sūkṣmanipuṇamatibuddhiprabhedakānāṃ
            bodhisattvānāṃ mahāsattvānāmarthapratiśaraṇānāṃ no tu yathārutadeśanāpāṭhābhiniviṣṭānāṃ
            sarvānyatīrthyaśrāvakapratyekabuddhānām / tasmāttarhi mahāmate tvayā anyaiśca bodhisattvairmahāsattvaiḥ
            sarvatathāgataviṣaye 'smiṃstathāgatagarbhālayavijñānaparijñāne yogaḥ karaṇīyaḥ / na
            śrutamātrasaṃtuṣṭairbhavitavyam //</p>
         
         
         <p>tatredamucyate -</p>
         
         
         <p>
            garbhastathāgatānāṃ hi vijñānaiḥ saptabhiryutaḥ /<br />
            pravartate 'dvayo grāhātparijñānānnivartate // Lank_6.1 //
            </p>
         
         
         <p>
            bimbavaddṛśyate cittamanādimatibhāvitam /<br />
            arthākāro na cārtho 'sti yathābhūtaṃ vipaśyataḥ // Lank_6.2 //
            </p>
         
         
         <p>
            aṅgulyagraṃ yathā bālo na gṛhṇāti niśākaram /<br />
            tathā hyakṣarasaṃsaktastattvaṃ vetti na māmakam // Lank_6.3 //
            </p>
         
         
         <p>
            naṭavannṛtyate cittaṃ mano vidūṣasādṛśam /<br />
            vijñānaṃ pañcabhiḥ sārdhaṃ dṛśyaṃ kalpeti raṅgavat // Lank_6.4 //
            </p>
         
         
         <p>atha khalu mahāmatirbodhisattvo mahāsattvaḥ punarapi bhagavantamadhyeṣate sma - deśayatu
            me bhagavān, deśayatu me sugataḥ pañcadharmasvabhāvavijñānanairātmyadvayaprabhedagatilakṣaṇam,
            yena nairātmyadvayaprabhedagatilakṣaṇena ahaṃ ca anye ca bodhisattvā mahāsattvāḥ sarvabhūmikramānusaṃdhiṣvetān
            dharmān vibhāvayema, yathā tairdharmaiḥ sarvabuddhadharmānupraveśo bhavet / sarvabuddhadharmānupraveśācca
            yāvattathāgatasvapratyayātmabhūmipraveśaḥ syāditi / bhagavānāha - tena hi mahāmate
            śṛṇu, sādhu ca suṣṭhu ca manasikuru / bhāṣiṣye 'haṃ te / sādhu bhagavanniti mahāmatirbodhisattvo
            mahāsattvo bhagavataḥ pratyaśrauṣīt / bhagavāṃstasyaitadavocat - pañcadharmasvabhāvavijñānanairātmyadvayaprabhedagatilakṣaṇaṃ
            te mahāmate deśayiṣyāmi / yaduta nāma nimittaṃ vikalpaḥ samyagjñānaṃ tathatā ca tathāgatapratyātmāryagatipraveśaḥ
            śāśvatocchedasadasaddṛṣṭivivarjito dṛṣṭadharmasukhasamāpattisukhavihāra āmukhībhavati
            yogayoginām / tatra mahāmate pañcadharmasvabhāvavijñānanairātmyadvayasvacittadṛśyabāhyabhāvābhāvānavabodhādvikalpaḥ
            pravartate bālānāṃ na tvāryāṇām //</p>
         
         <span class="note"><span class="bold">Vaidya 92</span></span>
         
         <p>mahāmatirāha - kathaṃ punarbhagavan bālānāṃ vikalpaḥ pravartate, na tvāryāṇām? bhagavānāha
            - nāmasaṃjñāsaṃketābhiniveśena mahāmate bālāścittamanusaranti / anusaranto vividhalakṣaṇopacāreṇa
            ātmātmīyadṛṣṭipatitāśayā varṇapuṣkalatāmabhiniviśante / abhiniviśantaśca ajñānāvṛtāḥ
            saṃrajyante / saṃraktā rāgadveṣamohajaṃ karmābhisaṃskurvanti / abhisaṃskṛtya punaḥ
            punaḥ kośakārakīṭakā iva svavikalpapariveṣṭitamatayo gatisamudrakāntāraprapatitā ghaṭiyantravannātipravartante
            / na ca prajānanti mohānmāyāmarīcyudakacandrasvabhāvakalpanātmātmīyarahitān sarvadharmānabhūtavikalpoditāṃllakṣyalakṣaṇāpagatān
            bhaṅgotpādasthitigativinivṛttān svacittadṛśyavikalpaprabhavānīśvarakālāṇupradhānaprabhavān
            / nāmanimittānuplavena mahāmate bālā nimittamanusaranti //</p>
         
         
         <p>tatra nimittaṃ punarmahāmate yaccakṣurvijñānasyābhāsamāgacchati rūpasaṃjñakam / evaṃ
            śrotraghrāṇajihvākāyamanovijñānānāṃ śabdagandharasaspraṣṭavyadharmasaṃjñakametannimittamiti
            vadāmi / tatra vikalpaḥ punarmahāmate yena nāma samudīrayati / nimittavyañjakamidam
            - evamidaṃ nānyatheti hastyaśvarathapadātistrīpuruṣādikasaṃjñakaṃ tadvikalpaḥ pravartate
            / samyagjñānaṃ punarmahāmate yena nāmanimittayoranupalabdhiḥ / anyonyāgantukatvādapravṛttirvijñānasya
            anucchedāśāśvatataḥ sarvatīrthakaraśrāvakapratyekabuddhabhūmyapātanatvātsamyagjñānamityucyate
            / punaraparaṃ mahāmate yena samyagjñānena bodhisattvo mahāsattvo na nāma bhāvīkaroti,
            na ca nimittamabhāvīkaroti / samāropāpavādāntadvayakudṛṣṭivivarjitaṃ nāmanimittārthayorapravṛttivijñānam
            / evametāṃ tathatāṃ vadāmi / tathatāvyavasthitaśca mahāmate bodhisattvo mahāsattvo
            nirābhāsagocarapratilābhitvātpramuditāṃ bodhisattvabhūmiṃ pratilabhate //</p>
         
         
         <p>sa pratilabhya pramuditāṃ bodhisattvabhūmiṃ vyāvṛttaḥ sarvatīrthyāpāyagatibhyo bhavati
            lokottaradharmagatisamavasṛtaḥ lakṣaṇaparicayānmāyādipūrvakāṃ sarvadharmagatiṃ vibhāvayan
            svapratyātmāryadharmagatilakṣaṇaṃ tarkadṛṣṭivinivṛttakautuko 'nupūrveṇa yāvaddharmameghā
            bhūmiriti / dharmameghānantaraṃ yāvatsamādhibalavaśitābhijñākusumitāṃ tathāgatabhūmiṃ
            pratilabhate / sa pratilabhya sattvaparipācanatayā vicitrairnirmāṇakiraṇairvirājate
            jalacandravat / aṣṭāpadasunibaddhadharmā nānādhimuktikatayā sattvebhyo dharmaṃ deśayati
            / kāyaṃ manovijñaptirahitam / etanmahāmate tathatāpraveśātpratilabhante bodhisattvā
            mahāsattvāḥ //</p>
         
         
         <p>punarapi mahāmatirāha - kiṃ punarbhagavan pañcasu dharmeṣvantargatāstrayaḥ, svabhāvā
            uta svalakṣaṇasiddhāḥ? bhagavānāha - atraiva mahāmate trayaḥ svabhāvā antargatāḥ,
            aṣṭau ca vijñānāni, dve ca nairātmye / tatra nāma ca nimittaṃ ca parikalpitaḥ svabhāvo
            veditavyaḥ / yaḥ punarmahāmate tadāśrayapravṛtto vikalpaścittacaittasaṃśabdito yugapatkālodita
            āditya iva raśmisahito vicitralakṣaṇasvabhāvo vikalpādhārakaḥ, sa mahāmate svabhāvaḥ
            paratantra ityucyate / samyagjñānaṃ tathatā ca mahāmate avināśatvātsvabhāvaḥ pariniṣpanno
            veditavyaḥ //</p>
         
         <span class="note"><span class="bold">Vaidya 93</span></span>
         
         <p>punaraparaṃ mahāmate svacittadṛśyamabhiniviśyamānaṃ vikalpo 'ṣṭadhā bhidyate / nimittasyābhūtalakṣaṇaparikalpitatvādātmātmīyagrāhadvayavyupaśamānnairātmyadvayamājāyate
            / eṣu mahāmate pañcasu dharmeṣu sarvabuddhadharmā antargatāḥ, bhūmivibhāgānusaṃdhiśca
            śrāvakapratyekabuddhabodhisattvānām, tathāgatānāṃ ca pratyātmāryajñānapraveśaḥ //</p>
         
         
         <p>punaraparaṃ mahāmate pañcadharmāḥ - nimittaṃ nāma vikalpastathatā samyagjñānaṃ ca
            / tatra mahāmate nimittaṃ yatsaṃsthānākṛtiviśeṣākārarūpādilakṣaṇaṃ dṛśyate tannimittam
            / yattasminnimitte ghaṭādisaṃjñākṛtakam - evamidaṃ nānyatheti, tannāma / yena tannāma
            samudīrayati nimittābhivyañjakaṃ samadharmeti vā, sa mahāmate cittacaittasaṃśabdito
            vikalpaḥ / yannāmanimittayoratyantānupalabdhitā buddhipralayādanyonyānanubhūtāparikalpitatvādeṣāṃ
            dharmāṇāṃ sā tathateti / tattvaṃ bhūtaṃ niścato niṣṭhā prakṛtiḥ svabhāvo 'nupalabdhistattathālakṣaṇam
            / mayā anyaiśca tathāgatairanugamya yathāvaddeśitaṃ prajñaptaṃ vivṛtamuttānīkṛtam,
            yatrānugamya samyagavabodhānucchedāśāśvatato vikalpasyāpravṛttiḥ svapratyātmāryajñānānukūlaṃ
            tīrthakarapakṣaparapakṣaśrāvakapratyekabuddhāgatilakṣaṇaṃ tatsamyagjñānam / ete ca
            mahāmate pañca dharmāḥ / eteṣveva trayaḥ svabhāvāḥ, aṣṭau ca vijñānāni, dve ca nairātmye,
            sarvabuddhadharmāścāntargatāḥ / atra te mahāmate svamatikauśalaṃ karaṇīyam, anyaiśca
            kārayitavyam / na parapraṇeyena bhavitavyam //</p>
         
         
         <p>tatredamucyate -</p>
         
         
         <p>
            pañca dharmāḥ svabhāvaśca vijñānānyaṣṭa eva ca /<br />
            dve nairātmye bhavetkṛtsno mahāyānaparigrahaḥ // Lank_6.5 //
            </p>
         
         
         <p>
            nāmanimittasaṃkalpāḥ svabhāvadvayalakṣaṇam /<br />
            samyagjñānaṃ tathātvaṃ ca pariniṣpannalakṣaṇam // Lank_6.6 //
            </p>
         
         
         <p>atha khalu mahāmatirbodhisattvo mahāsattvaḥ punarapi bhagavantametadavocat - yatpunaretaduktaṃ
            bhagavatā deśanāpāṭhe yathā gaṅgānadīvālukāsamāstathāgatā atītā anāgatā vartamānāśca
            / tatkimidaṃ bhagavan yathārutārthagrahaṇaṃ kartavyam, āhosvidanyaḥ kaścidarthāntaraviśeṣo
            'stīti? taducyatāṃ bhagavan / bhagavānāha - na mahāmate yathārutārthagrahaṇaṃ kartavyam
            / na ca mahāmate gaṅgānadīvālukāpramāṇatayā tryadhvakabuddhapramāṇatā bhavati / tatkasya
            hetoḥ? yaduta lokātiśayātikrāntatvānmahāmate dṛṣṭānto 'dṛṣṭāntaḥ sadṛśāsadṛśatvāt
            / na ca mahāmate tathāgatā arhantaḥ samyaksaṃbuddhāḥ sadṛśāsadṛśaṃ lokātiśayātikrāntaṃ
            dṛṣṭāntaṃ prāviṣkurvanti / anyatra upamāmātrametanmahāmate mayopanyastam, taiśca tathāgataiḥ
            / yathā gaṅgānadīvālukāsamāstathāgatā arhantaḥ samyaksaṃbuddhā iti nityānityābhiniveśābhiniviṣṭānāṃ
            bālapṛthagjanānāṃ tīrthakarāśayakudṛṣṭiyuktānāṃ saṃsārabhavacakrānusāriṇāmudvejanārtham
            - kathamete udvignā bhavagaticakrasaṃkaṭādviśeṣārthino viśeṣamārabheranniti sulabhabuddhatvapradarśanārthaṃ
            na nodumbarapuṣpatulyastathāgatānāmutpāda (<span class="bold">Vaidya 94</span>) iti kṛtvā vīryamārapsyante / deśanāpāṭhe tu mayā vaineyajanatāpekṣayā udumbarapuṣpasudurlabhaprādurbhāvāstathāgatā
            iti deśitam / na ca mahāmate udumbarapuṣpaṃ kenaciddṛṣṭapūrvaṃ na drakṣyate / tathāgatāḥ
            punarmahāmate loke dṛṣṭāḥ, dṛśyante caitarhi / na svanayapratyavasthānakathāmadhikṛtya
            udumbarapuṣpasudurlabhaprādurbhāvāstathāgatā iti / svanayapratyavasthānakathāyāṃ mahāmate
            nirdiśyamānāyāṃ lokātiśayātikrāntā dṛṣṭāntā yuktāḥ kriyante 'śraddheyatvāt / aśraddheyaṃ
            syādbālapṛthagjanānāṃ ca / svapratyātmāryajñānagocare na dṛṣṭāntā na pravartante /
            tattvaṃ ca tathāgatāḥ / atasteṣu dṛṣṭāntā nopanyasyante //</p>
         
         
         <p>kiṃ tu upamāmātrametanmahāmate kṛtaṃ yaduta gaṅgānadīvālukāsamāstathāgatāḥ samā na
            viṣamā akalpāvikalpanataḥ / tadyathā mahāmate gaṅgāyāṃ nadyāṃ vālukā mīnakacchapaśiśumāranakramahiṣasiṃhahastyādibhiḥ
            saṃkṣobhyamāṇā na kalpayanti na vikalpayanti - saṃkṣobhyāmahe na veti nirvikalpāḥ
            svacchā malavyapetāḥ / evameva mahāmate tathāgatānāmarhatāṃ samyaksaṃbuddhānāṃ svapratyātmāryajñānagaṅgāmahānadībalābhijñāvaśitāvālukāḥ
            sarvatīrthakarabālamīnaparapravādibhiḥ saṃkṣobhyamāṇā na kalpayanti na vikalpayanti
            / tathāgatapūrvapraṇihitatvātsarvasukhasamāpattiparipūryā sattvānāṃ na kalpayanti
            na vikalpayanti / ataste gaṅgānadīvālukāsamāstathāgatā nirviśiṣṭā anunayapratighāpagatatvāt
            //</p>
         
         
         <p>tadyathā mahāmate gaṅgāyāṃ nadyāṃ vālukā pṛthivīlakṣaṇasvabhāvatvātpṛthivī, kalpoddāhe
            dahyamānāpi na pṛthivīsvabhāvaṃ vijahāti / na ca mahāmate pṛthivī dahyate tejodhātupratibaddhatvādanyatra
            bālapṛthagjanā vitathatāpatitayā saṃtatyā dahyamānāṃ kalpayanti, na ca dahyate tadagnihetubhūtatvāt
            / evameva mahāmate tathāgatānāṃ dharmakāyo gaṅgānadīvālukāsamo 'vināśī / tadyathā
            mahāmate nadyāṃ gaṅgāyāṃ vālukā apramāṇāḥ, evameva mahāmate tathāgatānāṃ raśmyāloko
            'pramāṇaḥ sattvaparipākasaṃcodanamupādāya sarvabuddhaparṣanmaṇḍaleṣu prasarpyate tathāgataiḥ
            / tadyathā mahāmate gaṅgāyāṃ nadyāṃ vālukā na vālukāsvabhāvāntaramārabhante, vālukāvasthā
            eva vālukāḥ, evameva mahāmate tathāgatānāmarhatāṃ samyaksaṃbuddhānāṃ saṃsāre na pravṛttirna
            nivṛttiḥ, bhavapravṛttyucchinnahetutvāt / tadyathā mahāmate gaṅgāyāṃ nadyāṃ vālukā
            apakṛṣṭā api na prajñāyante, prakṣiptā api na prajñāyante, mahāmate evameva tathāgatānāṃ
            jñānaṃ sattvaparipākayogena na kṣīyate na vardhate, aśarīratvāddharmasya / śarīravatāṃ
            hi mahāmate nāśo bhavati nāśarīravatām / dharmaścāśarīraḥ / tadyathā mahāmate gaṅgāyāṃ
            nadyāṃ vālukā niṣpīḍyamānā ghṛtatailārthibhirghṛtatailādivirahitāḥ, evameva mahāmate
            tathāgatāḥ sattvaduḥkhairniṣpīḍyamānā dharmadhātvīśvarapraṇidhānasukhaṃ na vijahati
            mahāmate mahākaruṇopetatvāt, yāvatsarvasattvā na nirvāpyante tathāgataiḥ / tadyathā
            mahāmate gaṅgāyāṃ nadyāṃ vālukāḥ pravāhānukūlāḥ pravahanti nānudake, evameva mahāmate
            tathāgatānāṃ sarvabuddhadharmadeśanā nirvāṇapravāhānukūlā saṃvartate / tena gaṅgānadīvālukāsamāstathāgatā
            ityucyante / nāyaṃ mahāmate gatyarthastathāgateṣu pravartate / vināśo (<span class="bold">Vaidya 95</span>) mahāmate gatyartho bhavati / na ca mahāmate saṃsārasya pūrvā koṭiḥ prajñāyate /
            aprajñāyamānā kathaṃ gatyarthena nirdekṣyāmi? gatyartho mahāmate ucchedaḥ / na ca
            bālapṛthagjanāḥ saṃprajānanti //</p>
         
         
         <p>mahāmatirāha - tadyadi bhagavan pūrvā koṭirna prajñāyate sattvānāṃ saṃsaratām, tatkathaṃ
            mokṣaḥ prajñāyate prāṇinām? bhagavānāha - anādikālaprapañcadauṣṭhulyavikalpavāsanāhetuvinivṛttirmahāmate
            svacittadṛśyabāhyārthaparijñānādvikalpasyāśrayaparāvṛttirmahāmate mokṣo na nāśaḥ /
            ato nānantakathā mahāmate kiṃcitkārī bhavati / vikalpasyaiva mahāmate paryāyo 'nantakoṭiriti
            / na cātra vikalpādanyatkiṃcitsattvāntaramasti, adhyātmaṃ vā bahirdhā vā parīkṣyamāṇaṃ
            buddhyā / jñānajñeyaviviktā hi mahāmate sarvadharmāḥ / anyatra svacittavikalpāparijñānādvikalpaḥ
            pravartate, tadavabodhānnivartate //</p>
         
         
         <p>tatredamucyate -</p>
         
         
         <p>
            gaṅgāyāṃ vālukāsamān ye paśyanti vināyakān /<br />
            anāśagatiniṣṭhān vai te paśyanti tathāgatān // Lank_6.7 //
            </p>
         
         
         <p>
            gaṅgāyāṃ vālukā yadvatsarvadoṣairvivarjitāḥ /<br />
            vāhānukūlā nityāśca tathā buddhasya buddhatā // Lank_6.8 //
            </p>
         
         
         <p>atha khalu mahāmatirbodhisattvo mahāsattvaḥ punarapi bhagavantametadavocat - deśayatu
            bhagavān, deśayatu me sugatastathāgato 'rhan samyaksaṃbuddhaḥ sarvadharmāṇāṃ kṣaṇabhaṅgaṃ
            bhedalakṣaṇaṃ caiṣām / tatkathaṃ bhagavan sarvadharmāḥ kṣaṇikāḥ? bhagavānāha - tena
            hi mahāmate śṛṇu, sādhu ca suṣṭhu ca manasikuru / bhāṣiṣye 'haṃ te / sādhu bhagavanniti
            mahāmatirbodhisattvo mahāsattvo bhagavataḥ pratyaśrauṣīt / bhagavāṃstasyaitadavocat
            - sarvadharmāḥ sarvadharmā iti mahāmate yaduta kuśalākuśalāḥ saṃskṛtāsaṃskṛtā laukikalokottarāḥ
            sāvadyānavadyāḥ sāsravānāsravā upāttānupāttāḥ / saṃkṣepeṇa mahāmate pañcopādānaskandhāścittamanomanovijñānavāsanāhetukāścittamanomanovijñānavāsanāpuṣṭairbālapṛthagjanaiḥ
            kuśalākuśalena parikalpyante / samādhisukhasamāpattayo mahāmate dṛṣṭadharmasukhavihārabhāvena
            āryāṇāṃ kuśalānāsravā ityucyante / kuśalākuśalāḥ punarmahāmate yaduta aṣṭau vijñānāni
            / katamānyaṣṭau? yaduta tathāgatagarbha ālayavijñānasaṃśabdito mano manovijñānaṃ ca
            pañca ca vijñānakāyāstīrthyānuvarṇitāḥ / tatra mahāmate pañca vijñānakāyā manovijñānasahitā
            kuśalākuśalakṣaṇaparaṃparābhedabhinnāḥ saṃtatiprabandhanābhinnaśarīrāḥ pravartamānāḥ
            pravartante / pravṛtya ca vinaśyanti / svacittadṛśyānavabodhātsamanantaranirodhe 'nyadvijñānaṃ
            pravartate / saṃsthānākṛtiviśeṣagrāhakaṃ manovijñānaṃ pañcabhirvijñānakāyaiḥ saha
            saṃprayuktaṃ pravartate kṣaṇakālānavasthāyi / tatkṣaṇikamiti vadāmi / kṣaṇikaṃ punarmahāmate
            ālayavijñānaṃ tathāgatagarbhasaṃśabditaṃ manaḥsahitaṃ pravṛttivijñānavāsanābhiḥ kṣaṇikamanāsravavāsanābhirakṣaṇikam
            / na ca bālapṛthagjanā avabudhyante kṣaṇikavādābhiniviṣṭā kṣaṇikākṣaṇikatāmimāṃ sarvadharmāṇām
            / tadanavabodhāducchedadṛṣṭyā asaṃskṛtānapi dharmānnāśayiṣyanti / (<span class="bold">Vaidya 96</span>) asaṃsāriṇo mahāmate pañca vijñānakāyā ananubhūtasukhaduḥkhā anirvāṇahetavaḥ / tathāgatagarbhaḥ
            punarmahāmate anubhūtasukhaduḥkhahetusahitaḥ
            pravartate nivartate ca catasṛbhirvāsanābhiḥ saṃmūrcchitaḥ / na ca bālā avabudhyante
            kṣaṇikadṛṣṭivikalpavāsitamatayaḥ //</p>
         
         
         <p>punaraparaṃ mahāmate samadhāraṇaṃ kalpasthitāḥ suvarṇavajrajinadhātuprāptiviśeṣā abhaṅginaḥ
            / yadi punarmahāmate abhisamayaprāptiḥ kṣaṇikā syāt, anāryatvamāryāṇāṃ syāt / na ca
            anāryatvamāryāṇāṃ bhavati / suvarṇaṃ vajraṃ ca mahāmate samadhāraṇaṃ kalpasthitā api
            tulyamānā na hīyante na vardhante / tatkathaṃ bālaiḥ kṣaṇikārthe vikalpyate ādhyātmikabāhyānāṃ
            sarvadharmāṇāmasaṃdhābhāṣyakuśalaiḥ?</p>
         
         
         <p>punarapi mahāmatirāha - yatpunaretaduktaṃ bhagavatā - ṣaṭpāramitāṃ paripūrya buddhatvamavāpyata
            iti / tatkatamāstāḥ ṣaṭpāramitāḥ? kathaṃ ca paripūriṃ gacchanti? bhagavānāha - traya
            ete mahāmate pāramitābhedāḥ / katame trayaḥ? yaduta laukikalokottaralokottaratamāḥ
            / tatra mahāmate laukikyaḥ pāramitā ātmātmīyagrāhābhiniveśābhiniviṣṭāḥ / antadvayagrāhiṇo
            vicitrabhavopapattyāyatanārthaṃ rūpādiviṣayābhilāṣiṇo dānapāramitāṃ paripūrayanti
            / evaṃ śīlakṣāntivīryadhyānaprajñāpāramitāṃ mahāmate paripūrayanti bālāḥ / abhijñāścābhinirharanti
            brahmatvāya / tatra lokottarābhiḥ pāramitābhiḥ śrāvakapratyekabuddhā nirvāṇagrāhapatitāśayā
            dānādiṣu prayujyante yathaiva bālā ātmasukhanirvāṇābhilāṣiṇaḥ / lokottaratamāḥ punarmahāmate
            svacittadṛśyavikalpamātragrahaṇātsvacittadvayāvabodhādapravṛttervikalpasya upādānagrahaṇābhāvātsvacittarūpalakṣaṇānabhiniveśāddānapāramitā
            sarvasattvahitasukhārthamājāyate bodhisattvānāṃ mahāsattvānāṃ paramayogayoginām /
            yattatraivālambane vikalpasyāpravṛttiṃ śīlayanti, tacchīlaṃ pāramitā ca sā / yā tasyaiva
            vikalpasyāpravṛttikṣamaṇatā grāhyagrāhakaparijñayā, sā kṣāntipāramitā / yena vīryeṇa
            pūrvarātrāpararātraṃ ghaṭate yogānukūladarśanādvikalpasya vyāvṛtteḥ, sā vīryapāramitā
            / yadvikalpanivṛttestīrthyanirvāṇagrāhāpatanaṃ sā dhyānapāramitā / tatra prajñāpāramitā
            yadā svacittavikalpābhāvādābuddhipravicayātprativicinvan antadvaye na patati āśrayaparāvṛttipūrvakarmavināśataḥ,
            svapratyātmāryagatipratilambhāya prayujyate, sā prajñāpāramitā / etā mahāmate pāramitāḥ
            / eṣa pāramitārthaḥ / tatredamucyate -</p>
         
         
         <p>
            śūnyamanityaṃ kṣaṇikaṃ bālāḥ kalpenti saṃskṛtam /<br />
            nadīdīpabījadṛṣṭāntaiḥ kṣaṇikārtho vikalpyate // Lank_6.9 //
            </p>
         
         
         <p>
            nirvyāpāraṃ kṣaṇikaṃ viviktaṃ kṣayavarjitam /<br />
            anutpattiśca dharmāṇāṃ kṣaṇikārthaṃ vadāmyaham // Lank_6.10 //
            </p>
         
         <span class="note"><span class="bold">Vaidya 97</span></span>
         
         <p>
            utpattyanantaraṃ bhaṅgaṃ na vai deśemi bāliśān /<br />
            nairantaryeṇa bhāvānāṃ vikalpaḥ spandate gatau // Lank_6.11 //
            </p>
         
         
         <p>
            sā vidyā kāraṇaṃ teṣāṃ cittānāṃ saṃpravartikam /<br />
            antarā kimavasthāsau yāvadrūpaṃ na jāyate // Lank_6.12 //
            </p>
         
         
         <p>
            samanantarapradhvastaṃ cittamanyatpravartate /<br />
            rūpaṃ na tiṣṭhate kāle kimālambya pravartsyate // Lank_6.13 //
            </p>
         
         
         <p>
            yasmādyatra pravartate cittaṃ vitathahetukam /<br />
            na prasiddhaṃ kathaṃ tasya kṣaṇabhaṅgo 'vadhāryate // Lank_6.14 //
            </p>
         
         
         <p>
            yogināṃ hi samāpattiḥ suvarṇaṃ jinadhātavaḥ /<br />
            ābhāsvaravimānāśca abhedyā lokakāraṇāt // Lank_6.15 //
            </p>
         
         
         <p>
            sthitayaḥ prāptidharmāśca buddhānāṃ jñānasaṃpadaḥ /<br />
            bhikṣutvaṃ samayaprāptirdṛṣṭā vai kṣaṇikāḥ katham // Lank_6.16 //
            </p>
         
         
         <p>
            gandharvapuramāyādyā rūpā vai kṣaṇikā na kim /<br />
            abhūtikāśca bhūtāśca bhūtāḥ kecitkarāgatāḥ // Lank_6.17 //
            </p>
         
         
         <p>iti laṅkāvatāre kṣaṇikaparivartaḥ ṣaṣṭhaḥ //</p>
         
         
         
         
         
         <p>START Parivarta 7</p>
         
         <span class="note"><span class="bold">Vaidya 98</span></span>
         
         
         <p>nairmāṇikaparivarto nāma saptamaḥ /</p>
         
         
         <p>atha khalu mahāmatirbodhisattvo mahāsattvaḥ punarapi bhagavantametadavocat - arhantaḥ
            punarbhagavatā vyākṛtā anuttarāyāṃ samyaksaṃbodhau / aparinirvāṇadharmakāśca sattvāstathāgatatve
            / yasyāṃ ca rātrau tathāgato 'nuttarāṃ samyaksaṃbodhimabhisaṃbuddho yasyāṃ ca rātrau
            parinirvṛtaḥ, etasminnantare bhagavatā ekamapyakṣaraṃ nodāhṛtaṃ na pravyāhṛtam / sadā
            samāhitāśca tathāgatā na vitarkayanti na vyavacārayanti / nirmāṇāni ca nirmāya taistathāgatakṛtyaṃ
            kurvanti / kiṃ kāraṇaṃ ca vijñānānāṃ kṣaṇaparaṃparābhedalakṣaṇaṃ nirdiśyate? vajrapāṇiśca
            satatasamitaṃ nityānubaddhaḥ / pūrvā ca koṭirna prajñāyate / nirvṛtiśca prajñāpyate
            / mārāśca mārakarmāṇi ca karmaplotayaśca / cañcāmāṇavikā sundarikā pravrājikā yathā
            dhautapātrādīni ca bhagavan karmāvaraṇāni dṛśyante / tatkathaṃ bhagavatā sarvākārajñatā
            prāptā aprahīṇairdoṣaiḥ? bhagavānāha - tena hi mahāmate śṛṇu, sādhu ca suṣṭhu ca manasikuru
            / bhāṣiṣye 'haṃ te / sādhu bhagavanniti mahāmatirbodhisattvo mahāsattvo bhagavataḥ
            pratyaśrauṣīt / bhagavāṃstasyaitadavocat - nirupadhiśeṣaṃ nirvāṇadhātuṃ saṃdhāya bodhisattvacaryāṃ
            ca caritavatāṃ protsāhanārtham / santi hi mahāmate bodhisattvacaryācāriṇaḥ iha anyeṣu
            ca buddhakṣetreṣu / yeṣāṃ śrāvakayānanirvāṇābhilāṣasteṣāṃ śrāvakayānarucivyāvartanārthaṃ
            mahāyānagatiprotsāhanārthaṃ ca tannirmitaśrāvakānnirmāṇakāyairvyākaroti, na ca dharmatābuddhaiḥ
            / etatsaṃdhāya mahāmate śrāvakavyākaraṇaṃ nirdiṣṭam / na hi mahāmate śrāvakapratyekabuddhānāṃ
            kleśāvaraṇaprahāṇaviśeṣo vimuktyekarasatayā / nātra jñeyāvaraṇaprahāṇam / jñeyāvaraṇaṃ
            punarmahāmate dharmanairātmyadarśanaviśeṣādviśudhyate / kleśāvaraṇaṃ tu pudgalanairātmyadarśanābhyāsapūrvakaṃ
            prahīyate, manovijñānanivṛtteḥ / dharmāvaraṇavinirmuktiḥ punarālayavijñānavāsanāvinivṛtterviśudhyati
            / pūrvadharmasthititāṃ saṃdhāya apūrvacaramasya cābhāvātpūrvaprahiṇairevākṣaraistathāgato
            na vitarkya na vicārya dharmaṃ deśayati / saṃprajānakāritvādamuṣitasmṛtitvācca
            na vitarkayati na vicārayati, caturvāsanābhūmiprahīṇatvāccyutidvayavigamātkleśajñeyāvaraṇadvayaprahāṇācca
            //</p>
         
         
         <p>sapta mahāmate manomanovijñānacakṣurvijñānādayaḥ kṣaṇikāḥ vāsanāhetutvātkuśalānāsravapakṣarahitāḥ
            na saṃsāriṇaḥ / tathāgatagarbhaḥ punarmahāmate saṃsarati nirvāṇasukhaduḥkhahetukaḥ
            / na ca bālapṛthagjanā avabudhyante śūnyatāvikṣiptamatayaḥ / nirmitanairmāṇikānāṃ
            mahāmate tathāgatānāṃ vajrapāṇiḥ pārśvānugato na maulānāṃ tathāgatānāmarhatāṃ samyaksaṃbuddhānām
            / maulo hi mahāmate tathāgataḥ sarvapramāṇendriyavinivṛttaḥ sarvabālaśrāvakapratyekabuddhatīrthyānām
            / dṛṣṭadharmasukhavihāriṇastamāgacchantyabhisamayadharmajñānakṣāntyā / ato vajrapāṇistānnānubadhnāti
            / sarve hi nirmitabuddhā na karmaprabhavāḥ / na teṣu tathāgato na cānyatra tebhyastathāgataḥ
            / kumbhakārālambanādiprayogeṇeva sattvakṛtyāni karoti, lakṣaṇopetaṃ ca deśayati, na
            tu svanayapratyavasthānakathāṃ svapratyātmāryagatigocaram / punaraparaṃ mahāmate ṣaṇṇāṃ
            vijñānakāyānāṃ nirodhāducchedadṛṣṭimāśrayanti (<span class="bold">Vaidya 99</span>) bālapṛthagjanāḥ, ālayānavabodhācchāśvatadṛṣṭayo bhavanti / svamativikalpasya mahāmate
            pūrvā koṭirna prajñāyate / svamativikalpasyaiva vinivṛttermokṣaḥ prajñāyate / caturvāsanāprahāṇātsarvadoṣaprahāṇam
            //</p>
         
         
         <p>tatredamucyate -</p>
         
         
         <p>
            trīṇi yānānyayānaṃ ca buddhānāṃ nāsti nirvṛtiḥ /<br />
            buddhatve vyākṛtāḥ sarve vītadeṣāśca deśitāḥ // Lank_7.1 //
            </p>
         
         
         <p>
            abhisamayāntikaṃ jñānaṃ nirupādigatistathā /<br />
            protsāhanā ca līnānāmetatsaṃghāya deśitam // Lank_7.2 //
            </p>
         
         
         <p>
            buddhairutpāditaṃ jñānaṃ mārgastaireva deśitaḥ /<br />
            yānti tenaiva nānyena atasteṣāṃ na nirvṛtiḥ // Lank_7.3 //
            </p>
         
         
         <p>
            bhavakāmarūpadṛṣṭīnāṃ vāsanā vai caturvidhā /<br />
            manovijñānasaṃbhūtā ālayaṃ ca manaḥsthitāḥ // Lank_7.4 //
            </p>
         
         
         <p>
            manovijñānanetrādyairucchedaścāpyanityataḥ /<br />
            śāśvataṃ ca anādyena nirvāṇamatidṛṣṭinām // Lank_7.5 //
            </p>
         
         
         <p>iti laṅkāvatārasūtre nairmāṇikaparivartaḥ saptamaḥ //</p>
         
         
         
         
         
         <p>START Parivarta 8</p>
         
         <span class="note"><span class="bold">Vaidya 100</span></span>
         
         
         <p>māṃsabhakṣaṇaparivarto nāmāṣṭamaḥ /</p>
         
         
         <p>atha khalu mahāmatirbodhisattvo mahāsattvo bhagavantaṃ gāthābhiḥ paripṛcchaya punarapyadhyeṣate
            sma - deśayatu me bhagavāṃstathāgato 'rhan samyaksaṃbuddho māṃsabhakṣaṇe guṇadoṣam,
            yena ahaṃ ca anye ca bodhisattvā mahāsattvā anāgatapratyutpannakāle sattvānāṃ kravyādasattvagativāsanāvāsitānāṃ
            māṃsabhojagṛddhāṇāṃ rasatṛṣṇāprahāṇāya dharmaṃ deśayāma, yathā ca te kravyādabhojinaḥ
            sattvā virāgya rasatṛṣṇāṃ dharmarasāhārakāṅkṣayā sarvasattvaikaputrakapremānugatāḥ
            parasparaṃ mahāmaitrīṃ pratilabheran / pratilabhya sarvabodhisattvabhūmiṣu kṛtayogyāḥ
            kṣipramanuttarāṃ samyaksaṃbodhimabhisaṃbudhyeran / śrāvakapratyekabuddhabhūmyā vā
            viśramya anuttarāṃ tāthāgatīṃ bhūmimupasarpayeyuḥ / durākhyātadharmairapi tāvadbhagavannanyatīrthikairlokāyatadṛṣṭyabhiniviṣṭaiḥ
            sadasatpakṣocchedaśāśvatavādibhirmāsaṃ nivāryate bhakṣyamāṇam / svayaṃ ca na bhakṣyate,
            prāgeva kṛpaikarase samyaksaṃbuddhe praṇīte lokanāthe / tava śāsane māṃsaṃ svayaṃ
            ca bhakṣyate, bhakṣyamāṇaṃ ca na nivāryate / tatsādhu bhagavān sarvalokānukampakaḥ
            sarvasattvaiputrakasamadarśī mahākāruṇiko 'nukampāmupādāya māṃsabhakṣaṇe guṇadeṣān
            deśayatu me, yathā ahaṃ ca anye ca bodhisattvāstathatvāya sattvebhyo dharmaṃ deśayema
            / bhagavānāha - tena hi mahāmate śṛṇu, sādhu ca suṣṭhu ca manasikuru / bhāṣiṣye 'haṃ
            te / sādhu bhagavanniti mahāmatirbodhisattvo mahāsattvo bhagavataḥ pratyaśrauṣīt //</p>
         
         
         <p>bhagavāṃstasyaitadavocat - aparimitairmahāmate kāraṇairmāṃsaṃ sarvamabhakṣyaṃ kṛpātmano
            bodhisattvasya / tebhyastūpadeśamātraṃ vakṣyāmi / iha mahāmate anena dīrgheṇādhvanā
            saṃsaratāṃ prāṇināṃ nāstyasau kaścitsattvaḥ sulabharūpo yo na mātābhūtpitā vā bhrātā
            vā bhaginī vā putro vā duhitā vā anyatarānyataro vā svajanabandhubandhūbhūto vā /
            tasya anyajanmaparivṛttāśrayasya mṛgapaśupakṣiyonyantarbhūtasya bandhorbandhubhūtasya
            vā sarvabhūtātmabhūtānupāgantukāmena sarvajantuprāṇibhūtasaṃbhūtaṃ māṃsaṃ kathamiva
            bhakṣyaṃ syādbuddhadharmakāmena bodhisattvena mahāsattvena? rākṣasasyāpi mahāmate
            tathāgatānāmimāṃ dharmasudharmatāmupaśrutya upagatarakṣabhāvāḥ kṛpālavā bhavanti māṃsabhakṣaṇavinivṛttāḥ,
            kimuta dharmakāmā janāḥ / evaṃ tāvanmahāmate teṣu teṣu jātiparivarteṣu sarvasattvāḥ
            svajanabandhubhāvasaṃjñāḥ sarvasattvaikaputrakasaṃjñābhāvanārthaṃ māṃsaṃ sarvamabhakṣyam
            / kṛpātmano bodhisattvasyābhakṣyaṃ māṃsam / vyabhicārādapi mahāmate māṃsaṃ sarvamabhakṣyaṃ
            cāritravato bodhisattvasya / śvakharoṣṭrāśvabalīvardamānuṣamāṃsādīni hi mahāmate lokasyābhakṣyāṇi
            māṃsāni / tāni ca mahāmate vīthyantareṣvaurabhrikā bhakṣyāṇīti kṛtvā mūlyahetorvikrīyante
            yataḥ, tato 'pi mahāmate māṃsamabhakṣyaṃ bodhisattvasya //</p>
         
         
         <p>śukraśoṇitasaṃbhavādapi mahāmate śucikāmatāmupādāya bodhisattvasya māṃsamabhakṣyam
            / udvejanakaratvādapi mahāmate bhūtānāṃ maitrīmicchato yogino māṃsaṃ sarvamabhakṣyaṃ
            bodhisattvasya / (<span class="bold">Vaidya 101</span>) tadyathāpi mahāmate ḍombacāṇḍālakaivartādīn piśitāśinaḥ sattvān dūrata eva dṛṣṭvā
            śvānaḥ prabhayanti bhayena, maraṇaprāptāścaike bhavanti - asmānapi mārayiṣyantīti
            / evameva mahāmate anye 'pi khabhūjalasaṃniśritān sūkṣmajantavo ye māṃsāśino darśanāddūrādeva
            paṭunā ghrāṇenāghrāya gandhaṃ rākṣasasyeva mānuṣā drutamapasarpanti, maraṇasaṃdehāścaike
            bhavanti / tasmādapi ca mahāmate udvejanakaratvānmahāmaitrīvihāriṇo yogino māṃsamabhakṣyaṃ
            bodhisattvasya anāryajanajuṣṭaṃ durgandham / akīrtikaratvādapi mahāmate āryajanavivarjitatvācca
            māṃsamabhakṣyaṃ bodhisattvasya / ṛṣibhojanāhāro hi mahāmate āryajano na māṃsarudhirāhāraḥ,
            ityato 'pi bodhisattvasya māṃsamabhakṣyam //</p>
         
         
         <p>bahujanacittānurakṣaṇatayāpi apavādaparihāraṃ cecchataḥ śāsanasya mahāmate māṃsamabhakṣyaṃ
            kṛpātmano bodhisattvasya / tadyathā mahāmate bhavanti loke śāsanāpavādavaktāraḥ /
            kiṃcitteṣāṃ śrāmaṇyam, kuto vā brāhmaṇyam? yannāmaite pūrvarṣibhojanānyapāsya kravyādā
            ivāmiṣāhārāḥ paripūrṇakukṣayaḥ khabhūmijalasaṃniśritān sūkṣmāṃstrāsayanto jantūn samutrāsayanta
            imaṃ lokaṃ samantataḥ paryaṭanti / nihatameṣāṃ śrāmaṇyam, dhvastameṣāṃ brāhmaṇyam,
            nāstyeṣāṃ dharmo na vinayaḥ, ityanekaprakārapratihatacetasaḥ śāsanamevāpavadanti /
            tasmādbahujanacittānurakṣaṇatayāpi apavādaparihāraṃ cecchataḥ śāsanasya mahāmate māṃsaṃṃ
            sarvamabhakṣyaṃ kṛpātmano bodhisattvasya //</p>
         
         
         <p>mṛtaśavadurgandhapratikūlasāmānyādapi mahāmate māṃsamabhakṣyaṃ bodhisattvasya / mṛtasyāpi
            hi mahāmate manuṣyasya māṃse dahyamāne tadanyaprāṇimāṃse ca, na kaścidgandhaviśeṣaḥ
            / samamubhayamāṃsayordahyamānayordaurgandhyam / ato 'pi mahāmate śucikāmasya yoginaḥ
            sarvaṃ māṃsamabhakṣyaṃ bodhisattvasya //</p>
         
         
         <p>śmaśānikānāṃ ca mahāmate araṇyavanaprasthānyamanuṣyāvacarāṇi prāntāni śayanāsanānyadhyāvasatāṃ
            yogināṃ yogācārāṇāṃ maitrīvihāriṇāṃ vidyādharāṇāṃ vidyāṃ sādhayitukāmānāṃ vidyāsādhanamokṣavighnakaratvānmahāyānasaṃprasthitānāṃ
            kulaputrāṇāṃ kuladuhitṝṇāṃ ca sarvayogasādhanāntarāyakaramityapi samanupaśyatāṃ mahāmate
            svaparātmahitakāmasya māṃsaṃ sarvamabhakṣyaṃ bodhisattvasya / rūpālambanavijñānapratyayāsvādajanakatvādapi
            sarvabhūtātmabhūtasya kṛpātmanaḥ sarvaṃ māṃsamabhakṣyaṃ bodhisattvasya / devatā api
            cainaṃ parivarjayantīti kṛtvā mahāmate kṛpātmanaḥ sarvaṃ māṃsamabhakṣyaṃ bodhisattvasya
            / mukhaṃ cāsya paramadurgandhi ihaiva tāvajjanmani, ityapi kṛtvā mahāmate kṛpātmanaḥ
            sarvaṃ māṃsamabhakṣyaṃ bodhisattvasya / duḥkhaṃ svapiti, duḥkhaṃ pratibudhyate / pāpakāṃśca
            romaharṣaṇān svapnān paśyanti / śūnyāgārasthitasya caikākino rahogatasya viharato
            'syāmanuṣyāstejo haranti / utrasyantyapi, kadācitsaṃtrasyantyapi, saṃtrāsamakasmāccāpadyante,
            āhāre ca mātrāṃ na jānāti nāpyaśitapītakhāditākhāditasya samyagrasapariṇāmapuṣṭyādi
            samāsādayati, krimijantupracurakuṣṭhanidānakoṣṭhaśca bhavati vyādhibahulam, na ca
            pratikūlasaṃjñāṃ pratilabhate / (<span class="bold">Vaidya 102</span>) putramāṃsabhaiṣajyavadāhāraṃ deśayaṃścāhaṃ mahāmate kathamiva anāryajanasevitamāryajanavivarjitamevamanekadoṣāvahamanekaguṇavivarjitamanṛṣibhojanapraṇītamakalpyaṃ
            māṃsarudhirāhāraṃ śiṣyebhyo 'nujñāpyāmi?</p>
         
         
         <p>anujñātavān punarahaṃ mahāmate sarvāryajanasevitamanāryajanavivarjitamanekaguṇavāhakamanekadoṣavivarjitaṃ
            sarvapūrvarṣipraṇītaṃ bhojanam, yaduta śāliyavagodhūmamudgamāṣamasūrādisarpistailamadhuphāṇitaguḍakhaṇḍamatsyaṇḍikādiṣu
            samupapadyamānaṃ bhojanaṃ kalpyamiti kṛtvā / na ca mahāmate anāgate 'dhvani ekeṣāṃ
            mohapuruṣāṇāṃ vividhavinayavikalpavādināṃ kravyādakulavāsitāvāsitānāṃ rasatṛṣṇāvyavasitānāmidaṃ
            praṇītaṃ bhojanaṃ pratibhāṣyate / na tu mahāmate pūrvajinakṛtādhikārāṇāmavaropitakuśalamūlānāṃ
            śrāddhānāmavikalpānāṃ bahulānāṃ śākyakulakulīnānāṃ kulaputrāṇāṃ kuladuhitṝṇāṃ kāyajīvitabhogānadhyavasitānāmarasagṛdhrāṇāmalolupānāṃ
            kṛpālūnāṃ sarvabhūtātmabhūtatāmupagantukāmānāṃ sarvasattvaikaputrakapriyadarśināṃ
            bodhisattvānāṃ mahāsattvānamiti vadāmi //</p>
         
         
         <p>bhūtapūrvaṃ mahāmate atīte 'dhvani rājābhūtsiṃhasaudāso nāma / sa māṃsabhojanāhārātiprasaṅgena
            pratisevamāno rasatṛṣṇādhyavasānaparamatayā māṃsāni mānuṣyāṇyapi bhakṣitavān / tannidānaṃ
            ca mitrāmātyajñātibandhuvargeṇāpi parityaktaḥ, prāgeva paurajānapadaiḥ / svarājyaviṣayaparityāgācca
            mahadvayasanamāsāditavān māṃsahetoḥ //</p>
         
         
         <p>indreṇāpi ca mahāmate devādhipatyaṃ prāptena (pūrvābhūtvā) pūrvajanmamāṃsādavāsanādoṣācchyenarūpamāsthāya
            kapotaveṣarūpadhārī viśvakarmā samabhidruto 'bhūt / tulāyāṃ cātmānamāropita āsīt /
            yasmādrājā anaparādhibhūtānukampakaḥ śibī duḥkhena mahatā lambhitaḥ / tadevamanekajanmābhyastamapi
            mahāmate devendrabhūtasya śakrasyāpi sataḥ svaparadoṣāvahanamabhūt, prāgeva tadanyeṣām
            //</p>
         
         
         <p>anyeṣāṃ ca mahāmate narendrabhūtānāṃ satāmaśvenāpahṛtānāmaṭavyāṃ paryaṭamānānāṃ siṃhyā
            saha maithunaṃ gatavatāṃ jīvitabhayādapatyāni cotpāditavantaḥ siṃhasaṃvāsānvayātkalmāṣapādaprabhṛtayo
            nṛpaputrāḥ pūrvajanmamāṃsādadoṣavāsanatayā manuṣyendrabhūtā api santo māṃsādā abhūvan
            / ihaiva ca mahāmate janmani saptakuṭīrake 'pi grāme pracuramāṃsalaulyādatiprasaṅgena
            niṣevamānā mānuṣamāṃsādā ghorā ḍākā vā ḍākinyaśca saṃjāyante / jātiparivarte ca mahāmate
            tathaiva māṃsarasādhyavasānatayā siṃhavyāghradvīpivṛkatarakṣumārjārajambukolūkādipracuramāṃsādayoniṣu
            pracuratarapiśitāśanā rākṣasādighoratarayoniṣu vinipātyante / yatra vinipatitānāṃ
            duḥkhena mānuṣyayonirapi samāpadyate, prāgave nirvṛtiḥ / ityevamādayo mahāmate māṃsādadoṣāḥ
            prāgeva niṣevamānānāṃ samupajāyante, viparyayācca bhūyāṃso guṇāḥ / na ca mahāmate
            bālapṛthagjanā (<span class="bold">Vaidya 103</span>) etāṃścānyāṃśca guṇadoṣānavabudhyante / evamādiguṇadoṣadarśanānmahāmate māṃsaṃ sarvamabhakṣyaṃ
            kṛpātmano bodhisattvasyeti vadāmi //</p>
         
         
         <p>yadi ca mahāmate māṃsaṃ na kathaṃcana kecana bhakṣayeyuḥ, na tannidānaṃ ghāteran /
            mūlyahetorhi mahāmate prāyaḥ prāṇino niraparādhino vadhyante svalpādanyahetoḥ / kaṣṭaṃ
            mahāmate rasatṛṣṇāyāmatisevatāṃ māṃsāni mānuṣānyapi mānuṣairbhakṣyante, kiṃ punaritaramṛgapakṣiprāṇisaṃbhūtamāṃsāni
            / prāyo mahāmate māṃsarasatṛṣṇārtairidaṃ tathā tathā jālayantramāviddhaṃ mohapuruṣaiḥ,
            yacchākunikaurabhrakakaivartādayaḥ khecarabhūcarajalacarān prāṇino 'naparādhino 'nekaprakāraṃ
            mūlyahetorviśasanti / na caiṣāṃ mahāmate kiṃkanīkṛtarūkṣacetasāṃ rākṣasānāmiva gataghṛṇānāṃ
            kadācidapi prāṇiṣu prāṇisaṃjñayā ghātayatāṃ bhakṣayatāṃ na ghṛṇotpadyate //</p>
         
         
         <p>na ca mahāmate akṛtakamakāritamasaṃkalpitaṃ nāma māṃsaṃ kalpyamasti yadupādāya anujānīyāṃ
            śrāvakebhyaḥ / bhaviṣyanti tu punarmahāmate anāgate 'dhvani mamaiva śāsane pravrajitvā
            śākyaputrīyatvaṃ pratijānānāḥ kāṣāyadhvajadhāriṇo mohapuruṣā mithyāvitarkopahatacetaso
            vividhavinayavikalpavādinaḥ satkāyadṛṣṭiyuktā rasatṛṣṇādhyavasitāstāṃ tāṃ māṃsabhakṣaṇahetvābhāsāṃ
            granthayiṣyanti / mama cābhūtābhyākhyānaṃ dātavyaṃ maṃsyante / tattadarthotpattinidānaṃ
            kalpayitvā vakṣyanti - iyamarthotpattirasminnidāne, bhagavatā māṃsabhojanamanujñātaṃ
            kalpyamiti / praṇītabhojaneṣu coktam, svayaṃ ca kila tathāgatena paribhuktamiti /
            na ca mahāmate kutracitsūtre pratisevitavyamityanujñātam, praṇītabhojaneṣu vā deśitaṃ
            kalpyamiti //</p>
         
         
         <p>yadi tu mahāmate anujñātukāmatā me syāt, kalpyaṃ vā me śrāvakāṇāṃ pratisevituṃ syāt,
            nāhaṃ maitrīvihāriṇāṃ yogināṃ yogācārāṇāṃ śmaśānikānāṃ mahāyānasaṃprasthitānāṃ kulaputrāṇāṃ
            kuladuhitṝṇāṃ ca sarvasattvaikaputrakasaṃjñābhāvanārthaṃ sarvāmāṃsabhakṣaṇapratiṣedhaṃ
            kuryām, kṛtavāṃśca / asmin mahāmate dharmakāmānāṃ kulaputrāṇāṃ kuladuhitṝṇāṃ ca sarvayānasaṃprasthitānāṃ
            śmaśānikānāṃ maitrīvihāriṇāmāraṇyakānāṃ yogināṃ yogācārāṇāṃ sarvayogasādhanāya sarvasattvaikaputrakasaṃjñābhāvanārthaṃ
            sarvamāṃsapratiṣedham //</p>
         
         
         <p>tatra tatra deśanāpāṭhe śikṣāpadānāmanupūrvībandhaṃ niḥśreṇīpadavinyāsayogena trikoṭiṃ
            baddhvā na taduddiśya kṛtāni pratiṣiddhāni / tato daśaprakṛtimṛtānyapi māṃsāni pratiṣiddhāni
            / iha tu sūtre sarveṇa sarvaṃ sarvathā sarvaṃ nirupāyena sarvaṃ pratiṣiddham / yato
            'haṃ mahāmate māṃsabhojanaṃ na kasyacidanujñātavān, nānujānāmi, nānujñāsyāmi / akalpyaṃ
            mahāmate pravrajitānāṃ māṃsabhojanamiti vadāmi / yadapi ca mahāmate mamābhyākhyānaṃ
            dātavyaṃ maṃsyante tathāgatenāpi paribhuktamiti, tadanyeṣāṃ mahāmate mohapuruṣāṇāṃ
            svakarmadoṣāvaraṇāvṛtānāṃ dīrgharātramanarthāyāhitāya saṃvartakaṃ bhaviṣyati / na
            hi mahāmate āryaśrāvakāḥ prākṛtamanuṣyāhāramāharanti, (<span class="bold">Vaidya 104</span>) kuta eva māṃsarudhirāhāramakalpyam / dharmāhārā hi mahāmate mama śrāvakāḥ pratyekabuddhā
            bodhisattvāśca nāmiṣāhārāḥ, prāgeva tathāgatāḥ / dharmakāyā hi mahāmate tathāgatā
            dharmāhārasthitayo nāmiṣakāyā na sarvāmiṣāhārasthitayo vāntasarvabhavopakaraṇatṛṣṇaiṣaṇāvāsanāḥ
            sarvakleśadoṣavāsanāpagatāḥ suvimuktacittaprajñāḥ sarvajñāḥ sarvadarśinaḥ sarvasattvaikaputrakasamadarśino
            mahākāruṇikāḥ / so 'haṃ mahāmate sarvasattvaikaputrakasaṃjñī san kathamiva svaputramāṃsamanujñāsyāmi
            paribhoktuṃ śrāvakebhyaḥ, kuta eva svayaṃ paribhoktum? anujñātavānasmi śrāvakebhyaḥ
            svayaṃ vā paribhuktavāniti mahāmate nedaṃ sthānaṃ vidyate //</p>
         
         
         <p>tatredamucyate -</p>
         
         
         <p>
            madyaṃ māṃsaṃ palāṇḍuṃ na bhakṣayeyaṃ mahāmune /<br />
            bodhisattvairmahāsattvairbhāṣadbhirjinapuṃgavaiḥ // Lank_8.1 //
            </p>
         
         
         <p>
            anāryajuṣṭadurgandhamakīrtikarameva ca /<br />
            kravyādabhojanaṃ māṃsaṃ brūhyabhakṣyaṃ mahāmune // Lank_8.2 //
            </p>
         
         
         <p>
            bhakṣyamāṇe ca ye deṣā abhakṣye tu guṇāśca ye /<br />
            mahāmate nibodha tvaṃ ye doṣā māṃsabhakṣaṇe // Lank_8.3 //
            </p>
         
         
         <p>
            svājanyādvyabhicārācca śukraśoṇitasaṃbhavāt /<br />
            udvejanīyaṃ bhūtānāṃ yogī māṃsaṃ vivarjayet // Lank_8.4 //
            </p>
         
         
         <p>
            māṃsāni ca palāṇḍūṃśca madyāni vividhāni ca /<br />
            gṛñjanaṃ laśunaṃ caiva yogī nityaṃ vivarjayet // Lank_8.5 //
            </p>
         
         
         <p>
            mrakṣaṇaṃ varjayettailaṃ śalyaviddheṣu na svapet /<br />
            chidrācchidreṣu sattvānāṃ yacca sthānaṃ mahadbhayam // Lank_8.6 //
            </p>
         
         
         <p>
            āhārājjāyate darpaḥ saṃkalpo darpasaṃbhavaḥ /<br />
            saṃkalpajanito rājastasmādapi na bhakṣayet // Lank_8.7 //
            </p>
         
         
         <p>
            saṃkalpājjāyate rāgaścittaṃ rāgeṇa muhyate /<br />
            mūḍhasya saṃgatirbhavati jāyate na ca mucyate // Lank_8.8 //
            </p>
         
         
         <p>
            lābhārthaṃ hanyate sattvo māṃsārthaṃ dīyate dhanam /<br />
            ubhau tau pāpakarmāṇau pacyete rauravādiṣu // Lank_8.9 //
            </p>
         
         
         <p>
            yo 'tikramya munervākyaṃ māṃsaṃ bhakṣati durmatiḥ /<br />
            lokadvayavināśārthaṃ dīkṣitaḥ śākyaśāsane // Lank_8.10 //
            </p>
         
         
         <p>
            te yānti paramaṃ ghoraṃ narakaṃ pāpakarmiṇaḥ /<br />
            rauravādiṣu raudreṣu pacyante māṃsakhādakāḥ // Lank_8.11 //
            </p>
         
         <span class="note"><span class="bold">Vaidya 105</span></span>
         
         <p>
            trikoṭiśuddhamāṃsaṃ vai akalpitamayācitam /<br />
            acoditaṃ ca naivāsti tasmānmāṃsaṃ na bhakṣayet // Lank_8.12 //
            </p>
         
         
         <p>
            māṃsaṃ na bhakṣayedyogī mayā buddhaiśca garhitam /<br />
            anyonyabhakṣaṇāḥ sattvāḥ kravyādakulasaṃbhavāḥ // Lank_8.13 //
            </p>
         
         
         <p>
            durgandhiḥ kutsanīyaśca unmattaścāpi jāyate /<br />
            caṇḍālapukkasakule ḍombeṣu ca punaḥ punaḥ // Lank_8.14 //
            </p>
         
         
         <p>
            ḍākinījātiyonyāśca māṃsāde jāyate kule /<br />
            rākṣasīmārjārayonau ca jāyate 'sau naro 'dhamaḥ // Lank_8.15 //
            </p>
         
         
         <p>
            hastikakṣye mahāmedhe nirvāṇāṅgulimālike /<br />
            laṅkāvatārasūtre ca mayā māṃsaṃ vivarjitam // Lank_8.16 //
            </p>
         
         
         <p>
            buddhaiśca bodhisattvaiśca śrāvakaiśca vigarhitam /<br />
            khādate yadi nairlajjyādunmatto jāyate sadā // Lank_8.17 //
            </p>
         
         
         <p>
            brāhmaṇeṣu ca jāyeta atha vā yogināṃ kule /<br />
            prajñāvān dhanavāṃścaiva māṃsādyānāṃ vivarjanāt // Lank_8.18 //
            </p>
         
         
         <p>
            dṛṣṭaśrutaviśaṅkābhiḥ sarvaṃ māṃsaṃ vivarjayet /<br />
            tārkikā nāvabudhyante kravyādakulasaṃbhavāḥ // Lank_8.19 //
            </p>
         
         
         <p>
            yathaiva rāgo mokṣasya antarāyakaro bhavet /<br />
            tathaiva māṃsamadyādyā antarāyakaro bhavet // Lank_8.20 //
            </p>
         
         
         <p>
            vakṣyantyanāgate kāle māṃsādā mohavādinaḥ /<br />
            kalpikaṃ niravadyaṃ ca māṃsaṃ buddhānuvarṇitam // Lank_8.21 //
            </p>
         
         
         <p>
            bhaiṣajyaṃ māṃsamāhāraṃ putramāṃsopamaṃ punaḥ /<br />
            mātrayā pratikūlaṃ ca yogī piṇḍaṃ samācaret // Lank_8.22 //
            </p>
         
         
         <p>
            maitrīvihāriṇāṃ nityaṃ sarvathāṃ garhitaṃ mayā /<br />
            siṃhavyāghravṛkādyaiśca saha ekatra saṃbhavet // Lank_8.23 //
            </p>
         
         
         <p>
            tasmānna bhakṣayenmāṃsamudvejanakaraṃ nṛṇām /<br />
            mokṣadharmaviruddhatvādāryāṇāmeṣa vai dhvajaḥ // Lank_8.24 //
            </p>
         
         
         <p>iti laṅkāvatārātsarvabuddhapravacanahṛdayānmāṃsabhakṣaṇaparivarto 'ṣṭamaḥ //</p>
         
         
         
         
         
         <p>START Parivarta 9</p>
         
         <span class="note"><span class="bold">Vaidya 106</span></span>
         
         
         <p>dhāraṇīparivarto nāma navamaḥ /</p>
         
         
         <p>atha khalu bhagavān mahāmatiṃ bodhisattvaṃ mahāsattvamāmantrayate sma - udgṛhṇa tvaṃ
            mahāmate laṅkāvatāre mantrapadāni yānyatītānāgatapratyutpannairbuddhairbhagavadbhirbhāṣitāni,
            bhāṣante, bhāṣiṣyante ca / ahamapyetarhi bhāṣiṣye dharmabhāṇakānāṃ parigrahārtham
            / tadyathā / tuṭṭe 2 / vuṭṭe 2 / paṭṭe 2 / kaṭṭe 2 / amale 2 / vimale 2 / nime 2 /
            hime 2 / vame 2 / kale 2 / kale 2 / aṭṭe maṭṭe / vaṭṭe tuṭṭe / jñeṭṭe spuṭṭe / kaṭṭe
            2 / laṭṭe paṭṭe / dime 2 / cale 2 / pace pace / bandhe 2 / añce mañce / dutāre 2 /
            patāre 2 / akke 2 / sarkke 2 / cakre 2 / dime 2 / hime 2 / ṭu ṭu ṭu ṭu / 4 / ḍu ḍu
            ḍu ḍu / 4 / ru ru ru ru / 4 / phu phu phu phu / 4 / svāhā //</p>
         
         
         <p>imāni mahāmate mantrapadāni laṅkāvatāre mahāyānasūtre / yaḥ kaścinmahāmate kulaputro
            vā kuladuhitā vā imāni mantrapadānyudgrahīṣyati dhārayiṣyati vācayiṣyati paryavāpsyati,
            na tasya kaścidavatāraṃ lapsyate devo vā devī vā nāgo vā nāgī vā yakṣo vā yakṣī vā
            asuro vā asurī vā garuḍo vā garuḍī vā kinnaro vā kinnarī vā mahorago vā mahoragī vā
            gandharvo vā gandharvī vā bhūto vā bhūtī vā kumbhāṇḍo vā kumbhāṇḍī vā piśāco vā piśācī
            vā ostārako vā austārakī vā apasmāro vā apasmārī vā rākṣaso vā rākṣasī vā ḍāko vā
            ḍākinī vā ojohāro vā ojohārī vā kaṭapūtano vā kaṭapūtanī vā amanuṣyo vā amanuṣyī vā,
            sarve te 'vatāraṃ na lapsyate / sa cedviṣamagraho bhaviṣyati, so 'syāṣṭottaraśatābhimantritena
            rodan krandanto kaṃ diśaṃ dṛṣṭvā yāsyati //</p>
         
         
         <p>punaraparāṇi mahāmate mantrapadāni bhāṣiṣye / tadyathā - padme padmadeve / hine hini
            hine / cu cule culu cule / phale phula phule / yule ghule yula yule / ghule ghula
            ghule / pale pala pale / muñce 3 / chinde bhinde bhañje marde pramarde dinakare svāhā
            //</p>
         
         
         <p>imāni mahāmate mantrapadāni yaḥ kaścitkulaputro vā kuladuhitā vā udgrahīṣyati dhārayiṣyati
            vācayiṣyati paryavāpsyati, tasya na kaścidavatāraṃ lapsyate devo vā devī vā nāgo vā
            nāgī vā yakṣo vā yakṣī vā asuro vā asurī vā garuḍo vā garuḍī vā kinnaro vā kinnarī
            vā mahorago vā mahoragī vā gandharvo vā gandharvī vā bhūto vā bhūtī vā kumbhāṇḍo vā
            kumbhāṇḍī vā piśāco vā piśācī vā ostārako vā ostārakī vā, apasmāro vā apasmārī vā,
            rākṣaso vā rākṣasī vā, ḍāko vā ḍākinī vā, ojoharo vā ojoharī vā, kaṭapūtano vā kaṭapūtanī
            vā, manuṣyo vā manuṣyī vā, sarve te 'vatāraṃ na lapsyate / ya imāni mantrapadāni paṭhiṣyati,
            tena laṅkāvatārasūtraṃ paṭhitaṃ bhaviṣyati / imāni bhagavatā mantrapadāni bhāṣitāni
            rākṣasānāṃ nivāraṇārtham //</p>
         
         
         <p>iti laṅkāvatāre dhāraṇīparivarto nāma navamaḥ //</p>
         
         
         
         
         
         <p>START Parivarta 10</p>
         
         <span class="note"><span class="bold">Vaidya 107</span></span>
         
         
         <p>sagāthakam /</p>
         
         
         <p>atha khalu mahāmatirbodhisattvo mahāsattvo bhagavantametadavocat -</p>
         
         
         <p>
            utpādabhaṅgarahito lokaḥ khepuṣpasaṃnibhaḥ /<br />
            sadasannopalabdho 'yaṃ prajñayā kṛpayā ca te // Lank_10.1 //
            </p>
         
         
         <p>
            śāśvatocchedavarjyaśca lokaḥ svapnopamaḥ sadā /<br />
            sadasannopalabdho 'yaṃ prajñayā kṛpayā ca te // Lank_10.2 //
            </p>
         
         
         <p>
            māyopamāḥ sarvadharmāścittavijñānavarjitāḥ /<br />
            sadasannopalabdhāste prajñayā kṛpayā ca te // Lank_10.3 //
            </p>
         
         
         <p>
            dharmapudgalanairātmyaṃ kleśajñeyaṃ ca te sadā /<br />
            viśuddhamanimittena prajñayā kṛpayā ca te // Lank_10.4 //
            </p>
         
         
         <p>
            na nirvāsi na nirvāṇe na nirvāṇaṃ tvayi sthitam /<br />
            buddhiboddhavyarahitaṃ sadasatpakṣavarjitam // Lank_10.5 //
            </p>
         
         
         <p>
            ye paśyanti muniṃ śāntamevamutpattivarjitam /<br />
            te bhavantyanupādānā ihāmutra nirañjanāḥ // Lank_10.6 //
            </p>
         
         
         <p>
            mṛgatṛṣṇā yathā grīṣme spandate cittamohanī /<br />
            mṛgā gṛhṇanti pānīyaṃ vastu tasya na vidyate // Lank_10.7 //
            </p>
         
         
         <p>
            evaṃ vijñānabījo 'yaṃ spandate dṛṣṭigocare /<br />
            bālā gṛhṇanti jāyantaṃ timiraṃ taimirā yathā // Lank_10.8 //
            </p>
         
         
         <p>
            dhyātā dhyānaṃ ca dhyeyaṃ ca prahāṇaṃ satyadarśanam /<br />
            kalpanāmātramevedaṃ yo budhyati sa mucyati // Lank_10.9 //
            </p>
         
         
         <p>
            asārakā ime dharmā manyanāyāḥ samutthitāḥ /<br />
            sāpyatra manyanā śūnyā yayā śūnyeti manyate // Lank_10.10 //
            </p>
         
         
         <p>
            jalavṛkṣacchāyāsadṛśāḥ skandha vijñānapañcamāḥ /<br />
            māyāsvapnopamaṃ dṛśyaṃ vijñaptyā na vikalpayet // Lank_10.11 //
            </p>
         
         
         <p>
            māyāvetālayantrābhaṃ svapnaṃ vidyuddhanaṃ sadā /<br />
            trisaṃtativyavacchinnaṃ jagatpaśyan vimucyate // Lank_10.12 //
            </p>
         
         
         <p>
            ayoniśo vikalpena vijñānaṃ saṃpravartate /<br />
            aṣṭaghā navadhā citraṃ taraṃgāṇi mahodadhau // Lank_10.13 //
            </p>
         
         <span class="note"><span class="bold">Vaidya 108</span></span>
         
         <p>
            vāsanairbṛṃhitaṃ nityaṃ buddhyā mūlaṃ sthirāśrayam /<br />
            bhramate gocare cittamayaskānte yathāyasam // Lank_10.14 //
            </p>
         
         
         <p>
            āśritā sarvabhūteṣu gotrabhūstarkavarjitā /<br />
            nivartate kriyāmuktā jñānajñeyavivarjitā // Lank_10.15 //
            </p>
         
         
         <p>
            māyopamaṃ samādhiṃ ca daśabhūmivinirgatam /<br />
            paśyatha cittarājānaṃ saṃjñāvijñānavarjitam // Lank_10.16 //
            </p>
         
         
         <p>
            parāvṛttaṃ yadā cittaṃ tadā tiṣṭhati śāśvatam /<br />
            vimāne padmasaṃkāśe māyāgocarasaṃbhave // Lank_10.17 //
            </p>
         
         
         <p>
            tasmin pratiṣṭhito bhavatyanābhogacariṃ gataḥ /<br />
            karoti sattvakāryāṇi viśvarūpāmaṇiryathā // Lank_10.18 //
            </p>
         
         
         <p>
            saṃskṛtāsaṃskṛtaṃ nāsti anyatra hi vikalpanāt /<br />
            bālā gṛhṇanti dhiṅbhūḍhā vandhyāḥ svapne yathā sutam // Lank_10.19 //
            </p>
         
         
         <p>
            naiḥsvābhāvyamanutpādo pudgalaḥ skandha saṃtatiḥ /<br />
            pratyayā dhātavo jñeyā śūnyatā ca bhavābhavam // Lank_10.20 //
            </p>
         
         
         <p>
            upāyadeśanā mahyaṃ nāhaṃ deśemi lakṣaṇam /<br />
            bālā gṛhṇanti bhāvena lakṣaṇaṃ lakṣyameva ca // Lank_10.21 //
            </p>
         
         
         <p>
            sarvasya vettā na ca sarvavettā sarvasya madhye na ca sarvamasti /<br />
            bālā vikalpenti budhaśca loko na cāpi budhyāmi na ca bodhayāmi // Lank_10.22 //
            </p>
         
         
         <p>
            prajñaptirnāmamātreyaṃ lakṣaṇena na vidyate /<br />
            skandhāḥ keśoṇḍukākārā yatra bālairvikalpyate // Lank_10.23 //
            </p>
         
         
         <p>
            nābhūtvā jāyate kiṃcitpratyayairna vinaśyate /<br />
            vandhyāsutākāśapuṣpaṃ yadā paśyati saṃskṛtam /<br />
            tadā grāhaśca grāhyaṃ ca bhrāntiṃ dṛṣṭvā nivartate // Lank_10.24 //
            </p>
         
         
         <p>
            nāhaṃ nirvāmi bhāvena kriyayā lakṣaṇena ca /<br />
            vikalpahetuvijñānanivṛtternirvṛto hyaham /<br />
            (na vinaśyati lakṣaṇaṃ yatra bālairvikalpyate) // Lank_10.25 //
            </p>
         
         
         <p>
            yathā kṣīṇe mahatyoghe taraṃgāṇāmasaṃbhavaḥ /<br />
            tathā vijñānavaicitryaṃ niruddhaṃ na pravartate // Lank_10.26 //
            </p>
         
         <span class="note"><span class="bold">Vaidya 109</span></span>
         
         <p>
            śūnyāśca niḥsvabhāvāśca māyopamā ajātakāḥ /<br />
            sadasanto na vidyante bhāvāḥ svapnopamā ime // Lank_10.27 //
            </p>
         
         
         <p>
            svabhāvamekaṃ deśemi tarkavijñaptivarjitam /<br />
            āryāṇāṃ gocaraṃ divyaṃ svabhāvadvayavarjitam // Lank_10.28 //
            </p>
         
         
         <p>
            khadyotā iva mattasya yathā citrā na santi ca /<br />
            dṛśyante dhātusaṃkṣobhādevaṃ lokaḥ svabhāvataḥ // Lank_10.29 //
            </p>
         
         
         <p>
            tṛṇakāṣṭhakaṭhalleṣu yathā māyā virājate /<br />
            na cāsau vidyate māyā evaṃ dharmāḥ svabhāvataḥ // Lank_10.30 //
            </p>
         
         
         <p>
            na grāhako na ca grāhyaṃ na bandhyo na ca bandhanam /<br />
            māyāmarīcisadṛśaṃ svapnākhyaṃ timiraṃ yathā // Lank_10.31 //
            </p>
         
         
         <p>
            yadā paśyati tattvārthī nirvikalpo nirañjanaḥ /<br />
            tadā yogaṃ samāpanno drakṣyate māṃ na saṃśayaḥ // Lank_10.32 //
            </p>
         
         
         <p>
            na hyatra kācidvijñaptirnabhe yadvanmarīcayaḥ /<br />
            evaṃ dharmān vijānanto na kiṃcitpratijānati // Lank_10.33 //
            </p>
         
         
         <p>
            sadasataḥ pratyayeṣu dharmāṇāṃ nāsti saṃbhavaḥ /<br />
            bhrāntaṃ traidhātuke cittaṃ vicitraṃ khyāyate yataḥ // Lank_10.34 //
            </p>
         
         
         <p>
            svapnaṃ ca lokaṃ ca samasvabhāvaṃ rūpāṇi citrāṇi hi tatra cāpi /<br />
            dṛśyanti bhogaṃ spariśaṃ samānaṃ dehāntagaṃ lokaguruṃ kriyāṃ ca // Lank_10.35 //
            </p>
         
         
         <p>
            cittaṃ hi traidhātukayoniretadbhrāntaṃ hi cittamihamutra dṛśyate /<br />
            na kalpayellokamasatta eṣāmetādṛśīṃ lokagatiṃ viditvā // Lank_10.36 //
            </p>
         
         
         <p>
            saṃbhavaṃ vibhavaṃ caiva mohātpaśyanti bāliśāḥ /<br />
            na saṃbhavaṃ na vibhavaṃ prajñāyukto vipaśyati // Lank_10.37 //
            </p>
         
         
         <p>
            akaniṣṭhabhavane divye sarvapāpavivarjite /<br />
            nirvikalpāḥ sadā yuktāścittacaittavivarjitāḥ // Lank_10.38 //
            </p>
         
         
         <p>
            balābhijñāvaśiprāptāḥ tatsamādhigatiṃgatāḥ /<br />
            tatra budhyanti saṃbuddhā nirmitastviha budhyate // Lank_10.39 //
            </p>
         
         <span class="note"><span class="bold">Vaidya 110</span></span>
         
         <p>
            nirmāṇakoṭyo hyamitā buddhānāṃ niścaranti ca /<br />
            sarvatra bālāḥ śṛṇvanti dharmaṃ tebhyaḥ pratiśrutvā (?) // Lank_10.40 //
            </p>
         
         
         <p>
            ādimadhyāntanirmuktaṃ bhāvābhāvavivarjitam /<br />
            vyāpinamacalaṃ śuddhamacitraṃ citrasaṃbhavam // Lank_10.41 //
            </p>
         
         
         <p>
            vijñaptigotrasaṃchannamālīnaṃ sarvadehinām /<br />
            bhrānteśca vidyate māyā na māyā bhrāntikāraṇam // Lank_10.42 //
            </p>
         
         
         <p>
            cittasya mohenāpyasti yatkiṃcidapi vidyate /<br />
            svabhāvadvayanibaddhamālayavijñānanirmitam /<br />
            lokaṃ vijñaptimātraṃ ca dṛṣṭyaughaṃ dharmapudgalam // Lank_10.43 //
            </p>
         
         
         <p>
            vibhāvya lokamevaṃ tu parāvṛtto yadā bhavet /<br />
            tadā putro bhavenmahyaṃ niṣpannadharmavartakaḥ // Lank_10.44 //
            </p>
         
         
         <p>
            uṣṇadravacalakaṭhinā dharmā bālairvikalpitāḥ /<br />
            asadbhūtasamāropo nāsti lakṣyaṃ na lakṣaṇam // Lank_10.45 //
            </p>
         
         
         <p>
            aṣṭadravyakametattu kāyasaṃsthānamindriyam /<br />
            rūpaṃ kalpanti vai bālā bhrāntāḥ saṃsārapañjare // Lank_10.46 //
            </p>
         
         
         <p>
            hetupratyayasāmagryā bālāḥ kalpanti saṃbhavam /<br />
            ajānānā nayamidaṃ bhramanti tribhavālaye // Lank_10.47 //
            </p>
         
         
         <p>
            sarvabhāvāsvabhāvā ca vacanamapi nṛṇām /<br />
            kalpanāccāpi nirmāṇaṃ nāsti svapnopamaṃ bhavam /<br />
            parīkṣenna saṃsarennāpi nirvāyāt // Lank_10.48 //
            </p>
         
         
         <p>
            cittaṃ vicitraṃ bījākhyaṃ khyāyate cittagocaram /<br />
            khyātau kalpanti utpattiṃ bālāḥ kalpadvaye ratāḥ // Lank_10.49 //
            </p>
         
         
         <p>
            ajñāna tṛṣṇā karmaṃ ca cittacaittā na mārakam /<br />
            pravartati tato yasmātpāratantryaṃ hi tanmatam // Lank_10.50 //
            </p>
         
         
         <p>
            te ca kalpanti yadvastu cittagocaravibhramam /<br />
            kalpanāyāmaniṣpannaṃ mithyābhrāntivikalpitam // Lank_10.51 //
            </p>
         
         
         <p>
            cittaṃ pratyayasaṃbaddhaṃ pravartati śarīriṇām /<br />
            pratyayebhyo vinirmuktaṃ na paśyāmi vadāmyaham // Lank_10.52 //
            </p>
         
         
         <p>
            pratyayebhyo vinirmuktaṃ svalakṣaṇavivarjitam /<br />
            na tiṣṭhati yadā dehe tena mahyamagocaram // Lank_10.53 //
            </p>
         
         <span class="note"><span class="bold">Vaidya 111</span></span>
         
         <p>
            rājā śreṣṭhī yathā putrān vicitrairmṛgasādṛśaiḥ /<br />
            pralobhya krīḍati gṛhe vane mṛgasamāgamam // Lank_10.54 //
            </p>
         
         
         <p>
            tathāhaṃ lakṣaṇaiścitrairdharmāṇāṃ pratibimbakaiḥ /<br />
            pratyātmavedyāṃ hi sutāṃ bhūtakoṭiṃ vadāmyaham // Lank_10.55 //
            </p>
         
         
         <p>
            taraṃgā hyudadheryadvatpavanapratyayoditāḥ /<br />
            nṛtyamānāḥ pravartante vyucchedaścaḥ na vidyate // Lank_10.56 //
            </p>
         
         
         <p>
            ālayaughastathā nityaṃ viṣayapavaneritaḥ /<br />
            citraistaraṃgavijñānairnṛtyamānaḥ pravartate // Lank_10.57 //
            </p>
         
         
         <p>
            grāhyagrāhakabhāvena cittaṃ namati dehinām /<br />
            dṛśyasya lakṣaṇaṃ nāsti yathā bālairvikalpyate // Lank_10.58 //
            </p>
         
         
         <p>
            paramālayavijñānaṃ vijñaptirālayaṃ punaḥ /<br />
            grāhyagrāhakāpagamāttathatāṃ deśayāmyaham // Lank_10.59 //
            </p>
         
         
         <p>
            nāsti skandheṣvātmā na sattvo na ca pudgalaḥ /<br />
            utpadyate ca vijñānaṃ vijñānaṃ ca nirudhyate // Lank_10.60 //
            </p>
         
         
         <p>
            nimnonnataṃ yathā citre dṛśyate na ca vidyate /<br />
            tathā bhāveṣu bhāvatvaṃ dṛśyate na ca vidyate // Lank_10.61 //
            </p>
         
         
         <p>
            gandharvanagaraṃ yadvadyathā ca mṛgatṛṣṇikā /<br />
            dṛśyaṃ khyāti tathā nityaṃ prajñayā ca na vidyate // Lank_10.62 //
            </p>
         
         
         <p>
            pramāṇendriyanirvṛttaṃ na kāryaṃ nāpi kāraṇam /<br />
            buddhiboddhavyarahitaṃ lakṣyalakṣaṇavarjitam // Lank_10.63 //
            </p>
         
         
         <p>
            skandhān pratītya saṃbuddho na dṛṣṭaḥ kenacitkvacit /<br />
            yo na dṛṣṭaḥ kvacitkena kutastasya vibhāvanā // Lank_10.64 //
            </p>
         
         
         <p>
            pratyayairhetudṛṣṭāntaiḥ pratijñā kāraṇena ca /<br />
            svapnagandharvacakreṇa marīcyā somabhāskaraiḥ // Lank_10.65 //
            </p>
         
         
         <p>
            adṛśyaṃ kulādidṛṣṭāntairutpattiṃ vādayāmyaham /<br />
            svapnavibhramamāyākhyaṃ śūnyaṃ vai kalpitaṃ jagat // Lank_10.66 //
            </p>
         
         
         <p>
            anāśritaśca trailokye adhyātmaṃ ca bahistathā /<br />
            anutpannaṃ bhavaṃ dṛṣṭvā kṣāntyanutpatti jāyate // Lank_10.67 //
            </p>
         
         
         <p>
            māyopamasamādhiṃ ca kāyaṃ manomayaṃ punaḥ /<br />
            abhijñā vaśitā tasya balā cittasya citritā // Lank_10.68 //
            </p>
         
         
         <p>
            bhāvā yeṣāṃ hyanutpannāḥ śūnyā vai asvabhāvakāḥ /<br />
            teṣāmutpadyate bhrāntiḥ pratyayaiśca nirudhyate // Lank_10.69 //
            </p>
         
         <span class="note"><span class="bold">Vaidya 112</span></span>
         
         <p>
            cittaṃ hi khyāti cittasya bahirdhā khyāti rūpiṇaḥ /<br />
            anyanna vidyate dṛśyaṃ yathā bālairvikalpyate // Lank_10.70 //
            </p>
         
         
         <p>
            saṃkalā buddhabimbaṃ ca bhūtānāṃ ca vidāraṇam /<br />
            adhiṣṭhanti jagaccitraṃ prajñaptyā vai suśikṣitāḥ // Lank_10.71 //
            </p>
         
         
         <p>
            dehaḥ pratiṣṭhā bhogaśca grāhyavijñaptayastrayaḥ /<br />
            mana udgrahavijñaptivikalpo grāhakāstrayaḥ // Lank_10.72 //
            </p>
         
         
         <p>
            vikalpaśca vikalpyaṃ ca yāvattvakṣaragocaram /<br />
            tāvattattvaṃ na paśyanti tārkikāstarkavibhramāt // Lank_10.73 //
            </p>
         
         
         <p>
            naiḥsvabhāvyaṃ hi bhāvānāṃ yadā budhyanti prajñayā /<br />
            tadā viśramati yogī ānimittapratiṣṭhitaḥ // Lank_10.74 //
            </p>
         
         
         <p>
            masimrakṣitako yadvadgṛhyate kurkuṭo 'budhaiḥ /<br />
            sa evāyamajānānairbālairyānatrayaṃ tathā // Lank_10.75 //
            </p>
         
         
         <p>
            na hyatra śrāvakāḥ kecinnāsti pratyekayānikāḥ /<br />
            yaccaitaddṛśyate rūpaṃ śrāvakasya jinasya ca /<br />
            nirmāṇaṃ deśayantyete bodhisattvāḥ kṛpātmakāḥ // Lank_10.76 //
            </p>
         
         
         <p>
            vijñaptimātraṃ tribhavaṃ svabhāvadvayakalpitam /<br />
            parāvṛttastu tathatā dharmapudgalasaṃcarāt // Lank_10.77 //
            </p>
         
         
         <p>
            somabhāskaradīpārcirbhūtāni maṇayastathā /<br />
            nirvikalpāḥ pravartante tathā buddhasya buddhatā // Lank_10.78 //
            </p>
         
         
         <p>
            keśoṇḍukaṃ yathā mithyā gṛhyate taimirairjanaiḥ /<br />
            tathā bhāvavikalpo 'yaṃ mithyā bālairvikalpyate // Lank_10.79 //
            </p>
         
         
         <p>
            sthitibhaṅgotpattirahitā nityānityavivarjitāḥ /<br />
            saṃkleśavyavadānākhyā bhāvāḥ keśoṇḍukopamāḥ // Lank_10.80 //
            </p>
         
         
         <p>
            puttalikaṃ yathā kaścitkanakābhaṃ paśyate jagat /<br />
            na hyasti kanakaṃ tatra bhūmiśca kanakāyate // Lank_10.81 //
            </p>
         
         
         <p>
            evaṃ hi dūṣitā bālāścittacaittairanādikaiḥ /<br />
            māyāmarīciprabhavaṃ bhāvaṃ gṛhṇanti tattvataḥ // Lank_10.82 //
            </p>
         
         
         <p>
            ekabījamabījaṃ ca samudraikaṃ ca bījakam /<br />
            sarvabījakamapyetaccittaṃ paśyatha citrikam // Lank_10.83 //
            </p>
         
         
         <p>
            ekaṃ bījaṃ yadā śuddhaṃ parāvṛttamabījakam /<br />
            samaṃ hi nirvikalpatvādudrekājjanmasaṃkaraḥ /<br />
            bījamāvahate citraṃ sarvabījaṃ taducyate // Lank_10.84 //
            </p>
         
         <span class="note"><span class="bold">Vaidya 113</span></span>
         
         <p>
            na hyatrotpadyate kiṃcitpratyayairna nirudhyate /<br />
            utpadyante nirudhyante pratyayā eva kalpitāḥ // Lank_10.85 //
            </p>
         
         
         <p>
            prajñaptimātraṃ tribhavaṃ nāsti vastu svabhāvataḥ /<br />
            prajñaptivastubhāvena kalpayiṣyanti tārkikāḥ // Lank_10.86 //
            </p>
         
         
         <p>
            bhāvasvabhāvajijñāsā na hi bhrāntirnivāryate /<br />
            bhāvasvabhāvānutpattirevaṃ dṛṣṭvā vimucyate // Lank_10.87 //
            </p>
         
         
         <p>
            na māyā nāstisādharmyādbhāvānāṃ kathyate 'stitā /<br />
            vitathāśuvidyutsadṛśāstena māyopamāḥ smṛtāḥ // Lank_10.88 //
            </p>
         
         
         <p>
            na cotpadyā na cotpannāḥ pratyayo 'pi na kecana /<br />
            saṃvidyante kvacittena vyavahāraṃ tu kathyate // Lank_10.89 //
            </p>
         
         
         <p>
            na bhaṅgotpādasaṃkleśaḥ pratyayānāṃ nivāryate /<br />
            yattu bālā vikalpenti pratyayaiḥ saṃnivāryate // Lank_10.90 //
            </p>
         
         
         <p>
            na svabhāvo na vijñaptirna vastu na ca ālayaḥ /<br />
            bālairvikalpitā hyete vaśabhūtaiḥ kutārkikaiḥ // Lank_10.91 //
            </p>
         
         
         <p>
            cittamātraṃ yadā lokaṃ prapaśyanti jinātmajāḥ /<br />
            tadā nairvāṇikaṃ kāyaṃ kriyāsaṃskāravarjitam /<br />
            labhante te balābhijñāvaśitaiḥ saha saṃyutam // Lank_10.92 //
            </p>
         
         
         <p>
            sarvarūpāvabhāsaṃ hi yadā cittaṃ pravartate /<br />
            nātra cittaṃ na rūpāṇi bhrāntaṃ cittamanādikam // Lank_10.93 //
            </p>
         
         
         <p>
            tadā yogī hyanābhāsaṃ prajñayā paśyate jagat /<br />
            nimittaṃ vastuvijñaptirmanovispanditaṃ ca yat /<br />
            atikramya tu putrā me nirvikalpāścaranti te // Lank_10.94 //
            </p>
         
         
         <p>
            gandharvanagaraṃ māyā keśoṇḍuka marīcikā /<br />
            asatyāḥ satyataḥ khyānti tathā bhāveṣu bhāvanā // Lank_10.95 //
            </p>
         
         
         <p>
            anutpannāḥ sarvabhāvā bhrāntimātraṃ hi dṛśyate /<br />
            bhrāntiṃ kalpenti utpannāṃ bālāṃ kalpadvaye ratāḥ // Lank_10.96 //
            </p>
         
         
         <p>
            aupapattyaṅgikaṃ cittaṃ vicitraṃ vāsanāsaṃbhavam /<br />
            pravartate taraṃgaughaṃ tacchedānna pravartate // Lank_10.97 //
            </p>
         
         
         <p>
            vicitrālambanaṃ citraṃ yathā citte pravatate /<br />
            tathākāśe ca kuḍye ca kasmānnābhipravartate // Lank_10.98 //
            </p>
         
         
         <p>
            nimitaṃ kiṃcidālambya yadi cittaṃ pravartate /<br />
            pratyayairjanitaṃ cittaṃ cittamātraṃ na yujyate // Lank_10.99 //
            </p>
         
         <span class="note"><span class="bold">Vaidya 114</span></span>
         
         <p>
            cittena gṛhyate cittaṃ nāsti kiṃcitsahetukam /<br />
            cittasya dharmatā śuddhā gagane nāsti vāsanā // Lank_10.100 //
            </p>
         
         
         <p>
            svacittābhiniveśena cittaṃ vai saṃpravartate /<br />
            bahirdhā nāsti vai dṛśyamato vai cittamātrakam // Lank_10.101 //
            </p>
         
         
         <p>
            cittamālayavijñānaṃ mano yanmanyanātmakam /<br />
            gṛhṇāti viṣayān yena vijñānaṃ hi taducyate // Lank_10.102 //
            </p>
         
         
         <p>
            cittamavyākṛtaṃ nityaṃ mano hyubhayasaṃcaram /<br />
            vartamānaṃ hi vijñānaṃ kuśalākuśalaṃ hi tat // Lank_10.103 //
            </p>
         
         
         <p>
            dvāraṃ hi paramārthasya vijñaptidvayavarjitam /<br />
            yānatrayavyavasthānaṃ nirābhāse sthitaṃ kutaḥ // Lank_10.104 //
            </p>
         
         
         <p>
            cittamātraṃ nirābhāsaṃ vihārā buddhabhūmiśca /<br />
            etaddhi bhāṣitaṃ buddhairbhāṣante bhāṣayanti ca // Lank_10.105 //
            </p>
         
         
         <p>
            cittaṃ hi bhūmayaḥ sapta nirābhāsā ca aṣṭamī /<br />
            dve bhūmayo vihāraśca śeṣā bhūmirmamātmikā // Lank_10.106 //
            </p>
         
         
         <p>
            pratyātmavedyā śuddhā ca bhūmiścāpi mamātmikā /<br />
            māheśvaraparasthānamakaniṣṭhe virājate // Lank_10.107 //
            </p>
         
         
         <p>
            hutāśanasyaiva yathā niścerustasya raśmayaḥ /<br />
            citrā manoharāḥ saumyāstribhavaṃ nirmiṇanti ye // Lank_10.108 //
            </p>
         
         
         <p>
            nirmāya tribhavaṃ kiṃcitkiṃcidvai pūrvanirmitam /<br />
            tatra deśanti yānāni eṣā bhūmirmamātmikā // Lank_10.109 //
            </p>
         
         
         <p>
            nāsti kālo hyadhigame bhūmīnāṃ kṣatresaṃkrame /<br />
            cittamātramatikramya nirābhāse sthitaṃ phalam // Lank_10.110 //
            </p>
         
         
         <p>
            asattā caiva sattā ca dṛśyate ca vicitratā /<br />
            bālā grāhaviparyastā viparyāso hi citratā // Lank_10.111 //
            </p>
         
         
         <p>
            nirvikalpaṃ yadi jñānaṃ vastvastīti na yujyate /<br />
            yasmāccittaṃ na rūpāṇi nirvikalpaṃ hi tena tat // Lank_10.112 //
            </p>
         
         
         <p>
            indriyāṇi ca māyākhyā viṣayāḥ svapnasaṃnibhāḥ /<br />
            kartā karma kriyā caiva sarvathāpi na vidyate // Lank_10.113 //
            </p>
         
         
         <p>
            dhyānāni cāpramāṇāni ārūpyāśca samādhayaḥ /<br />
            saṃjñānirodho nikhilaścittamātre na vidyate // Lank_10.114 //
            </p>
         
         <span class="note"><span class="bold">Vaidya 115</span></span>
         
         <p>
            srotāpattiphalaṃ caiva sakṛdāgāmiphalaṃ tathā /<br />
            anāgāmiphalaṃ caiva arhattvaṃ cittavibhramaḥ // Lank_10.115 //
            </p>
         
         
         <p>
            śūnyamanityaṃ kṣaṇikaṃ bālāḥ kalpanti saṃskṛtam /<br />
            nadīdīpādidṛṣṭāntaiḥ kṣaṇikārtho vikalpyate // Lank_10.116 //
            </p>
         
         
         <p>
            nirvyāpāraṃ tu kṣaṇikaṃ viviktaṃ kriyavarjitam /<br />
            anutpattiṃ ca dharmāṇāṃ kṣaṇikārthaṃ vadāmyahyam // Lank_10.117 //
            </p>
         
         
         <p>
            saccāsato hyanutpādaḥ sāṃkhyavaiśeṣikaiḥ smṛtaḥ /<br />
            avyākṛtāni sarvāṇi taireva hi prakāśitam // Lank_10.118 //
            </p>
         
         
         <p>
            caturvidhaṃ vyākaraṇamekāṃśaparipṛcchanam /<br />
            vibhajyasthāpanīyaṃ ca tīrthavādanivāraṇam // Lank_10.119 //
            </p>
         
         
         <p>
            sarvaṃ vidyati saṃvṛtyāṃ paramārthe na vidyate /<br />
            dharmāṇāṃ niḥsvabhāvatvaṃ paramārthe 'pi dṛśyate /<br />
            upalabdhiniḥsvabhāve saṃvṛtistena ucyate // Lank_10.120 //
            </p>
         
         
         <p>
            abhilāpahetuko bhāvaḥ svabhāvo yadi vidyate /<br />
            abhilāpasaṃbhavo bhāvo nāstīti ca na vidyate // Lank_10.121 //
            </p>
         
         
         <p>
            nirvastuko hyabhilāpastatsaṃvṛtyāpi na vidyate /<br />
            viparyāsasya vastutvāccopalabdhirna vidyate // Lank_10.122 //
            </p>
         
         
         <p>
            vidyate cedviparyāso naiḥsvābhāvyaṃ na vidyate /<br />
            viparyāsasya vastutvādyadyadevopalabhyate /<br />
            niḥsvabhāvaṃ bhavettaddhi sarvathāpi na vidyate // Lank_10.123 //
            </p>
         
         
         <p>
            yadetaddṛśyate citraṃ cittaṃ dauṣṭhulyavāsitam /<br />
            rūpāvabhāsagrahaṇaṃ bahirdhā cittavibhramam // Lank_10.124 //
            </p>
         
         
         <p>
            vikalpenāvikalpena vikalpo hi prahīyate /<br />
            vikalpenāvikalpena śūnyatātattvadarśanam // Lank_10.125 //
            </p>
         
         
         <p>
            māyāhastī yathā citraṃ patrāṇi kanakā yathā /<br />
            tathā dṛśyaṃ nṛṇāṃ khyāti citte ajñānavāsite // Lank_10.126 //
            </p>
         
         
         <p>
            āryo na paśyate bhrāntiṃ nāpi tattvaṃ tadantare /<br />
            bhrāntireva bhavettattvaṃ yasmāttattvaṃ tadantare // Lank_10.127 //
            </p>
         
         
         <p>
            bhrāntiṃ vidhūya sarvāṃ tu nimittaṃ yadi jāyate /<br />
            saiva cāsya bhavedbhrāntiraśuddhaṃ timiraṃ yathā // Lank_10.128 //
            </p>
         
         
         <p>
            keśoṇḍukaṃ taimiriko yathā gṛhṇāti vibhramāt /<br />
            viṣayeṣu tadvadbālānāṃ grahaṇaṃ saṃpravartate // Lank_10.129 //
            </p>
         
         <span class="note"><span class="bold">Vaidya 116</span></span>
         
         <p>
            keśoṇḍukaprakhyamidaṃ marīcyudakavibhramam /<br />
            tribhavaṃ svapnamāyābhaṃ vibhāvento vimucyate // Lank_10.130 //
            </p>
         
         
         <p>
            vikalpaśca vikalpyaśca vikalpasya pravartate /<br />
            bandho bandhyaśca baddhaśca ṣaḍete mokṣahetavaḥ // Lank_10.131 //
            </p>
         
         
         <p>
            na bhūmayo na satyāni na kṣetrā na ca nirmitāḥ /<br />
            buddhāḥ pratyekabuddhāśca śrāvakāścāpi kalpitāḥ // Lank_10.132 //
            </p>
         
         
         <p>
            pudgalaḥ saṃtatiḥ skandhāḥ pratyayā hyaṇavastathā /<br />
            pradhānamīśvaraḥ kartā cittamātre vikalpyate // Lank_10.133 //
            </p>
         
         
         <p>
            cittaṃ hi sarvaṃ sarvatra sarvadeheṣu vartate /<br />
            vicitraṃ gṛhyate 'sadbhiścittamātraṃ hyalakṣaṇam // Lank_10.134 //
            </p>
         
         
         <p>
            na hyātmā vidyate skandhe skandhāścaiva hi nātmani /<br />
            na te yathā vikalpyante na ca te vai na santi ca // Lank_10.135 //
            </p>
         
         
         <p>
            astitvaṃ sarvabhāvānāṃ yathā bālairvikalpyate /<br />
            yadi te bhavedyathādṛṣṭāḥ sarve syustattvadarśinaḥ // Lank_10.136 //
            </p>
         
         
         <p>
            abhāvātsarvadharmaṇāṃ saṃkleśo nāsti śuddhi ca /<br />
            na ca te tathā yathādṛṣṭā na ca te vai na santi ca // Lank_10.137 //
            </p>
         
         
         <p>
            bhrāntirnimittaṃ saṃkalpaḥ paratantrasya lakṣaṇam /<br />
            tasminnimitte yannāma tadvikalpitalakṣaṇam // Lank_10.138 //
            </p>
         
         
         <p>
            nāmanimittasaṃkalpo yadā tasya na jāyate /<br />
            pratyayāvastusaṃketaṃ pariniṣpannalakṣaṇam // Lank_10.139 //
            </p>
         
         
         <p>
            vaipākikāśca ye buddhā jinā nairmāṇikāśca ye /<br />
            sattvāśca bodhisattvāśca kṣetrāṇi ca diśe diśe // Lank_10.140 //
            </p>
         
         
         <p>
            nisyandadharmanirmāṇā jinā nairmāṇikāśca ye /<br />
            sarve te hyamitābhasya sukhāvatyā vinirgatāḥ // Lank_10.141 //
            </p>
         
         
         <p>
            yacca nairmāṇikairbhāṣṭaṃ yacca bhāṣṭaṃ vipākajaiḥ /<br />
            sūtrāntavaipulyanayaṃ tasya saṃdhiṃ vijānatha // Lank_10.142 //
            </p>
         
         
         <p>
            yadbhāṣitaṃ jinasutairyacca bhāṣanti nāyakāḥ /<br />
            yaddhi nairmāṇikābhāṣṭaṃ na tu vaipākikairjinaiḥ // Lank_10.143 //
            </p>
         
         
         <p>
            anutpannā hyamī dharmā na caivaite na santi ca /<br />
            gandharvanagarasvapnamāyānirmāṇasādṛśāḥ // Lank_10.144 //
            </p>
         
         <span class="note"><span class="bold">Vaidya 117</span></span>
         
         <p>
            cittaṃ pravartate cittaṃ cittameva vimucyate /<br />
            cittaṃ hi jāyate nānyaccittameva nirudhyate // Lank_10.145 //
            </p>
         
         
         <p>
            arthābhāsaṃ nṛṇāṃ cittaṃ cittaṃ vai khyāti kalpitam /<br />
            nāstyarthaścittamātreyaṃ nirvikalpo vimucyate // Lank_10.146 //
            </p>
         
         
         <p>
            anādikālaprapañcadauṣṭhulyaṃ hi samāhitam /<br />
            vikalpo bhāvitastena mithyābhāsaṃ pravartate // Lank_10.147 //
            </p>
         
         
         <p>
            arthābhāse ca vijñāne jñānaṃ tathatāgocaram /<br />
            parāvṛttaṃ nirābhāsamāryāṇāṃ gocare hyasau // Lank_10.148 //
            </p>
         
         
         <p>
            arthapravicayaṃ dhyānaṃ dhyānaṃ bālopacārikam /<br />
            tathatārambaṇaṃ dhyānaṃ dhyānaṃ tāthāgataṃ śubham // Lank_10.149 //
            </p>
         
         
         <p>
            parikalpitaṃ svabhāvena sarvadharmā ajānakāḥ /<br />
            paratantraṃ samāśritya vikalpo bhramate nṛṇām // Lank_10.150 //
            </p>
         
         
         <p>
            paratantraṃ yathā śuddhaṃ vikalpena visaṃyutam /<br />
            parāvṛttaṃ hi tathatā vihāraḥ kalpavarjitaḥ // Lank_10.151 //
            </p>
         
         
         <p>
            mā vikalpaṃ vikalpetha vikalpo nāsti satyataḥ /<br />
            bhrāntiṃ vikalpayantasya grāhyagrāhakayorna tu /<br />
            bāhyārthadarśanaṃ kalpaṃ svabhāvaḥ parikalpitaḥ // Lank_10.152 //
            </p>
         
         
         <p>
            yena kalpena kalpenti svabhāvaḥ pratyayodbhavaḥ /<br />
            bāhyārthadarśanaṃ mithyā nāstyarthaṃ cittameva tu // Lank_10.153 //
            </p>
         
         
         <p>
            yuktyā vipaśyamānānāṃ grāhagrāhyaṃ nirudhyate /<br />
            bāhyo na vidyate hyartho yathā bālairvikalpyate // Lank_10.154 //
            </p>
         
         
         <p>
            vāsanairlulitaṃ cittamarthābhāsaṃ pravartate /<br />
            kalpadvayanirodhena jñānaṃ tathatagocaram // Lank_10.155 //
            </p>
         
         
         <p>
            utpadyate hyanābhāsamacintyamāryagocaram /<br />
            nāmanimittasaṃkalpaḥ svabhāvadvayalakṣaṇam /<br />
            samyagjñānaṃ hi tathatā pariniṣpannalakṣaṇam // Lank_10.156 //
            </p>
         
         
         <p>
            mātāpitṛsamāyogādālayamanasaṃyutam /<br />
            ghṛtakumbhe mūṣikā yadvatsaha śukreṇa vardhate // Lank_10.157 //
            </p>
         
         
         <p>
            peśīghanārbudaṃ piṭakamaśubhaṃ karmacitritam /<br />
            karmavāyumahābhūtaiḥ phalavatsaṃprapadyate // Lank_10.158 //
            </p>
         
         <span class="note"><span class="bold">Vaidya 118</span></span>
         
         <p>
            pañcapañcakapañcaiva vraṇāścaiva navaiva tu /<br />
            nakhadantaromasaṃchannaḥ sphuramāṇaḥ prajāyate // Lank_10.159 //
            </p>
         
         
         <p>
            prajātamātraṃ viṣṭhākṛmiṃ suptabuddheva mānavaḥ /<br />
            cakṣuṣā sphurate rūpaṃ vivṛddhiṃ yāti kalpanāt // Lank_10.160 //
            </p>
         
         
         <p>
            tālvoṣṭhapuṭasaṃyogādvikalpenāvadhāryate /<br />
            vācā pravartate nṝṇāṃ śukasyeva vikalpanā // Lank_10.161 //
            </p>
         
         
         <p>
            niścitāstīrthyavādānāṃ mahāyānamaniścitam /<br />
            sattvāśrayapravṛtto 'yaṃ kudṛṣṭīnāmanāspadam // Lank_10.162 //
            </p>
         
         
         <p>
            pratyātmavedyayānaṃ me tārkikāṇāmagocaram /<br />
            paścātkāle gate nāthe brūhi ko 'yaṃ dhariṣyati // Lank_10.163 //
            </p>
         
         
         <p>
            nirvṛte sugate paścātkālo 'tīto bhaviṣyati /<br />
            mahāmate nibodha tvaṃ yo netrīṃ dhārayiṣyati // Lank_10.164 //
            </p>
         
         
         <p>
            dakṣiṇāpathavedalyāṃ bhikṣuḥ śrīmān mahāyaśāḥ /<br />
            nāgāhvayaḥ sa nāmnā tu sadasatpakṣadārakaḥ // Lank_10.165 //
            </p>
         
         
         <p>
            prakāśya loke madyānaṃ mahāyānamanuttaram /<br />
            āsādya bhūmiṃ muditāṃ yāsyate 'sau sukhāvatīm // Lank_10.166 //
            </p>
         
         
         <p>
            buddhyā vivecyamānānāṃ svabhāvo nāvadhāryate /<br />
            yasmāttadanabhilāpyāste niḥsvabhāvāśca deśitāḥ // Lank_10.167 //
            </p>
         
         
         <p>
            pratyayotpādite hyarthe nāstyastīti na vidyate /<br />
            pratyayāntargataṃ bhāvaṃ ye kalpentyasti nāsti ca /<br />
            dūrībhūtā bhavenmanye śāsanāttīrthadṛṣṭayaḥ // Lank_10.168 //
            </p>
         
         
         <p>
            abhidhānaṃ sarvabhāvānāṃ janmāntaraśataiḥ sadā /<br />
            abhyastamabhyasantaṃ ca parasparavikalpayā // Lank_10.169 //
            </p>
         
         
         <p>
            akathyamāne saṃmohaṃ sarvaloka āpadyate /<br />
            tasmātkriyate nāma saṃmohasya vyudāsārtham // Lank_10.170 //
            </p>
         
         
         <p>
            trividhena vikalpena bālairbhāvā vikalpitāḥ /<br />
            bhrāntirnāmavikalpena pratyayairjanitena ca // Lank_10.171 //
            </p>
         
         
         <p>
            aniruddhā hyanutpannāḥ prakṛtyā gaganopamāḥ /<br />
            abhāvasvabhāvā ye tu te vikalpitalakṣaṇāḥ // Lank_10.172 //
            </p>
         
         
         <p>
            pratibhāsabimbamāyābhamarīcyā supinena tu /<br />
            alātacakragandharvapratiśrutkāsamodbhavāḥ // Lank_10.173 //
            </p>
         
         <span class="note"><span class="bold">Vaidya 119</span></span>
         
         <p>
            advayā tathatā śūnyā bhūtakoṣṭiśca dharmatā /<br />
            nirvikalpaśca deśemi ye te niṣpannalakṣaṇāḥ // Lank_10.174 //
            </p>
         
         
         <p>
            vākcittagocaraṃ mithyā satyaṃ prajñā vikalpitā /<br />
            dvayāntapatitaṃ cittaṃ tasmātprajñā na kalpitā // Lank_10.175 //
            </p>
         
         
         <p>
            asti nāsti ca dvāvantau yāvaccittasya gocaraḥ /<br />
            gocareṇa vidhūtena samyakcittaṃ nirudhyate // Lank_10.176 //
            </p>
         
         
         <p>
            viṣayagrahaṇābhāvānnirodhena ca nāsti ca /<br />
            vidyate tathatāvasthā āryāṇāṃ gocaro yathā // Lank_10.177 //
            </p>
         
         
         <p>
            bālānāṃ na tathā khyāti yathā khyāti manīṣiṇām /<br />
            manīṣiṇāṃ tathā khyāti sarvadharmā alakṣaṇāḥ // Lank_10.178 //
            </p>
         
         
         <p>
            hārakūṭaṃ yathā bālaiḥ suvarṇaṃ parikalpyate /<br />
            asuvarṇaṃ suvarṇābhaṃ tathā dharmāḥ kutārkikaiḥ // Lank_10.179 //
            </p>
         
         
         <p>
            abhūtvā yasya cotpādo bhūtvā cāpi vinaśyati /<br />
            pratyayaiḥ sadasaccāpi na te me śāsane sthitāḥ // Lank_10.180 //
            </p>
         
         
         <p>
            anādyanidhanābhāvādbhūtalakṣaṇasaṃsthitāḥ /<br />
            kāraṇakaravalloke na ca budhyanti tārkikāḥ // Lank_10.181 //
            </p>
         
         
         <p>
            atīto vidyate bhāvo vidyate ca anāgataḥ /<br />
            pratyakṣo vidyate yasmāttasmādbhāvā ajātakāḥ // Lank_10.182 //
            </p>
         
         
         <p>
            pariṇāmakālasaṃsthānaṃ bhūtabhāvendriyeṣu ca /<br />
            antarābhavasaṃgrāhaṃ ye kalpanti na te budhāḥ // Lank_10.183 //
            </p>
         
         
         <p>
            na pratītyasamutpannaṃ lokaṃ varṇanti vai jināḥ /<br />
            kiṃ tu pratyayamevāyaṃ loko gandharvasaṃnibhaḥ // Lank_10.184 //
            </p>
         
         
         <p>
            dharmasaṃketa evāyaṃ tasmiṃstadidamucyate /<br />
            saṃketācca pṛthagbhūto na jāto na nirudhyate // Lank_10.185 //
            </p>
         
         
         <p>
            darpaṇe udake netre bhāṇḍeṣu ca maṇīṣu ca /<br />
            bimbaṃ hi dṛśyate teṣu na ca bimbo 'sti kutracit // Lank_10.186 //
            </p>
         
         
         <p>
            bhāvābhāsaṃ tathā cittaṃ mṛgatṛṣṇā yathā nabhe /<br />
            dṛśyate citrarūpeṇa svapne vandhyauraso yathā // Lank_10.187 //
            </p>
         
         
         <p>
            na me yānaṃ mahāyānaṃ na ghoṣo na ca akṣarāḥ /<br />
            na satyā na vimokṣā vai na nirābhāsagocaram // Lank_10.188 //
            </p>
         
         
         <p>
            kiṃ tu yānaṃ mahāyānaṃ samādhivaśavartitā /<br />
            kāyaṃ manomayaṃ citraṃ vaśitāpuṣpamaṇḍitam // Lank_10.189 //
            </p>
         
         <span class="note"><span class="bold">Vaidya 120</span></span>
         
         <p>
            ekatvena pṛthaktvena bhāvo vai pratyaye na tu /<br />
            janma samāsamevoktaṃ nirodho nāśa eva hi // Lank_10.190 //
            </p>
         
         
         <p>
            ajātaśūnyatā caikamekaṃ jāteṣu śūnyatā /<br />
            ajātaśūnyatā śreṣṭhā naśyate jātaśūnyatā // Lank_10.191 //
            </p>
         
         
         <p>
            tathatā śūnyatā koṭī nirvāṇaṃ dharmadhātuvat /<br />
            kāyo manomayaṃ citraṃ paryāyairdeśitaṃ mayā // Lank_10.192 //
            </p>
         
         
         <p>
            sūtravinayābhidharmeṇa viśuddhiṃ kalpayanti ye /<br />
            granthato na tu arthena na te nairātmyamāśritāḥ // Lank_10.193 //
            </p>
         
         
         <p>
            na tīrthikairna buddhaiśca na mayā na ca kenacit /<br />
            pratyayaiḥ sādhitāstitvaṃ kathaṃ nāstirbhaviṣyati // Lank_10.194 //
            </p>
         
         
         <p>
            kena prasādhitāstitvaṃ pratyayairyasya nāstitā /<br />
            utpādavādadurdṛṣṭyā nāstyastīti vikalpayet // Lank_10.195 //
            </p>
         
         
         <p>
            yasya notpadyate kiṃcinna kiṃcittaṃ nirudhyate /<br />
            tasyāstināsti nopaiti viviktaṃ paśyato jagat // Lank_10.196 //
            </p>
         
         
         <p>
            dṛśyate śaśaviṣāṇākhyaṃ vikalpo vidyate nṛṇām /<br />
            ye tu kalpenti te bhrāntā mṛgatṛṣṇāṃ yathā mṛgāḥ // Lank_10.197 //
            </p>
         
         
         <p>
            vikalpābhiniveśena vikalpaḥ saṃpravartate /<br />
            nirhetukaṃ vikalpaṃ hi vikalpo 'pi na yujyate // Lank_10.198 //
            </p>
         
         
         <p>
            ajale ca jalagrāho mṛgatṛṣṇā yathā nabhe /<br />
            dṛśyate 'rtho hi bālānāmāryāṇāṃ na viśeṣataḥ // Lank_10.199 //
            </p>
         
         
         <p>
            āryāṇāṃ darśanaṃ śuddhaṃ vimokṣatrayasaṃbhavam /<br />
            utpādabhaṅganirmuktaṃ nirābhāsapracāriṇam // Lank_10.200 //
            </p>
         
         
         <p>
            gāmbhīryodāryavaipulyaṃ jñānaṃ kṣetrān vibhūti ca /<br />
            deśemi jinaputrāṇāṃ śrāvakāṇāmanityatām // Lank_10.201 //
            </p>
         
         
         <p>
            anityaṃ tribhavaṃ śūnyamātmātmīyavivarjitam /<br />
            śrāvakāṇāṃ ca deśemi tathā sāmānyalakṣaṇam // Lank_10.202 //
            </p>
         
         
         <p>
            sarvadharmeṣvasaṃsaktirvivekā hyekacārikā /<br />
            pratyekajinaputrāṇāṃ phalaṃ deśemyatarkikam // Lank_10.203 //
            </p>
         
         
         <p>
            svabhāvakalpitaṃ bāhyaṃ paratantraṃ ca dehinām /<br />
            apaśyannātmasaṃbhrāntiṃ tataścittaṃ pravartate // Lank_10.204 //
            </p>
         
         <span class="note"><span class="bold">Vaidya 121</span></span>
         
         <p>
            daśamī tu bhavetprathamī prathamī cāṣṭamī bhavet /<br />
            navamī saptamī cāpi saptamī cāṣṭamī bhavet // Lank_10.205 //
            </p>
         
         
         <p>
            dvitīyā tu tṛtīyā syāccaturthī pañcamī bhavet /<br />
            tṛtīyā tu bhavetṣaṣṭhī nirābhāse kramaḥ kutaḥ // Lank_10.206 //
            </p>
         
         
         <p>
            nirābhāso hi bhāvānāmabhāvo nāsti yoginām /<br />
            bhāvābhāvasamatvena āryāṇāṃ jāyate phalam // Lank_10.207 //
            </p>
         
         
         <p>
            kathaṃ hyabhāvo bhāvānāṃ kurute samatāṃ katham /<br />
            yadā cittaṃ na jānāti bāhyamadhyātmikaṃ calam /<br />
            tadā tu kurute nāśaṃ samatācittadarśanāt // Lank_10.208 //
            </p>
         
         
         <p>
            anādimati saṃsāre bhāvagrāhopagūhitam /<br />
            bālaiḥ kīla yathā kīlaṃ pralobhya vinivartate // Lank_10.209 //
            </p>
         
         
         <p>
            taddhetukaṃ tadālambyaṃ manogatisamāśrayam /<br />
            hetuṃ dadāti cittasya vijñānaṃ ca samāśritam // Lank_10.210 //
            </p>
         
         
         <p>
            vaipākikādadhiṣṭhānāṃ nikāyagatisaṃbhavāt /<br />
            labhyante yena vai svapne abhijñāśca caturvidhāḥ // Lank_10.211 //
            </p>
         
         
         <p>
            svapne ca labhyate yacca yacca buddhaprasādataḥ /<br />
            nikāyagatigotrā ye te vijñānavipākajāḥ // Lank_10.212 //
            </p>
         
         
         <p>
            vāsanairbhāvitaṃ cittaṃ bhāvābhāsaṃ pravartate /<br />
            bālā yadā na budhyante utpādaṃ deśayettadā // Lank_10.213 //
            </p>
         
         
         <p>
            yāvadvākyaṃ vikalpeti bhāvaṃ vai lakṣaṇānvitam /<br />
            tāvadvibudhyate cittamapaśyan hi svavibhramam // Lank_10.214 //
            </p>
         
         
         <p>
            utpādo varṇyate kasmātkasmāddṛśyaṃ na varṇyate /<br />
            adṛśyaṃ dṛśyamānaṃ hi kasya kiṃ varṇyate kutaḥ // Lank_10.215 //
            </p>
         
         
         <p>
            svacchaṃ cittaṃ svabhāvena manaḥ kaluṣakārakam /<br />
            manaśca sahavijñānairvāsanāṃ kṣipate sadā // Lank_10.216 //
            </p>
         
         
         <p>
            ālayo muñcate kāyaṃ manaḥ prārthayate gatim /<br />
            vijñānaṃ viṣayābhāsaṃ bhrāntiṃ dṛṣṭvā pralabhyate // Lank_10.217 //
            </p>
         
         
         <p>
            madīyaṃ dṛśyate cittaṃ bāhyamarthaṃ na vidyate /<br />
            evaṃ vibhāvayedbhrāntiṃ tathatāṃ cāpyanusmaret // Lank_10.218 //
            </p>
         
         
         <p>
            dhyāyināṃ viṣayaḥ karma buddhamāhātmyameva ca /<br />
            etāni trīṇyacintyāni acintyaṃ vijñānagocaram // Lank_10.219 //
            </p>
         
         <span class="note"><span class="bold">Vaidya 122</span></span>
         
         <p>
            anāgatamatītaṃ ca nirvāṇaṃ pudgalaṃ vacaḥ /<br />
            saṃvṛtyā deśayāmyetān paramārthastvanakṣaraḥ // Lank_10.220 //
            </p>
         
         
         <p>
            naikāyikāśca tīrthyāśca dṛṣṭimekāṃśamāśritāḥ /<br />
            cittamātre visaṃmūḍhā bhāvaṃ kalpenti bāhiram // Lank_10.221 //
            </p>
         
         
         <p>
            pratyekabodhiṃ buddhatvamarhattvaṃ buddhadarśanam /<br />
            gūḍhabījaṃ bhavedbodhau svapne vai sidhyate tu yaḥ // Lank_10.222 //
            </p>
         
         
         <p>
            kutra keṣāṃ kathaṃ kasmātkimarthaṃ ca vadāhi me /<br />
            mayācittamatiśāntaṃ sadasatpakṣadeśanām // Lank_10.223 //
            </p>
         
         
         <p>
            cittamātre vimūḍhānāṃ māyānāstyastideśanām /<br />
            utpādabhaṅgasaṃyuktaṃ lakṣyalakṣaṇavarjitam // Lank_10.224 //
            </p>
         
         
         <p>
            vikalpo mano nāma vijñānaiḥ pañcabhiḥ saha /<br />
            bimbaughajalatulyādau cittabījaṃ pravartate // Lank_10.225 //
            </p>
         
         
         <p>
            yadā cittaṃ manaścāpi vijñānaṃ na pravartate /<br />
            tadā manomayaṃ kāyaṃ labhate buddhabhūmi ca // Lank_10.226 //
            </p>
         
         
         <p>
            pratyayā dhātavaḥ skandhā dharmāṇāṃ ca svalakṣaṇam /<br />
            prajñaptiṃ pudgalaṃ cittaṃ svapnakeśoṇḍukopamāḥ // Lank_10.227 //
            </p>
         
         
         <p>
            māyāsvapnopamaṃ lokaṃ dṛṣṭvā tattvaṃ samāśrayet /<br />
            tattvaṃ hi lakṣaṇairmuktaṃ yuktihetuvivarjitam // Lank_10.228 //
            </p>
         
         
         <p>
            pratyātmavedyamāryāṇāṃ vihāraṃ tu smaretsadā /<br />
            yuktihetuvisaṃmūḍhaṃ lokaṃ tattve niveśayet // Lank_10.229 //
            </p>
         
         
         <p>
            sarvaprapañcopaśamādbhrānto nābhipravartate /<br />
            prajñā yāvadvikalpante bhrāntistāvatpravartate // Lank_10.230 //
            </p>
         
         
         <p>
            naiḥsvabhāvyaṃ ca bhāvaṃ ca śūnyā vai nityānityatā /<br />
            utpādavādināṃ dṛṣṭirna tvanutpādavādinām // Lank_10.231 //
            </p>
         
         
         <p>
            ekatvamanyatvobhayāmīśvarācca yadṛcchayā /<br />
            kālāpradhānādanyebhiḥ pratyayaiḥ kalpyate jagat // Lank_10.232 //
            </p>
         
         
         <p>
            saṃsārabījaṃ vijñānaṃ sati dṛśye pravartate /<br />
            kuḍye sati yathā citraṃ parijñānānnirudhyate // Lank_10.233 //
            </p>
         
         
         <p>
            māyāpuruṣavannṝṇāṃ mṛtajanma pravartate /<br />
            mohāttathaiva bālānāṃ bandhamokṣaṃ pravartate // Lank_10.234 //
            </p>
         
         
         <p>
            adhyātmabāhyaṃ dvividhaṃ dharmāśca pratyayāni ca /<br />
            etadvibhāvayan yogī nirābhāse pratiṣṭhate // Lank_10.235 //
            </p>
         
         <span class="note"><span class="bold">Vaidya 123</span></span>
         
         <p>
            na vāsanairbhidyate cittaṃ na cittaṃ vāsanaiḥ saha /<br />
            abhinnalakṣaṇaṃ cittaṃ vāsanaiḥ pariveṣṭitam // Lank_10.236 //
            </p>
         
         
         <p>
            malavadvāsanā yasya manovijñānasaṃbhavā /<br />
            paṭaśuklopamaṃ cittaṃ vāsanairna virājate // Lank_10.237 //
            </p>
         
         
         <p>
            yathā na bhāvo nābhāvo gaganaṃ kathyate mayā /<br />
            ālayaṃ hi tathā kāye bhāvābhāvavivarjitam // Lank_10.238 //
            </p>
         
         
         <p>
            manovijñānavyāvṛttaṃ cittaṃ kāluṣyavarjitam /<br />
            sarvadharmāvabodhena cittaṃ buddhaṃ vadāmyaham // Lank_10.239 //
            </p>
         
         
         <p>
            trisaṃtativyavacchinnaṃ sattāsattāvivarjitam /<br />
            cātuṣkoṭikayā muktaṃ bhavaṃ māyopamaṃ sadā // Lank_10.240 //
            </p>
         
         
         <p>
            dve svabhāvo bhavetsapta bhūmayaścittasaṃbhavāḥ /<br />
            śeṣā bhaveyurniṣpannā bhūmayo buddhabhūmi ca // Lank_10.241 //
            </p>
         
         
         <p>
            rūpī cārūpyadhātuśca kāmadhātuśca nirvṛtiḥ /<br />
            asmin kalevare sarvaṃ kathitaṃ cittagocaram // Lank_10.242 //
            </p>
         
         
         <p>
            upalabhyate yadā yāvadbhrāntistāvatpravartate /<br />
            bhrāntiḥ svacittasaṃbodhānna pravartate na nivartate // Lank_10.243 //
            </p>
         
         
         <p>
            anutpāde kāraṇābhāvo bhāve saṃsārasaṃgrahaḥ /<br />
            māyādisadṛśaṃ paśyan lakṣaṇaṃ na vikalpayet // Lank_10.244 //
            </p>
         
         
         <p>
            triyānamekayānaṃ ca ayānaṃ ca vadāmyaham /<br />
            bālānāṃ mandabuddhīnāmāryāṇāṃ ca viviktatām // Lank_10.245 //
            </p>
         
         
         <p>
            utpattirdvividhā mahyaṃ lakṣaṇādhigamau ca yā /<br />
            caturvidho nayavidhiḥ siddhāntaṃ yuktideśanā // Lank_10.246 //
            </p>
         
         
         <p>
            saṃsthānākṛtiviśeṣairbhrāntiṃ dṛṣṭvā vikalpyate /<br />
            nāmasaṃsthānavirahātsvabhāvamāryagocaram // Lank_10.247 //
            </p>
         
         
         <p>
            vikalpena kalpyate yāvattāvatkalpitalakṣaṇam /<br />
            vikalpakalpanābhāvātsvabhāvamāryagocaram // Lank_10.248 //
            </p>
         
         
         <p>
            nityaṃ ca śāśvataṃ tattvaṃ gotraṃ vastusvabhāvakam /<br />
            tathatā cittanirmuktaṃ kalpanaiśca vivarjitam // Lank_10.249 //
            </p>
         
         
         <p>
            yadyadvastu na śuddhiḥ syātsaṃkleśo nāpi kasyacit /<br />
            yasmācca śuṃdhyate cittaṃ saṃkleśaścāpi dṛśyate /<br />
            tasmāttattvaṃ bhavedvastu viśuddhamāryagocaram // Lank_10.250 //
            </p>
         
         <span class="note"><span class="bold">Vaidya 124</span></span>
         
         <p>
            pratyayairjanitaṃ lokaṃ vikalpaiśca vivarjitam /<br />
            māyādisvapnasadṛśaṃ vipaśyanto vimucyate // Lank_10.251 //
            </p>
         
         
         <p>
            dauṣṭhulyavāsanāścitrāścittena saha saṃyutāḥ /<br />
            bahirdhā dṛśyate nṝṇāṃ na hi cittasya dharmatā // Lank_10.252 //
            </p>
         
         
         <p>
            cittasya dharmatā śuddhā na cittaṃ bhrāntisaṃbhavam /<br />
            bhrāntiśca dauṣṭhulyamayī tena cittaṃ na dṛśyate // Lank_10.253 //
            </p>
         
         
         <p>
            bhrāntimātraṃ bhavettattvaṃ tattvaṃ nānyatra vidyate /<br />
            na saṃskāre na cānyatra kiṃ tu saṃskāradarśanāt // Lank_10.254 //
            </p>
         
         
         <p>
            lakṣyalakṣaṇanirmuktaṃ yadā paśyati saṃskṛtam /<br />
            vidhūtaṃ hi bhavettena svacittaṃ paśyato jagat // Lank_10.255 //
            </p>
         
         
         <p>
            cittamātraṃ samāruhya bāhyamarthaṃ na kalpayet /<br />
            tathatālambane sthitvā cittamātramatikramet // Lank_10.256 //
            </p>
         
         
         <p>
            cittamātramatikramya nirābhāsamatikramet /<br />
            nirābhāsasthito yogī mahāyānaṃ sa paśyati // Lank_10.257 //
            </p>
         
         
         <p>
            anābhogagatiḥ śāntā praṇidhānairviśodhitā /<br />
            jñānamanātmakaṃ śreṣṭhaṃ nirābhāse na paśyati // Lank_10.258 //
            </p>
         
         
         <p>
            cittasya gocaraṃ paśyetpaśyejjñānasya gocaram /<br />
            prajñāyā gocaraṃ paśyellakṣaṇe na pramuhyate // Lank_10.259 //
            </p>
         
         
         <p>
            cittasya duḥkhasatyaṃ samudayo jñānagocaraḥ /<br />
            dve satye buddhabhūmiśca prajñā yatra pravartate // Lank_10.260 //
            </p>
         
         
         <p>
            phalaprāptiśca nirvāṇaṃ mārgamaṣṭāṅgikaṃ tathā /<br />
            sarvadharmāvabodhena buddhajñānaṃ viśudhyate // Lank_10.261 //
            </p>
         
         
         <p>
            cakṣuśca rūpamāloka ākāśaśca manastathā /<br />
            ebhirutpadyate nṝṇāṃ vijñānaṃ hyālayodbhavam // Lank_10.262 //
            </p>
         
         
         <p>
            grāhyaṃ grāho grahītā ca nāsti nāma hyavastukam /<br />
            nirhetukaṃ vikalpaṃ ye manyanti hi na te budhāḥ // Lank_10.263 //
            </p>
         
         
         <p>
            arthe nāma hyasaṃbhūtamartho nāmni tathaiva ca /<br />
            hetvahetusamutpannaṃ vikalpaṃ na vikalpayet // Lank_10.264 //
            </p>
         
         
         <p>
            sarvabhāvasvabhāvo 'san vacanaṃ hi tathāpyasat /<br />
            śūnyatāṃ śūnyatārthaṃ vā bālo 'paśyan vidhāvati // Lank_10.265 //
            </p>
         
         <span class="note"><span class="bold">Vaidya 125</span></span>
         
         <p>
            satyasthitiṃ manyanayā dṛṣṭvā prajñaptideśanā /<br />
            ekatvaṃ pañcadhāsiddhamidaṃ satyaṃ prahīyate // Lank_10.266 //
            </p>
         
         
         <p>
            prapañcamārabhedyaśca astināsti vyatikramet /<br />
            nāsticchando bhave mithyāsaṃjñā nairātmyadarśanāt // Lank_10.267 //
            </p>
         
         
         <p>
            śāśvataṃ hi sakartṛtvaṃ vādamātrapravartitam /<br />
            satyaṃ paraṃ hyavaktavyaṃ nirodhe dharmadarśanam // Lank_10.268 //
            </p>
         
         
         <p>
            ālayaṃ hi samāśritya mano vai saṃpravartate /<br />
            cittaṃ manaśca saṃśritya vijñānaṃ saṃpravartate // Lank_10.269 //
            </p>
         
         
         <p>
            samāropaṃ samāropya tathatā cittadharmatā /<br />
            etadvibhāvayan yogī cittamātrajñatāṃ labhet // Lank_10.270 //
            </p>
         
         
         <p>
            manaśca lakṣaṇaṃ vastu nityānitye na manyate /<br />
            utpādaṃ cāpyanutpādaṃ yogī yoge na manyate // Lank_10.271 //
            </p>
         
         
         <p>
            arthadvayaṃ na kalpenti vijñānaṃ hyālayodbhavam /<br />
            ekamarthaṃ dvicittena na jānīte tadudbhavam // Lank_10.272 //
            </p>
         
         
         <p>
            na vaktā na ca vācyo 'sti na śūnyaṃ cittadarśanāt /<br />
            adarśanātsvacittasya dṛṣṭijālaṃ pravartate // Lank_10.273 //
            </p>
         
         
         <p>
            pratyayāgamanaṃ nāsti indriyāṇi na kecana /<br />
            na dhātavo na ca skandhā na rāgo na ca saṃskṛtam // Lank_10.274 //
            </p>
         
         
         <p>
            karmaṇo 'gniṃ na vai pūrvaṃ na kṛtaṃ na ca saṃskṛtam /<br />
            na koṭi na ca vai śaktirna mokṣo na ca bandhanam // Lank_10.275 //
            </p>
         
         
         <p>
            avyākṛto na bhāvo 'sti dharmādharmaṃ na caiva hi /<br />
            na kālaṃ na ca nirvāṇaṃ dharmatāpi na vidyate // Lank_10.276 //
            </p>
         
         
         <p>
            na ca buddho na satyāni na phalaṃ na ca hetavaḥ /<br />
            viparyayo na nirvāṇaṃ vibhavo nāsti saṃbhavaḥ // Lank_10.277 //
            </p>
         
         
         <p>
            dvādaśāṅgaṃ na caivāsti antānantaṃ na caiva hi /<br />
            sarvadṛṣṭiprahāṇāya cittamātraṃ vadāmyaham // Lank_10.278 //
            </p>
         
         
         <p>
            kleśāḥ karmapathā dehaḥ kartāraśca phalaṃ ca vai /<br />
            marīcisvapnasaṃkāśā gandharvanagaropamāḥ // Lank_10.279 //
            </p>
         
         
         <p>
            cittamātravyavasthānādvayāvṛttaṃ bhāvalakṣaṇam /<br />
            cittamātrapratiṣṭhānācchāśvatocchedadarśanam // Lank_10.280 //
            </p>
         
         <span class="note"><span class="bold">Vaidya 126</span></span>
         
         <p>
            skandhā na santi nirvāṇe na caivātmā na lakṣaṇam /<br />
            cittamātrāvatāreṇa mokṣagrāhānnivartate // Lank_10.281 //
            </p>
         
         
         <p>
            bhūdṛśyahetuko doṣo bahirdhā khyāyate nṛṇām /<br />
            cittaṃ hyadṛśyasaṃbhūtaṃ tena cittaṃ na dṛśyate // Lank_10.282 //
            </p>
         
         
         <p>
            dehabhogapratiṣṭhānā khyāyate vāsanā nṛṇām /<br />
            cittaṃ na bhāvo nābhāvo vāsane na virājate // Lank_10.283 //
            </p>
         
         
         <p>
            malo vai khyāyate śukle na śukle khyāyate malaḥ /<br />
            ghane hi gaganaṃ yadvattathā cittaṃ na dṛśyate // Lank_10.284 //
            </p>
         
         
         <p>
            cittena cīyate karma jñānena ca vicīyate /<br />
            prajñayā ca nirābhāsaṃ prabhāvaṃ cādhigacchati // Lank_10.285 //
            </p>
         
         
         <p>
            cittaṃ viṣayasaṃbaddhaṃ jñānaṃ tarke pravartate /<br />
            nirābhāse viśeṣe ca jñānaṃ vai saṃpravartate // Lank_10.286 //
            </p>
         
         
         <p>
            cittaṃ manaśca vijñānaṃ saṃjñā vai kalpavarjitā /<br />
            avikalpadharmatāṃ prāptāḥ śrāvakā na jinātmajāḥ // Lank_10.287 //
            </p>
         
         
         <p>
            kṣānte kṣānte viśeṣe vai jñānaṃ tāthāgataṃ śubham /<br />
            saṃjāyate viśeṣārthaṃ samudācāravarjitam // Lank_10.288 //
            </p>
         
         
         <p>
            parikalpitasvabhāvo 'sti paratantro na vidyate /<br />
            kalpitaṃ gṛhyate bhrāntyā paratantraṃ na kalpyate // Lank_10.289 //
            </p>
         
         
         <p>
            cittaṃ hyabhūtasaṃbhūtaṃ na cittaṃ dṛśyate kvacit /<br />
            dehabhogapratiṣṭhānaṃ khyāyate vāsanā nṛṇām // Lank_10.290 //
            </p>
         
         
         <p>
            na sarvabhautikaṃ rūpamasti rūpamabhautikam /<br />
            gandharvasvapnamāyā yā mṛgatṛṣṇā hyabhautikā // Lank_10.291 //
            </p>
         
         
         <p>
            prajñā hi trividhā mahyamāryaṃ yena prabhāvitam /<br />
            cittaṃ hyadṛśyasaṃbhūtaṃ tena cittaṃ na dṛśyate // Lank_10.292 //
            </p>
         
         
         <p>
            dehabhogapratiṣṭhānā khyāyate vāsanā nṛṇām /<br />
            lakṣaṇaṃ kalpate yena yaḥ svabhāvān vṛṇoti ca // Lank_10.293 //
            </p>
         
         
         <p>
            yānadvayavisaṃyuktā prajñā hyābhāsavarjitā /<br />
            saṃbhavābhiniveśena śrāvakāṇāṃ pravartate /<br />
            cittamātrāvatāreṇa prajñā tāthāgatī 'malā // Lank_10.294 //
            </p>
         
         
         <p>
            sato hi asataścāpi pratyayairyadi jāyate /<br />
            ekatvānyatvadṛṣṭiśca avaśyaṃ taiḥ samāśritā // Lank_10.295 //
            </p>
         
         <span class="note"><span class="bold">Vaidya 127</span></span>
         
         <p>
            vividhāgatirhi nirvṛttā yathā māyā na sidhyati /<br />
            nimittaṃ hi tathā citraṃ kalpyamānaṃ na sidhyati // Lank_10.296 //
            </p>
         
         
         <p>
            nimittadauṣṭhulyamayaṃ bandhanaṃ cittasaṃbhavam /<br />
            parikalpitaṃ hyajānānaiḥ paratantraṃ vikalpyate // Lank_10.297 //
            </p>
         
         
         <p>
            ya eva kalpito bhāvaḥ paratantraṃ tadeva hi /<br />
            kalpitaṃ hi vicitrābhaṃ paratantraṃ vikalpyate // Lank_10.298 //
            </p>
         
         
         <p>
            saṃvṛtiḥ paramārthaśca tṛtīyaṃ nāsti hetukam /<br />
            kalpitaṃ saṃvṛtirhyuktā tacchedādāryagocaraḥ // Lank_10.299 //
            </p>
         
         
         <p>
            yathā hi yogināṃ vastu citramekaṃ virājate /<br />
            na hyasti citratā tatra tathā kalpitalakṣaṇam // Lank_10.300 //
            </p>
         
         
         <p>
            yathā hi taimiraiścitraṃ kalpyate rūpadarśanam /<br />
            timiraṃ na rūpaṃ nārūpaṃ paratantraṃ tathā budhaiḥ // Lank_10.301 //
            </p>
         
         
         <p>
            hemaṃ syāttu yathā śuddhaṃ jalaṃ kaluṣavarjitam /<br />
            gaganaṃ hi ghanābhāvāttathā śuddhaṃ vikalpitam // Lank_10.302 //
            </p>
         
         
         <p>
            śrāvakastrividho mahyaṃ nirmitaḥ praṇidhānajaḥ /<br />
            rāgadveṣavisaṃyuktaḥ śrāvako dharmasaṃbhavaḥ // Lank_10.303 //
            </p>
         
         
         <p>
            bodhisattvo 'pi trividho buddhānāṃ nāsti lakṣaṇam /<br />
            citte citte tu sattvānāṃ buddhabimbaṃ vidṛśyate // Lank_10.304 //
            </p>
         
         
         <p>
            nāsti vai kalpito bhāvaḥ paratantraṃ ca vidyate /<br />
            samāropāpavādaṃ ca vikalpaṃ no vinaśyati // Lank_10.305 //
            </p>
         
         
         <p>
            kalpitaṃ yadyabhāvaḥ syātparatantrasvabhāvataḥ /<br />
            vinābhāvena vai bhāvaṃ bhāvaścābhāvasaṃbhavaḥ // Lank_10.306 //
            </p>
         
         
         <p>
            parikalpitaṃ samāśritya paratantraṃ pralabhyate /<br />
            nimittanāmasaṃbandhājjāyate parikalpitam // Lank_10.307 //
            </p>
         
         
         <p>
            atyantaṃ cāpyaniṣpannaṃ kalpitena parodbhavam /<br />
            tadā prajñāyate śuddhaḥ svabhāavaḥ pāramārthikaḥ // Lank_10.308 //
            </p>
         
         
         <p>
            parikalpitaṃ daśavidhaṃ paratantraṃ ca ṣaḍvidham /<br />
            tathatā ca pratyātmagatimato nāsti viśeṣaṇam // Lank_10.309 //
            </p>
         
         
         <p>
            pañca dharmā bhavettatvaṃ svabhāvā hi trayastathā /<br />
            etadvibhāvayan yogī tathatāṃ nātivartate // Lank_10.310 //
            </p>
         
         
         <p>
            nakṣatrameghasaṃsthānaṃ somabhāskarasaṃnibham /<br />
            cittaṃ saṃdṛśyate nṝṇāṃ dṛśyābhaṃ vāsanoditam // Lank_10.311 //
            </p>
         
         <span class="note"><span class="bold">Vaidya 128</span></span>
         
         <p>
            bhūtālabdhātmakā hyete na lakṣyaṃ na ca lakṣaṇam /<br />
            sarve bhūtamayā bhūtā yadi rūpaṃ hi bhautikam // Lank_10.312 //
            </p>
         
         
         <p>
            asaṃbhūtā mahābhūtā nāsti bhūteṣu bhautikam /<br />
            kāraṇaṃ hi mahābhūtāḥ kāryaṃ bhūsalilādayaḥ // Lank_10.313 //
            </p>
         
         
         <p>
            dravyaprajñaptirūpaṃ ca māyājātikṛtaṃ tathā /<br />
            svapnagandharvarūpaṃ ca mṛgatṛṣṇā ca pañcamam // Lank_10.314 //
            </p>
         
         
         <p>
            icchantikaṃ pañcavidhaṃ gotrāḥ pañca tathā bhavet /<br />
            pañca yānānyayānaṃ ca nirvāṇaṃ ṣaḍvidhaṃ bhavet // Lank_10.315 //
            </p>
         
         
         <p>
            skandhabhedāścaturviśadrūpaṃ cāṣṭavidhaṃ bhavet /<br />
            buddhā bhaveccaturviṃśaddvividhāśca jinaurasāḥ // Lank_10.316 //
            </p>
         
         
         <p>
            aṣṭottaraṃ nayaśataṃ śrāvakāśca trayastathā /<br />
            kṣetramekaṃ hi buddhānāṃ buddhaścaikastathā bhavet // Lank_10.317 //
            </p>
         
         
         <p>
            vimuktayastathā tisraścittadhārā caturvidhā /<br />
            nairātmyaṃ ṣaḍvidhaṃ mahyaṃ jñeyaṃ cāpi caturvidham // Lank_10.318 //
            </p>
         
         
         <p>
            kāraṇaiśca visaṃyuktaṃ dṛṣṭidoṣavivarjitam /<br />
            pratyātmavedyamacalaṃ mahāyānamanuttaram // Lank_10.319 //
            </p>
         
         
         <p>
            utpādaṃ cāpyanutpādamaṣṭadhā navadhā bhavet /<br />
            ekānupūrvasamayaṃ siddhāntamekameva ca // Lank_10.320 //
            </p>
         
         
         <p>
            ārūpyadhātvaṣṭavidhaṃ dhyānabhedaśca ṣaḍvidhaḥ /<br />
            pratyekajinaputrāṇāṃ niryāṇaṃ saptadhā bhavet // Lank_10.321 //
            </p>
         
         
         <p>
            adhvatrayaṃ na caivāsti nityānityaṃ ca nāsti vai /<br />
            kriyā karma phalaṃ caiva svapnakāryaṃ tathā bhavet // Lank_10.322 //
            </p>
         
         
         <p>
            antādyāsaṃbhavā buddhāḥ śrāvakāśca jinaurasāḥ /<br />
            cittaṃ dṛśyavisaṃyuktaṃ māyādharmopamaṃ sadā // Lank_10.323 //
            </p>
         
         
         <p>
            garbhaścakraṃ tathā jātirnaiṣkramyaṃ tuṣitālayam /<br />
            sarvakṣetragatāścāpi dṛśyante na ca yonijāḥ // Lank_10.324 //
            </p>
         
         
         <p>
            saṃkrāntiṃ saṃcaraṃ sattvaṃ deśanā nirvṛtistathā /<br />
            satyaṃ kṣetrāvabodhiśca pratyayaprerito bhavet // Lank_10.325 //
            </p>
         
         
         <p>
            lokā vanaspatirdvīpo nairātmyatīrthasaṃcaram /<br />
            dhyānaṃ yānālayaprāptiracintyaphalagocaram // Lank_10.326 //
            </p>
         
         
         <p>
            candranakṣatragotrāṇi nṛpagotrā surālayam /<br />
            yakṣagandharvagotrāṇi karmajā tṛṣṇasaṃbhavā // Lank_10.327 //
            </p>
         
         <span class="note"><span class="bold">Vaidya 129</span></span>
         
         <p>
            acintyapariṇāmī ca cyutirvāsanasaṃyutā /<br />
            vyucchinnacyutyabhāvena kleśajālaṃ nirudhyate // Lank_10.328 //
            </p>
         
         
         <p>
            dhanadhānyaṃ suvarṇaṃ ca kṣetravastu vikalpyate /<br />
            gavaiḍakāśca dāsā vai tathā hayagajādayaḥ // Lank_10.329 //
            </p>
         
         
         <p>
            talpaviddhe na svaptavyaṃ bhūmiścāpi na lepayet /<br />
            sauvarṇarājataṃ pātraṃ kāṃsaṃ tāmraṃ na kārayet // Lank_10.330 //
            </p>
         
         
         <p>
            kambalā nīlaraktāśca kāṣāyo gomayena ca /<br />
            kardamaiḥ phalapatraiśca śuklān yogī rajetsadā // Lank_10.331 //
            </p>
         
         
         <p>
            śailīkaṃ mṛnmayaṃ lohaṃ śāṅkhaṃ vai sphaṭikamayam /<br />
            pātrārthaṃ dhārayedyogī paripūrṇaṃ ca māgadham // Lank_10.332 //
            </p>
         
         
         <p>
            caturaṅgulaṃ bhavecchastraṃ kubjaṃ vai vastucchedanaḥ /<br />
            śilpavidyāṃ na śikṣeta yogī yogaparāyaṇaḥ // Lank_10.333 //
            </p>
         
         
         <p>
            krayavikrayo na kartavyo yoginā yogivāhinā /<br />
            ārāmikaiśca kartavyametaddharmaṃ vadāmyaham // Lank_10.334 //
            </p>
         
         
         <p>
            guptendriyaṃ tathārthajñaṃ sūtrānte vinaye tathā /<br />
            gṛhasthairna ca saṃsṛṣṭaṃ yoginaṃ taṃ vadāmyaham // Lank_10.335 //
            </p>
         
         
         <p>
            śūnyāgāre śmaśāne vā vṛkṣamūle guhāsu vā /<br />
            palāle 'bhyavakāśe ca yogī vāsaṃ prakalpayet // Lank_10.336 //
            </p>
         
         
         <p>
            trivastraprāvṛto nityaṃ śmaśānādyatrakutracit /<br />
            vastrārthaṃ saṃvidhātavyaṃ yaśca dadyātsukhāgatam // Lank_10.337 //
            </p>
         
         
         <p>
            yugamātrānusārī syātpiṇḍabhakṣaparāyaṇaḥ /<br />
            kusumebhyo yathā bhramarāstathā piṇḍaṃ samācaret // Lank_10.338 //
            </p>
         
         
         <p>
            gaṇe ca gaṇasaṃsṛṣṭe bhikṣuṇīṣu ca yadbhavet /<br />
            taddhi ājīvasaṃsṛṣṭaṃ na tatkalpati yoginām // Lank_10.339 //
            </p>
         
         
         <p>
            rājāno rājaputrāśca amātyāḥ śreṣṭhinastathā /<br />
            piṇḍārthe nopadeśeta yogī yogaparāyaṇaḥ // Lank_10.340 //
            </p>
         
         
         <p>
            mṛtasūtakulānnaṃ ca mitraprītisamanvitam /<br />
            bhikṣubhikṣuṇisaṃsṛṣṭaṃ na tatkalpati yoginām // Lank_10.341 //
            </p>
         
         
         <p>
            vihāre yatra vai dhūmaḥ pacyate vidhivatsadā /<br />
            uddiśya yatkṛtaṃ cāpi na tatkalpati yoginām // Lank_10.342 //
            </p>
         
         <span class="note"><span class="bold">Vaidya 130</span></span>
         
         <p>
            utpādabhaṅganirmuktaṃ sadasatpakṣavarjitam /<br />
            lakṣyalakṣaṇasaṃyuktaṃ yogī lokaṃ vibhāvayet // Lank_10.343 //
            </p>
         
         
         <p>
            samādhibalasaṃyuktamabhijñairvaśitaiśca vai /<br />
            nacirāttu bhavedyogī yadyutpādaṃ na kalpayet // Lank_10.344 //
            </p>
         
         
         <p>
            aṇukālapradhānebhyaḥ kāraṇebhyo na kalpayet /<br />
            hetupratyayasaṃbhūtaṃ yogī lokaṃ na kalpayet // Lank_10.345 //
            </p>
         
         
         <p>
            svakalpakalpitaṃ lokaṃ citraṃ vai vāsanoditam /<br />
            pratipaśyetsadā yogī māyāsvapnopamaṃ bhavam // Lank_10.346 //
            </p>
         
         
         <p>
            apavādasamāropavarjitaṃ darśanaṃ sadā /<br />
            dehabhogapratiṣṭhābhaṃ tribhavaṃ na vikalpayet // Lank_10.347 //
            </p>
         
         
         <p>
            kṛtabhaktapiṇḍo niścitamṛjuṃ saṃsthāpya vai tanum /<br />
            buddhāṃśca bodhisattvāṃśca namaskṛtya punaḥ punaḥ // Lank_10.348 //
            </p>
         
         
         <p>
            vinayātsūtrayuktibhyāṃ tattvaṃ saṃhṛtya yogavit /<br />
            pañcadharmasvacittaṃ ca nairātmyaṃ ca vibhāvayet // Lank_10.349 //
            </p>
         
         
         <p>
            pratyātmadharmatāśuddhā bhūmayo buddhabhūmi ca /<br />
            etadvibhāvayedyogī mahāpadme 'bhiṣicyate // Lank_10.350 //
            </p>
         
         
         <p>
            vibhrāmya gatayaḥ sarvā bhavādudvegamānasaḥ /<br />
            yogānārabhate citrāṃ gatvā śivapathīṃ śubhām // Lank_10.351 //
            </p>
         
         
         <p>
            somabhāskarasaṃsthānaṃ padmapatrāṃśusaprabham /<br />
            gaganāgnicitrasadṛśaṃ yogī puñjān prapaśyate // Lank_10.352 //
            </p>
         
         
         <p>
            nimittāni ca citrāṇi tīrthyamārgaṃ nayanti te /<br />
            śrāvakatve nipātyanti pratyekajinagocare // Lank_10.353 //
            </p>
         
         
         <p>
            vidhūya sarvāṇyetāni nirābhāso yadā bhavet /<br />
            tadā buddhakarādityāḥ sarvakṣetrasamāgatāḥ /<br />
            śiro hi tasya mārjanti nimittaṃ tathatānugāḥ // Lank_10.354 //
            </p>
         
         
         <p>
            astyanākārato bhāvaḥ śāśvatocchedavarjitaḥ /<br />
            sadasatpakṣavigatāḥ kalpayiṣyanti madhyamam // Lank_10.355 //
            </p>
         
         
         <p>
            ahetuvāde kalpyante ahetūcchedadarśanam /<br />
            bāhyabhāvāparijñānānnāśayiṣyanti madhyamam // Lank_10.356 //
            </p>
         
         
         <p>
            bhāvagrāhaṃ na mokṣyante mā bhūducchedadarśanam /<br />
            samāropāpavādena deśayiṣyanti madhyamam // Lank_10.357 //
            </p>
         
         <span class="note"><span class="bold">Vaidya 131</span></span>
         
         <p>
            cittamātrāvabodhena bāhyabhāvā vyudāśrayā /<br />
            vinivṛttirvikalpasya pratipat saiva madhyamā // Lank_10.358 //
            </p>
         
         
         <p>
            cittamātraṃ na dṛśyanti dṛśyābhāvānna jāyate /<br />
            pratipanmadhyamā caiṣā mayā cānyaiśca deśitā // Lank_10.359 //
            </p>
         
         
         <p>
            utpādaṃ cāpyanutpādaṃ bhāvābhāvaśca śūnyatā /<br />
            naiḥsvabhāvyaṃ ca bhāvānāṃ dvayametanna kalpayet // Lank_10.360 //
            </p>
         
         
         <p>
            vikalpavṛttyā bhāvo na mokṣaṃ kalpenti bāliśāḥ /<br />
            na cittavṛttyasaṃbodhāddvayagrāhaḥ prahīyate // Lank_10.361 //
            </p>
         
         
         <p>
            svacittadṛśyasaṃbodhāddvayagrāhaḥ prahīyate /<br />
            prahāṇaṃ hi parijñānaṃ vikalpyasyāvināśakam // Lank_10.362 //
            </p>
         
         
         <p>
            cittadṛśyaparijñānādvikalpo na pravartate /<br />
            apravṛttirvikalpasya tathatā cittavarjitā // Lank_10.363 //
            </p>
         
         
         <p>
            tīrthyadoṣavinirmuktā pravṛttiryadi dṛśyate /<br />
            sā vidvadbhirbhaveddhāhyā nivṛttiścāvināśataḥ // Lank_10.364 //
            </p>
         
         
         <p>
            asyāvabodhādbuddhatvaṃ mayā buddhaiśca deśitam /<br />
            anyathā kalpyamānaṃ hi tīrthyavādaḥ prasajyate // Lank_10.365 //
            </p>
         
         
         <p>
            ajāḥ prasūtajanmā vai acyutāśca cyavanti ca /<br />
            yugapajjalacandrābhā dṛśyante kṣetrakoṭiṣu // Lank_10.366 //
            </p>
         
         
         <p>
            ekadhā bahudhā bhūtvā varṣanti ca jvalanti vai /<br />
            citte cintamayā bhūtvā cittamātraṃ vadanti te // Lank_10.367 //
            </p>
         
         
         <p>
            citteṣu cittamātraṃ ca acittā cittasaṃbhavā /<br />
            vicitrarūpasaṃsthānāścittamātre gatiṃgatāḥ // Lank_10.368 //
            </p>
         
         
         <p>
            maunīndraiḥ śrāvakai rūpaiḥ pratyekajinasādṛśaiḥ /<br />
            anyaiśca vividhai rūpaiścittamātraṃ vadanti te // Lank_10.369 //
            </p>
         
         
         <p>
            ārūpyarūpaṃ hyārūpairnārakāṇāṃ ca nārakam /<br />
            rūpaṃ darśyanti sattvānāṃ cittamātrasya kāraṇam // Lank_10.370 //
            </p>
         
         
         <p>
            māyopamaṃ samādhiṃ ca kāyaṃ cāpi manomayam /<br />
            daśa bhūmīśca vaśitāḥ parāvṛttā labhanti te // Lank_10.371 //
            </p>
         
         
         <p>
            svavikalpaviparyāsaiḥ prapañcaspanditaiśca vai /<br />
            dṛṣṭaśrutamatajñāte bālā badhyanti saṃjñayā // Lank_10.372 //
            </p>
         
         <span class="note"><span class="bold">Vaidya 132</span></span>
         
         <p>
            nimittaṃ paratantraṃ hi yannāma tatra kalpitam /<br />
            parikalpitanimittaṃ pāratantryātpravartate // Lank_10.373 //
            </p>
         
         
         <p>
            buddhyā vivecyamānaṃ hi na tantraṃ nāpi kalpitam /<br />
            niṣpanno nāsti vai bhāvaḥ kathaṃ buddhyā prakalpyate // Lank_10.374 //
            </p>
         
         
         <p>
            niṣpanno vidyate bhāvo bhāvābhāvavivarjitaḥ /<br />
            bhāvābhāvavinirmuktau dvau svabhāvau kathaṃ bhavet // Lank_10.375 //
            </p>
         
         
         <p>
            parikalpite svabhāve ca svabhāvau dvau pratiṣṭhitau /<br />
            kalpitaṃ dṛśyate citraṃ viśuddhamāryagocaram // Lank_10.376 //
            </p>
         
         
         <p>
            kalpitaṃ hi vicitrābhaṃ paratantre vikalpyate /<br />
            anyathā kalpyamānaṃ hi tīrthyavādaṃ samāśrayet // Lank_10.377 //
            </p>
         
         
         <p>
            kalpanā kalpanetyuktaṃ darśanāddhetusaṃbhavam /<br />
            vikalpadvayanirmuktaṃ niṣpannaṃ syāttadeva hi // Lank_10.378 //
            </p>
         
         
         <p>
            kṣetraṃ buddhāśca nirmāṇā ekaṃ yānaṃ trayaṃ tathā /<br />
            na nirvāṇamahaṃ sarve śūnyā utpattivarjitāḥ // Lank_10.379 //
            </p>
         
         
         <p>
            ṣaṭtriṃśadbuddhabhedāśca daśa bhedāḥ pṛthakpṛthak /<br />
            sattvānāṃ cittasaṃtānā ete kṣetrāṇyabhājanam // Lank_10.380 //
            </p>
         
         
         <p>
            yathā hi kalpitaṃ bhāvaṃ khyāyate citradarśanam /<br />
            na hyasti citratā tatra buddhadharmaṃ tathā jagat // Lank_10.381 //
            </p>
         
         
         <p>
            dharmabuddho bhavedbuddhaḥ śeṣā vai tasya nirmitāḥ /<br />
            sattvāḥ svabījasaṃtānaṃ paśyante buddhadarśanaiḥ // Lank_10.382 //
            </p>
         
         
         <p>
            bhrāntinimittasaṃbandhādvikalpaḥ saṃpravartate /<br />
            vikalpā tathatā nānyā na nimittā vikalpanā // Lank_10.383 //
            </p>
         
         
         <p>
            svābhāvikaśca saṃbhogo nirmitaṃ pañcanirmitam /<br />
            ṣaṭtriṃśakaṃ buddhagaṇaṃ buddhaḥ svābhāviko bhavet // Lank_10.384 //
            </p>
         
         
         <p>
            nīle rakte 'tha lavaṇe śaṅkhe kṣīre ca śārkare /<br />
            kaṣāyaiḥ phalapuṣpādyaiḥ kiraṇā yatha bhāskare // Lank_10.385 //
            </p>
         
         
         <p>
            na cānye na ca nānanye taraṃgā hyudadhāviva /<br />
            vijñānāni tathā sapta cittena saha saṃyutā // Lank_10.386 //
            </p>
         
         
         <p>
            udadheḥ pariṇāmo 'sau taraṃgāṇāṃ vicitratā /<br />
            ālayaṃ hi tathā citraṃ vijñānākhyaṃ pravartate // Lank_10.387 //
            </p>
         
         <span class="note"><span class="bold">Vaidya 133</span></span>
         
         <p>
            cittaṃ manaśca vijñānaṃ lakṣaṇārthaṃ prakalpyate /<br />
            abhinnalakṣaṇānyaṣṭau na ca lakṣyaṃ na lakṣaṇam // Lank_10.388 //
            </p>
         
         
         <p>
            udadheśca taraṃgāṇāṃ yathā nāsti viśeṣaṇam /<br />
            vijñānānāṃ tathā citte pariṇāmo na labhyate // Lank_10.389 //
            </p>
         
         
         <p>
            cittena cīyate karma manasā ca vicīyate /<br />
            vijñānena vijānāti dṛśyaṃ kalpeti pañcabhiḥ // Lank_10.390 //
            </p>
         
         
         <p>
            nīlaraktaprakāra hi vijñānaṃ khyāyate nṛṇām /<br />
            taraṃgacittasādharmyaṃ vada kasmānmahāmune // Lank_10.391 //
            </p>
         
         
         <p>
            nīlaraktaprakāraṃ hi taraṃgeṣu na vidyate /<br />
            vṛttiśca varṇyate citte lakṣaṇārthaṃ hi bāliśāḥ // Lank_10.392 //
            </p>
         
         
         <p>
            na tasya vidyate vṛttiḥ svacittaṃ grāhyavarjitam /<br />
            grāhye sati hi vai grāhastaraṃgaiḥ saha sādhyate // Lank_10.393 //
            </p>
         
         
         <p>
            dehabhogapratiṣṭhānaṃ vijñānaṃ khyāyate nṛṇām /<br />
            tenāsya dṛśyate vṛttistaraṃgaiḥ sahasādṛśā // Lank_10.394 //
            </p>
         
         
         <p>
            uadadhistaraṃgabhāvena nṛtyamāno vibhāvyate /<br />
            ālayasya tathā vṛttiḥ kasmādbuddhyā na gṛhyate // Lank_10.395 //
            </p>
         
         
         <p>
            bālānāṃ buddhivaikalyādālayaṃ hyudadheryathā /<br />
            taraṃgavṛttisādharmyā dṛṣṭāntenopanīyate // Lank_10.396 //
            </p>
         
         
         <p>
            udeti bhāskaro yadvatsamaṃ hīnottame jane /<br />
            tathā tvaṃ lokapradyota tattvaṃ deśesi bāliśān // Lank_10.397 //
            </p>
         
         
         <p>
            kṛtvā dharmeṣvavasthānaṃ kasmāttattvaṃ na bhāṣase /<br />
            bhāṣase yadi tattvaṃ vai tattvaṃ citte na vidyate // Lank_10.398 //
            </p>
         
         
         <p>
            udadheryathā taraṃgāṇi darpaṇe supine yathā /<br />
            dṛśyante yugapatkāle tathā cittaṃ svagocare /<br />
            vaikalyādviṣayāṇāṃ hi kramavṛttyā pravartate // Lank_10.399 //
            </p>
         
         
         <p>
            vijñānena vijānāti manasā manyate punaḥ /<br />
            pañcānāṃ khyāyate dṛśyaṃ kramo nāsti samāhite // Lank_10.400 //
            </p>
         
         
         <p>
            citrācāryo yathā kaściccitrāntevāsiko 'pi vā /<br />
            citrārthe nāmayedraṅgaṃ deśanāpi tathā mama // Lank_10.401 //
            </p>
         
         
         <p>
            raṅge na vidyate citraṃ na kuḍye na ca bhājane /<br />
            sattvānāṃ karṣaṇārthāya raṅgaiścitraṃ vikalpyate // Lank_10.402 //
            </p>
         
         <span class="note"><span class="bold">Vaidya 134</span></span>
         
         <p>
            deśanāvyabhicārī ca tattvaṃ hyakṣaravarjitam /<br />
            kṛtvā dharme vyavasthānaṃ tattvaṃ deśemi yoginām // Lank_10.403 //
            </p>
         
         
         <p>
            tattvaṃ pratyātmagatikaṃ kalpyakalpanavarjitam /<br />
            deśemi jinaputrāṇāṃ bālānāṃ deśanānyathā // Lank_10.404 //
            </p>
         
         
         <p>
            vicitrā hi yathā māyā dṛśyate na ca vidyate /<br />
            deśanā hi tathā citrā dṛśyate 'vyabhicāriṇī // Lank_10.405 //
            </p>
         
         
         <p>
            deśanā hi yadanyasya tadanyasyāpyadeśanā /<br />
            āture āture yadvadbhiṣagdravyaṃ prayacchati /<br />
            buddhā hi tadvatsattvānāṃ cittamātraṃ vadanti te // Lank_10.406 //
            </p>
         
         
         <p>
            bāhyavāsanabījena vikalpaḥ saṃpravartate /<br />
            tantraṃ hi yena gṛhṇāti yadgṛhṇāti sa kalpitam // Lank_10.407 //
            </p>
         
         
         <p>
            bāhyamālambanaṃ gṛhyaṃ cittaṃ cāśritya jāyate /<br />
            dvidhā pravartate bhrāntistṛtīyaṃ nāsti kāraṇam // Lank_10.408 //
            </p>
         
         
         <p>
            yasmācca jāyate bhrāntiryadāśritya ca jāyate /<br />
            ṣaḍdvādaśāṣṭādaśakaṃ cittameva vadāmyaham // Lank_10.409 //
            </p>
         
         
         <p>
            svabījagrāhyasaṃbandhādātmagrāhaḥ prahīyate /<br />
            cittakalpāvatāreṇa dharmagrāhaḥ prahīyate // Lank_10.410 //
            </p>
         
         
         <p>
            yattu ālayavijñānaṃ tadvijñānaṃ pravartate /<br />
            ādhyātmikaṃ hyāyatanaṃ bhavedbāhyaṃ yadābhayā // Lank_10.411 //
            </p>
         
         
         <p>
            nakṣatrakeśagrahaṇaṃ svapnarūpaṃ yathābudhaiḥ /<br />
            saṃskṛtāsaṃskṛtaṃ nityaṃ kalpyate na ca vidyate // Lank_10.412 //
            </p>
         
         
         <p>
            gandharvanagaraṃ māyā mṛgatṛṣṇāmbhasāṃ yathā /<br />
            asanto vā vidṛśyante paratantraṃ tathā bhavet // Lank_10.413 //
            </p>
         
         
         <p>
            ātmendriyopacāraṃ hi tricitte deśayāmyaham /<br />
            cittaṃ manaśca vijñānaṃ svalakṣaṇavisaṃyutā // Lank_10.414 //
            </p>
         
         
         <p>
            cittaṃ manaśca vijñānaṃ nairātmyaṃ syāddvayaṃ tathā /<br />
            pañca dharmāḥ svabhāvā hi buddhānāṃ gocaro hyayam // Lank_10.415 //
            </p>
         
         
         <p>
            lakṣaṇena bhavetrīṇī ekaṃ vāsanahetukāḥ /<br />
            raṅgaṃ hi yathāpyekaṃ kuḍye citraṃ vidṛśyate // Lank_10.416 //
            </p>
         
         
         <p>
            nairātmyamadvayaṃ cittaṃ manovijñānameva ca /<br />
            pañca dharmāḥ svabhāvā hi mama gotre na santi te // Lank_10.417 //
            </p>
         
         <span class="note"><span class="bold">Vaidya 135</span></span>
         
         <p>
            cittalakṣaṇanirmuktaṃ vijñānamanavarjitam /<br />
            dharmasvabhāvavirahaṃ gotraṃ tāthāgataṃ labhet // Lank_10.418 //
            </p>
         
         
         <p>
            kāyena vācā manasā na tatra kriyate śubham /<br />
            gotraṃ tāthāgataṃ śuddhaṃ samudācāravarjitam // Lank_10.419 //
            </p>
         
         
         <p>
            abhijñairvaśitaiḥ śuddhaṃ samādhibalamaṇḍitam /<br />
            kāyaṃ manomayaṃ cittaṃ gotraṃ tāthāgataṃ śubham // Lank_10.420 //
            </p>
         
         
         <p>
            pratyātmavedyaṃ hyamalaṃ hetulakṣaṇavarjitam /<br />
            aṣṭamī buddhabhūmiśca gotraṃ tāthāgataṃ bhavet // Lank_10.421 //
            </p>
         
         
         <p>
            dūraṃgamā sādhumatī dharmameghā tathāgatī /<br />
            etaddhi gotraṃ buddhānāṃ śeṣā yānadvayāvahā // Lank_10.422 //
            </p>
         
         
         <p>
            sattvasaṃtānabhedena lakṣaṇārthaṃ ca bāliśām /<br />
            deśyante bhūmayaḥ sapta buddhaiścittavaśaṃ gatāḥ // Lank_10.423 //
            </p>
         
         
         <p>
            vākkāyacittadauṣṭhulyaṃ saptamyāṃ na pravartate /<br />
            aṣṭamyāṃ hyāśrayastasya svapnaughasamasādṛśaḥ // Lank_10.424 //
            </p>
         
         
         <p>
            bhūmyaṣṭamyāṃ ca pañcamyāṃ śilpavidyākalāgamam /<br />
            kurvanti jinaputrā vai nṛpatvaṃ ca bhavālaye // Lank_10.425 //
            </p>
         
         
         <p>
            utpādamatha notpādaṃ śūnyāśūnyaṃ na kalpayet /<br />
            svabhāvamasvabhāvatvaṃ cittamātre na vidyate // Lank_10.426 //
            </p>
         
         
         <p>
            idaṃ tathyamidaṃ tathyamidaṃ mithyā vikalpayet /<br />
            pratyekaśrāvakāṇāṃ ca deśanā na jinaurasām // Lank_10.427 //
            </p>
         
         
         <p>
            saccāsacca sato naiva kṣaṇikaṃ lakṣaṇaṃ na vai /<br />
            prajñaptidravyasannaiva cittamātre na vidyate // Lank_10.428 //
            </p>
         
         
         <p>
            bhāvā vidyanti saṃvṛtyā paramārthe na bhāvakāḥ /<br />
            niḥsvabhāveṣu yā bhrāntistatsatyaṃ saṃvṛtirbhavet // Lank_10.429 //
            </p>
         
         
         <p>
            asatsu sarvadharmeṣu prajñaptiḥ kriyate mayā /<br />
            abhilāpo vyavahāraśca bālānāṃ tattvavarjitaḥ // Lank_10.430 //
            </p>
         
         
         <p>
            abhilāpasaṃbhavo bhāvo vidyate hyarthagocaraḥ /<br />
            abhilāpasaṃbhavo bhāvo dṛṣṭvā vai nāsti vidyate // Lank_10.431 //
            </p>
         
         
         <p>
            kuḍyābhāve yathā citraṃ chāyāyāṃ sthāṇuvarjite /<br />
            ālayaṃ tu tathā śuddhaṃ taraṃge na virājate // Lank_10.432 //
            </p>
         
         
         <p>
            naṭavattiṣṭhate cittaṃ mano vidūṣasādṛśam /<br />
            vijñānapañcakaiḥ sārdhaṃ dṛśyaṃ kalpati raṅgavat // Lank_10.433 //
            </p>
         
         <span class="note"><span class="bold">Vaidya 136</span></span>
         
         <p>
            deśanādharmaniṣyando yacca niṣyandanirmitam /<br />
            buddhā hyete bhavetpaurāḥ śeṣā nirmāṇavigrahāḥ // Lank_10.434 //
            </p>
         
         
         <p>
            dṛśyaṃ na vidyate cittaṃ cittaṃ dṛśyātpramuhyate /<br />
            dehabhogapratiṣṭhānamālayaṃ khyāyate nṛṇām // Lank_10.435 //
            </p>
         
         
         <p>
            cittaṃ manaśca vijñānaṃ svabhāvaṃ dharmapañcakam /<br />
            nairātmyaṃ dvitayaṃ śuddhaṃ prabhāṣante vināyakāḥ // Lank_10.436 //
            </p>
         
         
         <p>
            tārkikāṇāmaviṣayaṃ śrāvakāṇāṃ na caiva hi /<br />
            yaṃ deśayanti vai nāthā pratyātmagatigocaram // Lank_10.437 //
            </p>
         
         
         <p>
            dīrghahrasvādisaṃbaddhamanyonyataḥ pravartate /<br />
            astitvasādhakā nāsti asti nāstitvasādhakam // Lank_10.438 //
            </p>
         
         
         <p>
            aṇuśo vibhajya dravyaṃ na vai rūpaṃ vikalpayet /<br />
            cittamātravyavasthānaṃ kudṛṣṭyā na prasīdati // Lank_10.439 //
            </p>
         
         
         <p>
            mā śūnyatāṃ vikalpetha māśūnyamiti vā punaḥ /<br />
            nāstyasti kalpanaiveyaṃ kalpyamarthaṃ na vidyate // Lank_10.440 //
            </p>
         
         
         <p>
            guṇāṇudravyasaṃghātai rūpaṃ bālairvikalpyate /<br />
            ekaikamaṇuśo nāsti ato 'pyarthaṃ na vidyate // Lank_10.441 //
            </p>
         
         
         <p>
            svacittaṃ dṛśyasaṃsthānaṃ bahirdhā khyāyate nṛṇām /<br />
            bāhyaṃ na vidyate dṛśyamato 'pyarthaṃ na vidyate // Lank_10.442 //
            </p>
         
         
         <p>
            citraṃ keśoṇḍukaṃ māyāṃ svapna gandharvameva ca /<br />
            alātaṃ mṛgatṛṣṇā ca asantaṃ khyāyate nṛṇām // Lank_10.443 //
            </p>
         
         
         <p>
            nityānityaṃ tathaikatvamubhayaṃ nobhayaṃ tathā /<br />
            anādidoṣasaṃbaddhā bālāḥ kalpenti mohitāḥ // Lank_10.444 //
            </p>
         
         
         <p>
            yānavyavasthā naivāsti yānamekaṃ vadāmyaham /<br />
            parikarṣaṇārthaṃ bālānāṃ yānabhedaṃ vadāmyaham // Lank_10.445 //
            </p>
         
         
         <p>
            vimuktayastathā tisro dharmanairātmyameva ca /<br />
            samatājñānakleśākhyā vimuktyā te vivarjitāḥ // Lank_10.446 //
            </p>
         
         
         <p>
            yathā hi kāṣṭhamudadhau taraṃgairvipravāhyate /<br />
            tathā ca śrāvako mūḍho lakṣaṇena pravāhyate // Lank_10.447 //
            </p>
         
         
         <p>
            niṣṭhāgatirna tattasyā na ca bhūyo nivartate /<br />
            samādhikāyaṃ saṃprāpya ā kalpānna prabudhyate // Lank_10.448 //
            </p>
         
         <span class="note"><span class="bold">Vaidya 137</span></span>
         
         <p>
            vāsanākleśasaṃbaddhā paryutthānairvisaṃyutāḥ /<br />
            samādhimadamattāste dhātau tiṣṭhantyanāsrave // Lank_10.449 //
            </p>
         
         
         <p>
            yathā hi mattaḥ puruṣo madyābhāvādvibudhyate /<br />
            tathā te buddhadharmākhyaṃ kāyaṃ prāpsyanti māmakam // Lank_10.450 //
            </p>
         
         
         <p>
            paṅkamagno yathā hastī itastato na dhāvati /<br />
            samādhimadamagnā vai tathā tiṣṭhanti śrāvakāḥ // Lank_10.451 //
            </p>
         
         
         <p>
            adhiṣṭhānaṃ narendrāṇāṃ praṇīdhānairviśodhitam /<br />
            abhiṣekasamādhyādyaṃ prathamā daśamī ca vai // Lank_10.452 //
            </p>
         
         
         <p>
            ākāśaṃ śaśaśṛṅgaṃ ca vandhyāyāḥ putra eva ca /<br />
            asantaścābhilapyante tathā bhāveṣu kalpanā // Lank_10.453 //
            </p>
         
         
         <p>
            vāsanāhetukaṃ lokaṃ nāsanna sadasatkvacit /<br />
            ye paśyanti vimucyante dharmanairātmyakovidāḥ // Lank_10.454 //
            </p>
         
         
         <p>
            svabhāvakalpitaṃ nāma parabhāvaśca tantrajaḥ /<br />
            niṣpannaṃ tathatetyuktaṃ sūtre sūtre sadā mayā // Lank_10.455 //
            </p>
         
         
         <p>
            vyañjanaṃ padakāyaṃ ca nāma cāpi viśeṣataḥ /<br />
            bālāḥ sajanti durmedhā yathā paṅke mahāgajāḥ // Lank_10.456 //
            </p>
         
         
         <p>
            devayānaṃ brahmayānaṃ śrāvakīyaṃ tathaiva ca /<br />
            tāthāgataṃ ca pratyekaṃ yānānyetān vadāmyaham // Lank_10.457 //
            </p>
         
         
         <p>
            yānānāṃ nāsti vai niṣṭhā yāvaccittaṃ pravartate /<br />
            citte tu vai parāvṛtte na yānaṃ na ca yāyinaḥ // Lank_10.458 //
            </p>
         
         
         <p>
            cittaṃ vikalpo vijñaptirmano vijñānameva ca /<br />
            ālayaṃ tribhavaśceṣṭā ete cittasya paryayāḥ // Lank_10.459 //
            </p>
         
         
         <p>
            āyuruṣmātha vijñānamālayo jīvitendriyam /<br />
            manaśca manavijñānaṃ vikalpasya viśeṣaṇam // Lank_10.460 //
            </p>
         
         
         <p>
            cittena dhāryate kāyo mano manyati vai sadā /<br />
            vijñānaṃ cittaviṣayaṃ vijñānaiḥ saha chindati // Lank_10.461 //
            </p>
         
         
         <p>
            tṛṣṇā hi mātā ityuktā avidyā ca tathā pitā /<br />
            viṣayāvabodhādvijñānaṃ buddha ityupadiśyate // Lank_10.462 //
            </p>
         
         
         <p>
            arhanto hyanuśayāḥ skandhāḥ saṃghaḥ skandhakapañcakaḥ /<br />
            nirantarāntaracchedātkarma hyānantaraṃ bhavet // Lank_10.463 //
            </p>
         
         <span class="note"><span class="bold">Vaidya 138</span></span>
         
         <p>
            nairātmyasya dvayaṃ kleśāstathaivāvaraṇadvayam /<br />
            acintyapariṇāminyāścyuterlābhāstathāgatāḥ // Lank_10.464 //
            </p>
         
         
         <p>
            siddhāntaśca nayaścāpi pratyātmaṃ śāsanaṃ ca vai /<br />
            ye paśyanti vibhāgajñā na te tarkavaśaṃ gatāḥ // Lank_10.465 //
            </p>
         
         
         <p>
            na bhāvo vidyate satyaṃ yathā bālairvikalpyate /<br />
            abhāvena tu vai mokṣaṃ kathaṃ necchanti tārkikāḥ // Lank_10.466 //
            </p>
         
         
         <p>
            utpādabhaṅgasaṃbaddhaṃ saṃskṛtaṃ pratipaśyataḥ /<br />
            dṛṣṭidvayaṃ prapuṣṇanti na ca jānanti pratyayān // Lank_10.467 //
            </p>
         
         
         <p>
            ekameva bhavetsatyaṃ nirvāṇaṃ manavarjitam /<br />
            kadalīsvapnamāyābhaṃ lokaṃ paśyedvikalpitam // Lank_10.468 //
            </p>
         
         
         <p>
            rāgo na vidyate dveṣo mohaścāpi na pudgalaḥ /<br />
            tṛṣṇāyā hyuditāḥ skandhā vidyante svapnasādṛśāḥ // Lank_10.469 //
            </p>
         
         
         <p>
            yasyāṃ ca rātryāṃ dhigamo yasyāṃ ca parinirvṛtaḥ /<br />
            etasminnantare nāsti mayā kiṃcitprakāśitam // Lank_10.470 //
            </p>
         
         
         <p>
            pratyātmadharmasthititāṃ saṃdhāya kathitaṃ mayā /<br />
            taiśca buddhairmayā caiva na ca kiṃcidviśeṣitam // Lank_10.471 //
            </p>
         
         
         <p>
            dravyavadvidyate hyātmā skandhā lakṣaṇavarjitāḥ /<br />
            skandhā vidyanti bhāvena ātmā teṣu na vidyate // Lank_10.472 //
            </p>
         
         
         <p>
            pratipattiṃ vibhāvanto kleśairmānuṣasaṃgamaiḥ /<br />
            mucyate sarvaduḥkhebhyaḥ svacittaṃ paśyato jagat // Lank_10.473 //
            </p>
         
         
         <p>
            kāraṇaiḥ pratyayaiścāpi yeṣāṃ lokaḥ pravartate /<br />
            cātuṣkoṭikayā yukto na te mannayakovidāḥ // Lank_10.474 //
            </p>
         
         
         <p>
            sadasanna jāyate loko nāsanna sadasatkvacit /<br />
            pratyayaiḥ kāraṇaiścāpi kathaṃ bālairvikalpyate // Lank_10.475 //
            </p>
         
         
         <p>
            na sannāsanna sadasadyadā lokaṃ prapaśyati /<br />
            tadā vyāvartate cittaṃ nairātmyaṃ cādhigacchati // Lank_10.476 //
            </p>
         
         
         <p>
            anutpannāḥ sarvabhāvā yasmātpratyayasaṃbhavāḥ /<br />
            kāryaṃ hi pratyayāḥ sarve na kāryājjāyate bhavaḥ // Lank_10.477 //
            </p>
         
         
         <p>
            kāryaṃ na jāyate kāryaṃ dvitvaṃ kārye prasajyate /<br />
            na ca dvitvaprasaṅgena kāryābhāvopalabhyate // Lank_10.478 //
            </p>
         
         
         <p>
            ālambālambavigataṃ yadā paśyati saṃskṛtam /<br />
            nimittaṃ cittamātraṃ hi cittamātraṃ vadāmyaham // Lank_10.479 //
            </p>
         
         <span class="note"><span class="bold">Vaidya 139</span></span>
         
         <p>
            mātrāsvabhāvasaṃsthānaṃ pratyayairbhāvavarjitam /<br />
            niṣṭhābhāvaparaṃ brahma etāṃ mātrāṃ vadāmyaham // Lank_10.480 //
            </p>
         
         
         <p>
            prajñaptisatyato hyātmā dravyaḥ sa hi na vidyate /<br />
            skandhānāṃ skandhatā tadvatprajñaptyā na tu dravyataḥ // Lank_10.481 //
            </p>
         
         
         <p>
            caturvidhā vai samatā lakṣaṇaṃ hetubhājanam /<br />
            nairātmyasamatā caiva caturthā yogayoginām // Lank_10.482 //
            </p>
         
         
         <p>
            vyāvṛttiḥ sarvadṛṣṭīnāṃ kalpyakalpanavarjitā /<br />
            anupalambho hyajātiśca cittamātraṃ vadāmyaham // Lank_10.483 //
            </p>
         
         
         <p>
            na bhāvaṃ nāpi cābhāvaṃ bhāvābhāvavivarjitam /<br />
            tathatā cittanirmuktaṃ cittamātraṃ vadāmyaham // Lank_10.484 //
            </p>
         
         
         <p>
            tathatā śūnyatā koṭī nirvāṇaṃ dharmadhātukam /<br />
            kāyaṃ manomayaṃ cittaṃ cittamātraṃ vadāmyaham // Lank_10.485 //
            </p>
         
         
         <p>
            vikalpavāsanābaddhaṃ vicitraṃ cittasaṃbhavam /<br />
            bahirdhā jāyate nṝṇāṃ cittamātraṃ hi laukikam // Lank_10.486 //
            </p>
         
         
         <p>
            dṛśyaṃ na vidyate bāhyaṃ cittacitraṃ vidṛśyate /<br />
            dehabhogapratiṣṭhābhaṃ cittamātraṃ vadāmyaham // Lank_10.487 //
            </p>
         
         
         <p>
            śrāvakāṇāṃ kṣayajñānaṃ buddhānāṃ janmasaṃbhavam /<br />
            pratyekajinaputrāṇāṃ asaṃkleśātpravartate // Lank_10.488 //
            </p>
         
         
         <p>
            bahirdhā nāsti vai rūpaṃ svacittaṃ dṛśyate bahiḥ /<br />
            anavabodhātsvacittasya bālāḥ kalpenti saṃskṛtam // Lank_10.489 //
            </p>
         
         
         <p>
            bāhyamarthamajānānaiḥ svacittacitradarśanam /<br />
            hetubhirvāryate mūḍhaiścātuṣkoṭikayojitaiḥ // Lank_10.490 //
            </p>
         
         
         <p>
            na hetavo na koṭyo vai dṛṣṭāntāvayavāni ca /<br />
            svacittaṃ hyarthasaṃkrāntaṃ yadi jānanti paṇḍitāḥ // Lank_10.491 //
            </p>
         
         
         <p>
            vikalpairna vikalpeta yadvikalpitalakṣaṇam /<br />
            kalpitaṃ ca samāśritya vikalpaḥ saṃpravartate // Lank_10.492 //
            </p>
         
         
         <p>
            anyonyābhinnasaṃbandhādekavāsanahetukāḥ /<br />
            āgantukatvāttaddvayorna cittaṃ jāyate nṛṇām // Lank_10.493 //
            </p>
         
         
         <p>
            vikalpaṃ cittacaittārthī tribhave ca pratiṣṭhitāḥ /<br />
            yadarthābhāḥ pravartante svabhāvakalpito hi saḥ // Lank_10.494 //
            </p>
         
         
         <p>
            ābhāsabījasaṃyogāddvādaśāyatanāni vai /<br />
            āśrayālambyasaṃyogātprakriyā varṇyate mayā // Lank_10.495 //
            </p>
         
         <span class="note"><span class="bold">Vaidya 140</span></span>
         
         <p>
            yathā hi darpaṇe bimbaṃ keśoṇḍustimirasya vā /<br />
            tathā hi vāsanaiśchannaṃ cittaṃ paśyanti bāliśāḥ // Lank_10.496 //
            </p>
         
         
         <p>
            svavikalpakalpite hyarthe vikalpaḥ saṃpravartate /<br />
            artho na vidyate bāhyo yathā tīrthyairvikalpyate // Lank_10.497 //
            </p>
         
         
         <p>
            rajjuṃ yathā hyajānānāḥ sarpaṃ gṛhṇanti bāliśāḥ /<br />
            svacittārthamajānānā hyarthaṃ kalpenti bāhiram // Lank_10.498 //
            </p>
         
         
         <p>
            tathā hi rajjuṃ rajjutve ekatvānyatvavarjitam /<br />
            kiṃ tu svacittadoṣo 'yaṃ yena rajjurvikalpyate // Lank_10.499 //
            </p>
         
         
         <p>
            na hi yo yena bhāvena kalpyamāno na lakṣyate /<br />
            na tannāstyavagantavyaṃ dharmāṇāmeṣa dharmatā // Lank_10.500 //
            </p>
         
         
         <p>
            astitvapūrvakaṃ nāsti asti nāstitvapūrvakam /<br />
            ato nāsti na gantavyaṃ astitvaṃ na ca kalpayet // Lank_10.501 //
            </p>
         
         
         <p>
            kalpitaṃ kalpyamānaṃ hi yadidaṃ na tadātmakam /<br />
            anātmakaṃ kathaṃ dṛṣṭvā vikalpaḥ saṃpravartate // Lank_10.502 //
            </p>
         
         
         <p>
            rūpaṃ rūpātmanā nāsti tathā ghaṭapaṭādayaḥ /<br />
            avidyamāne dṛśye tu vikalpastena jāyate // Lank_10.503 //
            </p>
         
         
         <p>
            vikalpaste yadi bhrāntāvanādimati saṃskṛte /<br />
            bhāvānāṃ bhāvatā kena bhrāmitā brūhi me mune // Lank_10.504 //
            </p>
         
         
         <p>
            bhāvānāṃ bhāvatā nāsti cittamātraṃ ca dṛśyate /<br />
            apaśyamānaḥ svacittaṃ vikalpaḥ saṃpravartate // Lank_10.505 //
            </p>
         
         
         <p>
            kalpitaṃ yadi vai nāsti yathā kalpati bāliśaḥ /<br />
            anyathā vidyate cāsau na ca buddhyāvagamyate // Lank_10.506 //
            </p>
         
         
         <p>
            āryāṇāṃ yadi vā so 'sti nāsau bālairvikalpitaḥ /<br />
            āryāṇāmatha mithyāsau āryā bālaiḥ samaṃ gatāḥ // Lank_10.507 //
            </p>
         
         
         <p>
            āryāṇāṃ nāsti vai bhrāntiryasmāccittaṃ viśodhitam /<br />
            aśuddhacittasaṃtānā bālāḥ kalpenti kalpitam // Lank_10.508 //
            </p>
         
         
         <p>
            mātā yathā hi putrasya ākāśātphalamānayet /<br />
            etaddhi putra mā kranda gṛhṇa citramidaṃ phalam // Lank_10.509 //
            </p>
         
         
         <p>
            tathāhaṃ sarvasattvānāṃ vicitraiḥ kalpitaiḥ phalaiḥ /<br />
            pralobhya deśemi nayaṃ sadasatpakṣavarjitam // Lank_10.510 //
            </p>
         
         
         <p>
            abhūtvā yasya vai bhāvaḥ pratyayairna ca saṃkulaḥ /<br />
            ajātapūrvaṃ tajjātamalabdhātmakameva ca // Lank_10.511 //
            </p>
         
         <span class="note"><span class="bold">Vaidya 141</span></span>
         
         <p>
            alabdhātmakaṃ hyajātaṃ ca pratyayairna vinā kvacit /<br />
            utpannamapi te bhāvo pratyayairna vinā kvacit // Lank_10.512 //
            </p>
         
         
         <p>
            evaṃ samāsataḥ paśyan nāsanna sadasatkvacit /<br />
            pratyayairjāyate bhūtamavikalpyaṃ hi paṇḍitaiḥ // Lank_10.513 //
            </p>
         
         
         <p>
            ekatvānyatvakathāḥ kutīrthyāḥ kurvanti bāliśāḥ /<br />
            pratyayairna ca jānanti māyāsvapnopamaṃ jagat // Lank_10.514 //
            </p>
         
         
         <p>
            abhidhānaviṣayaṃ yānaṃ mahāyānamanuttaram /<br />
            arthaṃ sunītaṃ hi mayā na ca budhyanti bāliśāḥ // Lank_10.515 //
            </p>
         
         
         <p>
            mātsaryairye praṇītāni śrāvakaistīrthakaistathā /<br />
            vyabhicaranti te hyarthaṃ yasmāttarkeṇa deśitāḥ // Lank_10.516 //
            </p>
         
         
         <p>
            lakṣaṇaṃ bhāva saṃsthānaṃ nāma caiva caturvidham /<br />
            etadālambanīkṛtya kalpanā saṃpravartate // Lank_10.517 //
            </p>
         
         
         <p>
            ekadhā bahudhā ye tu brahmakāyavaśaṃgatāḥ /<br />
            somabhāskarayorbhāvā ye nāśenti na te sutāḥ // Lank_10.518 //
            </p>
         
         
         <p>
            āryadarśanasaṃpannā yathābhūtagatiṃgatāḥ /<br />
            saṃjñāvivartakuśalā vijñāne ca paraṃgatāḥ // Lank_10.519 //
            </p>
         
         
         <p>
            eṣā hi mudrā muktānāṃ putrāṇāṃ mama śāsane /<br />
            bhāvābhāvavinirmuktā gatyāgativivarjitā // Lank_10.520 //
            </p>
         
         
         <p>
            vyāvṛtte rūpavijñāne yadi karma vinaśyati /<br />
            nityānityaṃ na prāpnoti saṃsāraśca na vidyate // Lank_10.521 //
            </p>
         
         
         <p>
            vinirvṛttikāle pradhvastaṃ rūpaṃ deśānnivartate /<br />
            nāstyastidoṣanirmuktaṃ karma tiṣṭhati ālaye // Lank_10.522 //
            </p>
         
         
         <p>
            pradhvaṃsi patitaṃ rūpaṃ vijñānaṃ ca bhavālaye /<br />
            rūpavijñānasaṃbaddhaṃ na ca karma vinaśyati // Lank_10.523 //
            </p>
         
         
         <p>
            atha taiḥ saha saṃbaddhaṃ karma vai dhvasyate nṛṇām /<br />
            dhvaste tu karmasaṃbandhe na saṃsṛtirna nirvṛtiḥ // Lank_10.524 //
            </p>
         
         
         <p>
            atha dhvastamapi taiḥ sārdhaṃ saṃsāre yadi jāyate /<br />
            rūpaṃ ca tena saṃbaddhamabhinnatvādbhaviṣyati // Lank_10.525 //
            </p>
         
         
         <p>
            nābhinnaṃ na ca vai bhinnaṃ cittaṃ rūpaṃ vikalpanāt /<br />
            pradhvaṃso nāsti bhāvānāṃ sadasatpakṣavarjanāt // Lank_10.526 //
            </p>
         
         <span class="note"><span class="bold">Vaidya 142</span></span>
         
         <p>
            kalpitaḥ paratantraśca anyonyābhinnalakṣaṇāt /<br />
            rūpe hyanityatā yadvadanyonyajanakāśca vai // Lank_10.527 //
            </p>
         
         
         <p>
            anyo 'nanyavinirmuktaṃḥ kalpito nāvadhāryate /<br />
            nāstyasti kathaṃ bhavati rūpe cānityatā yathā // Lank_10.528 //
            </p>
         
         
         <p>
            kalpitena sudṛṣṭena paratantro na jāyate /<br />
            paratantreṇa dṛṣṭena kalpitastathatā bhavet // Lank_10.529 //
            </p>
         
         
         <p>
            kalpitaṃ hi vināśete mama netrī vinaśyate /<br />
            samāropāpavādaṃ ca kurvate mama śāsane // Lank_10.530 //
            </p>
         
         
         <p>
            evaṃvidhā yadā yasmin kāle syurdharmadūṣakāḥ /<br />
            sarve ca te hyasaṃkathyā mama netrīvināśakāḥ // Lank_10.531 //
            </p>
         
         
         <p>
            anālapyāśca vidvadbhirbhikṣukāryaṃ ca varjayet /<br />
            kalpitaṃ yatra nāśenti samāropāpavādinaḥ // Lank_10.532 //
            </p>
         
         
         <p>
            keśoṇḍukamāyābhaṃ svapnagandharvasādṛśam /<br />
            marīcyābhadṛśakalpo yeṣāṃ nāstyastidarśanāt // Lank_10.533 //
            </p>
         
         
         <p>
            nāsau śikṣati buddhānāṃ yasteṣāṃ saṃgrahe caret /<br />
            dvayāntapatitā hyete anyeṣāṃ ca vināśakāḥ // Lank_10.534 //
            </p>
         
         
         <p>
            viviktaṃ kalpitaṃ bhāvaṃ ye tu paśyanti yoginaḥ /<br />
            bhāvābhāvavinirmuktaṃ teṣāṃ vai saṃgrahe caret // Lank_10.535 //
            </p>
         
         
         <p>
            ākarā hi yathā loke suvarṇamaṇimuktijāḥ /<br />
            akarmahetukāścitrā upajīvyāśca bāliśām // Lank_10.536 //
            </p>
         
         
         <p>
            tathā hi sattvagotrāṇi citrā vai karmavarjitā /<br />
            dṛśyābhāvānna karmāsti na ca vai karmajā gatiḥ // Lank_10.537 //
            </p>
         
         
         <p>
            bhāvānāṃ bhāvatā nāsti yathā tvāryairvibhāvyate /<br />
            kiṃ tu vidyanti vai bhāvā yathā bālairvikalpitāḥ // Lank_10.538 //
            </p>
         
         
         <p>
            yadi bhāvā va vidyante yathā bālairvikalpitāḥ /<br />
            asatsu sattvabhāveṣu saṃkleśo nāsti kasyacit // Lank_10.539 //
            </p>
         
         
         <p>
            bhāvavaicitryasaṃkleśātsaṃsāraṃ indriyopagaḥ /<br />
            ajñānatṛṣṇāsaṃbaddhaḥ pravartate śarīriṇām // Lank_10.540 //
            </p>
         
         
         <p>
            yeṣāṃ tu bhāvo vai nāsti yathā bālairvikalpitaḥ /<br />
            teṣāṃ na vidyate vṛttirindriyāṇāṃ na yoginaḥ // Lank_10.541 //
            </p>
         
         <span class="note"><span class="bold">Vaidya 143</span></span>
         
         <p>
            yadi bhāvā na vidyante bhāvasaṃsārahetavaḥ /<br />
            ayaṃ tena bhavenmokṣo bālānāṃ kriyavarjitaḥ // Lank_10.542 //
            </p>
         
         
         <p>
            bālāryāṇāṃ viśeṣaste bhāvābhāvātkathaṃ bhavet /<br />
            āryāṇāṃ nāsti vai bhāvo vimokṣatrayacāriṇām // Lank_10.543 //
            </p>
         
         
         <p>
            skandhāśca pudgalā dharmāḥ svasāmānyā alakṣaṇāḥ /<br />
            pratyayānīndriyāścaiva śrāvakāṇāṃ vadāmyaham // Lank_10.544 //
            </p>
         
         
         <p>
            ahetucittamātraṃ tu vibhūti bhūmayastathā /<br />
            pratyātmatathatāṃ śuddhāṃ deśayāmi jinaurasām // Lank_10.545 //
            </p>
         
         
         <p>
            bhaviṣyantyanāgate kāle mama śāsanadūṣakāḥ /<br />
            kāṣāyavāsovasanāḥ sadasatkāryavādinaḥ // Lank_10.546 //
            </p>
         
         
         <p>
            asantaḥ pratyayairbhāvā vidyante hyāryagocaram /<br />
            kalpito nāsti vai bhāvaḥ kalpayiṣyanti tārkikāḥ // Lank_10.547 //
            </p>
         
         
         <p>
            bhaviṣyantyanāgate kāle kaṇabhugbālajātikāḥ /<br />
            asatkāryavādadurdṛṣṭyā janatāṃ nāśayanti ca // Lank_10.548 //
            </p>
         
         
         <p>
            aṇubhyo jagadutpannamaṇavaścāpyahetukāḥ /<br />
            nava dravyāṇi nityāni kudṛṣṭyā deśayiṣyati // Lank_10.549 //
            </p>
         
         
         <p>
            dravyairārabhyate dravyaṃ guṇaiścaiva guṇāstathā /<br />
            bhāvānāṃ bhāvatāmanyāṃ satīṃ vai nāśayiṣyati // Lank_10.550 //
            </p>
         
         
         <p>
            ādimān hi bhavelloko yadyabhūtvā pravartate /<br />
            pūrvā ca koṭirnaivāsti saṃsārasya vadāmyaham // Lank_10.551 //
            </p>
         
         
         <p>
            tribhavaḥ sarvasaṃkhyātaṃ yadyabhūtvā pravartate /<br />
            śvānoṣṭrakharaśṛṅgāṇāmutpattiḥ syānna saṃśayaḥ // Lank_10.552 //
            </p>
         
         
         <p>
            yadyabhūtvā bhaveccakṣū rūpaṃ vijñānameva ca /<br />
            kaṭamukuṭapaṭādyānāṃ mṛtpiṇḍātsaṃbhavo bhavet // Lank_10.553 //
            </p>
         
         
         <p>
            paṭaiśca vai kaṭo nāsti paṭo vai vīraṇaistathā /<br />
            eka ekatrā saṃbhūtaḥ pratyayaiḥ kiṃ na jāyate // Lank_10.554 //
            </p>
         
         
         <p>
            tajjīvaṃ taccharīraṃ ca yaccābhūtvā pravartate /<br />
            paravādā hyamī sarve mayā ca samudāhṛtāḥ // Lank_10.555 //
            </p>
         
         
         <p>
            uccārya pūrvapakṣaṃ ca matisteṣāṃ nivāryate /<br />
            nivārya tu matisteṣāṃ svapakṣaṃ deśayāmyaham // Lank_10.556 //
            </p>
         
         
         <p>
            atorthaṃ tīrthavādānāṃ kṛtamuccāraṇaṃ mayā /<br />
            mā me śiṣyagaṇo mūḍhaḥ sadasatpakṣamāśrayet // Lank_10.557 //
            </p>
         
         <span class="note"><span class="bold">Vaidya 144</span></span>
         
         <p>
            pradhānājjagadutpannaṃ kapilāṅgo 'pi durmatiḥ /<br />
            śiṣyebhyaḥ saṃprakāśeti guṇānāṃ ca vikāritā // Lank_10.558 //
            </p>
         
         
         <p>
            na bhūtaṃ nāpi cābhūtaṃ pratyayairna ca pratyayāḥ /<br />
            pratyayānāmasadbhāvādabhūtaṃ na pravartate // Lank_10.559 //
            </p>
         
         
         <p>
            sadasatpakṣavigato hetupratyayavarjitaḥ /<br />
            utpādabhaṅgarahitaḥ svapakṣo lakṣyavarjitaḥ // Lank_10.560 //
            </p>
         
         
         <p>
            māyāsvapnopamaṃ lokaṃ hetupratyayavarjitam /<br />
            ahetukaṃ sadā paśyan vikalpo na pravartate // Lank_10.561 //
            </p>
         
         
         <p>
            gandharvamṛgatṛṣṇābhaṃ keśoṇḍukanibhaṃ sadā /<br />
            sadasatpakṣavigataṃ hetupratyayavarjitam /<br />
            ahetukaṃ bhavaṃ paśyaṃścittadhārā viśudhyate // Lank_10.562 //
            </p>
         
         
         <p>
            vastu na vidyate paśyaṃścittamātraṃ na vidyate /<br />
            avastukaṃ kathaṃ cittaṃ cittamātraṃ na yujyate // Lank_10.563 //
            </p>
         
         
         <p>
            vastumālambanīkṛtya cittaṃ saṃjāyate nṛṇām /<br />
            ahetukaṃ kathaṃ cittaṃ cittamātraṃ na yujyate // Lank_10.564 //
            </p>
         
         
         <p>
            tathatā cittamātraṃ ca āryavastunayasya tu /<br />
            vidyante na ca vidyante na te mannayakovidāḥ // Lank_10.565 //
            </p>
         
         
         <p>
            grāhyagrāhakabhāvena yadi cittaṃ pravartate /<br />
            etaddhi laukikaṃ cittaṃ cittamātraṃ na yujyate // Lank_10.566 //
            </p>
         
         
         <p>
            dehabhogapratiṣṭhābhaṃ svapnavajjāyate yadi /<br />
            dvicittatā prasajyeta na ca cittaṃ dvilakṣaṇam // Lank_10.567 //
            </p>
         
         
         <p>
            svadhāraṃ hi yathā khaḍgaṃ svāgraṃ vai aṅguliryathā /<br />
            na chindate na spṛśate tathā cittaṃ svadarśane // Lank_10.568 //
            </p>
         
         
         <p>
            na paraṃ na ca vai tantraṃ kalpitaṃ vastumeva ca /<br />
            pañca dharmā dvicittaṃ ca nirābhāse na santi vai // Lank_10.569 //
            </p>
         
         
         <p>
            utpādakaṃ ca utpādyaṃ dvividhaṃ bhāvalakṣaṇam /<br />
            utpādakaṃ hi saṃdhāya naiḥsvabhāvyaṃ vadāmyaham // Lank_10.570 //
            </p>
         
         
         <p>
            atha vaicitryasaṃsthāne kalpā ca yadi jāyate /<br />
            ākāśe śaśaśṛṅge ca arthābhāsaṃ bhaviṣyati // Lank_10.571 //
            </p>
         
         
         <p>
            arthābhāsaṃ bhaveccittaṃ tadarthaḥ syādakalpitaḥ /<br />
            na ca vai kalpito hyarthaścittādanyo 'bhilapyate // Lank_10.572 //
            </p>
         
         <span class="note"><span class="bold">Vaidya 145</span></span>
         
         <p>
            anādimati saṃsāre artho vai nāsti kutracit /<br />
            apuṣṭaṃ hi kathaṃ cittamarthābhāsaṃ pravartate // Lank_10.573 //
            </p>
         
         
         <p>
            yadyabhāvena puṣṭiḥ syācchaśaśṛṅge 'pi tadbhavet /<br />
            na cābhāvena vai puṣṭo vikalpaḥ saṃpravartate // Lank_10.574 //
            </p>
         
         
         <p>
            yathāpi dānīṃ naivāsti tathā pūrve 'pi nāstyasau /<br />
            anarthe arthasaṃbaddhaṃ kathaṃ cittaṃ pravartate // Lank_10.575 //
            </p>
         
         
         <p>
            tathatā śūnyatā koṭirnirvāṇaṃ dharmadhātukam /<br />
            anutpādaśca dharmāṇāṃ svabhāvaḥ pāramārthikaḥ // Lank_10.576 //
            </p>
         
         
         <p>
            nāstyastipatitā bālā hetupratyayakalpanaiḥ /<br />
            ahetukamanutpannaṃ bhavaṃ vai aprajānataḥ // Lank_10.577 //
            </p>
         
         
         <p>
            cittaṃ khyāti na dṛśyo 'sti viśeṣo 'nādihetukaḥ /<br />
            anādāvapi nāstyartho viśeṣaḥ kena jāyate // Lank_10.578 //
            </p>
         
         
         <p>
            yadyabhāvena puṣṭiḥ syāddaridro dhanavān bhavet /<br />
            arthābhāve kathaṃ cittaṃ jāyate brūhi me mune // Lank_10.579 //
            </p>
         
         
         <p>
            ahetukamidaṃ sarvaṃ na cittaṃ na ca gocaraḥ /<br />
            na ca vai puṣyate cittaṃ tribhavaṃ kriyavarjitam // Lank_10.580 //
            </p>
         
         
         <p>
            utpādavinivṛttyarthamanutpādaprasādhanam /<br />
            ahetuvādaṃ deśemi na ca bālairvibhāvyate /<br />
            anutpannamidaṃ sarvaṃ na ca bhāvā na santi ca // Lank_10.581 //
            </p>
         
         
         <p>
            gandharvasvapnamāyākhyā bhāvā vidyantyahetukāḥ /<br />
            anutpannān svabhāvāṃśca śūnyāḥ kena vadāsi me // Lank_10.582 //
            </p>
         
         
         <p>
            samavāyavinirmukto yadā bhāvo na dṛśyate /<br />
            tadā śūnyamanutpannamasvabhāvaṃ vadāmyaham // Lank_10.583 //
            </p>
         
         
         <p>
            svapnakeśoṇḍukaṃ māyā gandharva mṛgatṛṣṇikā /<br />
            ahetukā pi dṛśyante tathā lokavicitratā // Lank_10.584 //
            </p>
         
         
         <p>
            samavāyastathaivaiko dṛśyābhāvānna vidyate /<br />
            na tu tīrthyadṛṣṭyā pralayo samavāyo na vidyate // Lank_10.585 //
            </p>
         
         
         <p>
            vigṛhyāhetuvādena anutpādaṃ prasādhayet /<br />
            anutpādaiḥ prasādhyante mama netrī na naśyati // Lank_10.586 //
            </p>
         
         
         <p>
            ahetuvādairdeśyante tīrthyānāṃ jāyate bhayam /<br />
            kathaṃ kena kutaḥ kutra saṃbhavo 'hetuko bhavet // Lank_10.587 //
            </p>
         
         <span class="note"><span class="bold">Vaidya 146</span></span>
         
         <p>
            nāhetukamahetutvaṃ yadā paśyanti paṇḍitāḥ /<br />
            tadā vyāvartate dṛṣṭirbhaṅgotpādānuvādinī // Lank_10.588 //
            </p>
         
         
         <p>
            kimabhāvo hyanutpāda utpādotpattilakṣaṇam /<br />
            atha bhāvasya nāmedaṃ nirarthaṃ vā bravīhi me // Lank_10.589 //
            </p>
         
         
         <p>
            na ca bhāvo hyanutpādo na ca pratyayalakṣaṇam /<br />
            na ca bhāvasya nāmedaṃ na ca nāma nirarthakam // Lank_10.590 //
            </p>
         
         
         <p>
            yatra śrāvakabuddhānāṃ tīrthyānāṃ ca agocaraḥ /<br />
            saptabhūmigatānāṃ ca tadanutpādalakṣaṇam // Lank_10.591 //
            </p>
         
         
         <p>
            hetupratyayavyāvṛttiṃ kāraṇasya niṣedhanam /<br />
            cittamātravyavasthānamanutpādaṃ vadāmyaham // Lank_10.592 //
            </p>
         
         
         <p>
            ahetuvṛttiṃ bhāvānāṃ kalpyakalpavivarjitām /<br />
            sadasatpakṣanirmuktamanutpādaṃ vadāmyaham // Lank_10.593 //
            </p>
         
         
         <p>
            cittadṛśyavinirmuktaṃ svabhāvadvayavarjitam /<br />
            āśrayasya parāvṛttimanutpādaṃ vadāmyaham // Lank_10.594 //
            </p>
         
         
         <p>
            na bāhyabhāvaṃ bhāvānāṃ na ca cittaparigraham /<br />
            sarvadṛṣṭiprahāṇaṃ yattadanutpādalakṣaṇam // Lank_10.595 //
            </p>
         
         
         <p>
            evaṃ śūnyāsvabhāvādyān sarvadharmān vibhāvayet /<br />
            na jātu śūnyayā śūnyā kiṃ tvanutpādaśūnyayā // Lank_10.596 //
            </p>
         
         
         <p>
            kalāpaḥ pratyayānāṃ hi pravartate nivartate /<br />
            kalapācca pṛthagbhūtaṃ na jātaṃ na nirudhyate // Lank_10.597 //
            </p>
         
         
         <p>
            bhāvo na vidyate hyanyaḥ kalāpācca pṛthak kvacit /<br />
            ekatvena pṛthaktvena yathā tīrthyairvikalpyate // Lank_10.598 //
            </p>
         
         
         <p>
            sadasanna jāyate bhāvo nāsanna sadasatkvacit /<br />
            anyatra hi kalāpo 'yaṃ pravartate nivartate // Lank_10.599 //
            </p>
         
         
         <p>
            saṃketamātramevedamanyonyāpekṣasaṃkalāt /<br />
            janyamarthaṃ na caivāsti pṛthakpratyayasaṃkalāt // Lank_10.600 //
            </p>
         
         
         <p>
            janyābhāvo hyanutpādaḥ tīrthyadoṣavivarjitaḥ /<br />
            deśemi saṃkalāmātraṃ na ca bālairvibhāvyate // Lank_10.601 //
            </p>
         
         
         <p>
            yasya janyo hi bhāvo 'sti saṃkalāyāḥ pṛthak kvacit /<br />
            ahetuvādī vijñeyaḥ saṃkalāyā vināśakaḥ // Lank_10.602 //
            </p>
         
         
         <p>
            pradīpadravyajātīnāṃ vyañjakā saṃkalā bhavet /<br />
            yasya bhāvo bhavetkaścitsaṃkalāyāḥ pṛthak kvacit // Lank_10.603 //
            </p>
         
         <span class="note"><span class="bold">Vaidya 147</span></span>
         
         <p>
            asvabhāvo hyanutpannaḥ prakṛtyā gaganopamaḥ /<br />
            saṃkalāyāḥ pṛthagbhūto yo dharmaḥ kalpito 'budhaiḥ // Lank_10.604 //
            </p>
         
         
         <p>
            ayamanyamanutpādamāryāṇāṃ prāptidharmatā /<br />
            yaśca tasya anutpādaṃ tadanutpādakṣāntiḥ syāt // Lank_10.605 //
            </p>
         
         
         <p>
            yadā sarvamimaṃ lokaṃ saṃkalāmeva paśyati /<br />
            saṃkalāmātramevedaṃ tadā cittaṃ samādhyate // Lank_10.606 //
            </p>
         
         
         <p>
            ajñānatṛṣṇākarmādi saṃkalādhyātmikā bhavet /<br />
            khajamṛddaṇḍacakrādi bījabhūtādi bāhiram // Lank_10.607 //
            </p>
         
         
         <p>
            parato yasya vai bhāvaḥ pratyayairjāyate kvacit /<br />
            na saṃkalāmātramevedaṃ na te yuktyāgame sthitāḥ // Lank_10.608 //
            </p>
         
         
         <p>
            yadi janyo na bhāvo 'sti syādbuddhiḥ kasya pratyayāt /<br />
            anyonyapratyayā hyete te tena pratyayāḥ smṛtāḥ // Lank_10.609 //
            </p>
         
         
         <p>
            uṣṇadravacalakaṭhinā bālairdharmā vikalpitāḥ /<br />
            kalāpo 'yaṃ na dharmo 'sti ato vai niḥsvabhāvatā // Lank_10.610 //
            </p>
         
         
         <p>
            vaidyā yathāturavaśātkriyābhedaṃ prakurvate /<br />
            na tu śāstrasya bhedo 'sti doṣabhedastu vidyate // Lank_10.611 //
            </p>
         
         
         <p>
            tathāhaṃ sattvasaṃtāne kleśadoṣaiḥ sudūṣitaiḥ /<br />
            indriyāṇāṃ balaṃ jñātvā nayaṃ deśemi bāliśān // Lank_10.612 //
            </p>
         
         
         <p>
            na kleśendriyabhedena śāsanaṃ bhidyate mama /<br />
            ekameva bhavedyānaṃ mārgamaṣṭāṅgikaṃ śivam // Lank_10.613 //
            </p>
         
         
         <p>
            ghaṭapaṭamukuṭaviṣāṇahetukaśaśaviṣāṇānāstitvam /<br />
            yaddhetusamutpannaṃ sa ca nāsti te 'vagantavyam // Lank_10.614 //
            </p>
         
         
         <p>
            astitvasādhakaṃ nāsti nāsti nāsti na yujyate /<br />
            astitvaṃ nāstyapekṣyaṃ hi anyonyāpekṣakāraṇam // Lank_10.615 //
            </p>
         
         
         <p>
            kiṃcidāśritya punaḥ kiṃcitkhyāyate yasya vai matam /<br />
            ahetukaṃ yadāśritya kiṃciccāhetukaṃ na tu // Lank_10.616 //
            </p>
         
         
         <p>
            atha tadanyamāśritya tadapyanyasya khyāyate /<br />
            anavasthā prasajyeta kiṃcicca kiṃ ca no bhavet // Lank_10.617 //
            </p>
         
         
         <p>
            āśritya parṇakāṣṭhādīn yathā māyā prasajyate /<br />
            vastu tadvatsamāśritya vaicitryaṃ khyāyate nṛṇām // Lank_10.618 //
            </p>
         
         <span class="note"><span class="bold">Vaidya 148</span></span>
         
         <p>
            māyājālaṃ na parṇāni na kāṣṭhaṃ na ca śarkarā /<br />
            māyaiva dṛśyate bālairmāyākāreṇa cāśrayam // Lank_10.619 //
            </p>
         
         
         <p>
            tathā vastu samāśritya yadi kiṃcidvinaśyati /<br />
            dṛśyakāle dvayaṃ nāsti kathaṃ kiṃcidvikalpyate // Lank_10.620 //
            </p>
         
         
         <p>
            vikalpairvikalpitaṃ nāsti vikalpaśca na vidyate /<br />
            vikalpe hyavidyamāne tu na saṃsṛtirna nirvṛtiḥ // Lank_10.621 //
            </p>
         
         
         <p>
            vikalpe hyavidyamāne tu vikalpo na pravartate /<br />
            apravṛttiṃ kathaṃ cittaṃ cittamātraṃ na yujyate // Lank_10.622 //
            </p>
         
         
         <p>
            anekamatibhinnatvācchāsane nāsti sāratā /<br />
            sārābhāvānna mokṣo 'sti na ca lokavicitratā // Lank_10.623 //
            </p>
         
         
         <p>
            bāhyaṃ na vidyate dṛśyaṃ yathā bālairvikalpyate /<br />
            bimbavatkhyāyate cittaṃ vāsanairbhramaṇīkṛtam // Lank_10.624 //
            </p>
         
         
         <p>
            sarvabhāvā hyanutpannā asatsadasaṃbhavāḥ /<br />
            cittamātramidaṃ sarvaṃ kalpanābhiśca varjitam // Lank_10.625 //
            </p>
         
         
         <p>
            bālairbhāvāḥ samākhyātāḥ pratyayairna tu paṇḍitaiḥ /<br />
            svabhāvacittanirmuktaścittamāryopagaṃ śivam // Lank_10.626 //
            </p>
         
         
         <p>
            sāṃkhyā vaiśeṣikā nagnā viprāḥ pāśupatāstathā /<br />
            asatsaddṛṣṭipatitā viviktārthavivarjitāḥ // Lank_10.627 //
            </p>
         
         
         <p>
            niḥsvabhāvā hyanutpannāḥ śūnyā māyopamāmalāḥ /<br />
            kasyaite deśitā buddhaistvayā ca prativarṇitāḥ // Lank_10.628 //
            </p>
         
         
         <p>
            yogināṃ śuddhacittānāṃ dṛṣṭitarkavivarjitāḥ /<br />
            buddhā deśenti vai yogaṃ mayā ca prativarṇitāḥ // Lank_10.629 //
            </p>
         
         
         <p>
            yadi cittamidaṃ sarvaṃ kasmiṃllokaḥ pratiṣṭhitaḥ /<br />
            gamanāgamanaṃ kena dṛśyate bhūtale nṛṇām // Lank_10.630 //
            </p>
         
         
         <p>
            śakuniryathā gagane vikalpena samīritaḥ /<br />
            apratiṣṭhamanālambyaṃ carate bhūtale yathā // Lank_10.631 //
            </p>
         
         
         <p>
            tathā hi dehinaḥ sarve vikalpena samīritāḥ /<br />
            svacitte caṃkramante te gagane śukaniryathā // Lank_10.632 //
            </p>
         
         
         <p>
            dehabhogapratiṣṭhābhaṃ brūhi cittaṃ pravartate /<br />
            ābhā vṛttiḥ kathaṃ kena cittamātraṃ vadāhi me // Lank_10.633 //
            </p>
         
         
         <p>
            dehabhogapratiṣṭhāśca ābhā vṛttiśca vāsanaiḥ /<br />
            saṃjāyate ayuktānāmābhā vṛttirvikalpanaiḥ // Lank_10.634 //
            </p>
         
         <span class="note"><span class="bold">Vaidya 149</span></span>
         
         <p>
            viṣayo vikalpito bhāvaścittaṃ viṣayasaṃbhavam /<br />
            dṛśyacittaparijñānādvikalpo na pravartate // Lank_10.635 //
            </p>
         
         
         <p>
            nāma nāmni visaṃyuktaṃ yadā paśyati kalpitam /<br />
            buddhiboddhavyarahitaṃ saṃskṛtaṃ mucyate tadā // Lank_10.636 //
            </p>
         
         
         <p>
            etā buddhirbhavedbodhyaṃ nāma nāmni vibhāvanam /<br />
            ye tvanyathāvabudhyante na te buddhā na bodhakāḥ // Lank_10.637 //
            </p>
         
         
         <p>
            pañca dharmāḥ svabhāvāśca vijñānānyaṣṭa eva ca /<br />
            dve nairātmye bhavetkṛtsno mahāyānaparigrahaḥ // Lank_10.638 //
            </p>
         
         
         <p>
            yadā buddhiśca boddhavyaṃ viviktaṃ paśyate jagat /<br />
            nāsti nāma vikalpaśca tadā nābhipravartate // Lank_10.639 //
            </p>
         
         
         <p>
            kriyākṣaravikalpānāṃ nivṛttiścittadarśanāt /<br />
            adarśanātsvacittasya vikalpaḥ saṃpravartate // Lank_10.640 //
            </p>
         
         
         <p>
            catvāro 'rūpiṇaḥ skandhāḥ saṃkhyā teṣāṃ na vidyate /<br />
            bhūtairvilakṣaṇai rūpaṃ kathaṃ rūpabahutvatā // Lank_10.641 //
            </p>
         
         
         <p>
            lakṣaṇasya parityāgānna bhūtaṃ na ca bhautikam /<br />
            athānyalakṣaṇai rūpaṃ kasmātskandhairna jāyate // Lank_10.642 //
            </p>
         
         
         <p>
            vimuktāyatanaskandhā yadā paśyatyalakṣaṇāḥ /<br />
            tadā nivartate cittaṃ dharmanairātmyadarśanāt // Lank_10.643 //
            </p>
         
         
         <p>
            viṣayendriyabhedena vijñānaṃ jāyate 'ṣṭadhā /<br />
            lakṣaṇena bhavetrīṇi nirābhāse nivartate // Lank_10.644 //
            </p>
         
         
         <p>
            ālayaṃ hi manasyātmā ātmīyaṃ jñānameva ca /<br />
            pravartate dvayagrāhātparijñānānnivartate // Lank_10.645 //
            </p>
         
         
         <p>
            anyānanyavinirmuktaṃ yadā paśyatyasaṃcaram /<br />
            tadā dvayaṃ na kalpanti ātmā cātmīyameva ca // Lank_10.646 //
            </p>
         
         
         <p>
            apravṛttaṃ na puṣṇāti na ca vijñānakāraṇam /<br />
            kāryakāraṇanirmuktaṃ niruddhaṃ na pravartate // Lank_10.647 //
            </p>
         
         
         <p>
            vikalpaṃ cittamātraṃ ca lokaṃ kena vadāhi me /<br />
            kāraṇaiśca visaṃyuktaṃ lakṣyalakṣaṇavarjitam // Lank_10.648 //
            </p>
         
         
         <p>
            svacittaṃ dṛśyate citraṃ dṛśyākāraṃ vikalpitam /<br />
            cittadṛśyāparijñānādanyaṃ cittārthasaṃgrahāt // Lank_10.649 //
            </p>
         
         <span class="note"><span class="bold">Vaidya 150</span></span>
         
         <p>
            nāstitvadṛṣṭirbhavati yadā buddhyā na paśyati /<br />
            astitvaṃ hi kathaṃ tasya cittagrāhānna jāyate // Lank_10.650 //
            </p>
         
         
         <p>
            vikalpo na bhāvo nābhāvo ato 'stitvaṃ na jāyate /<br />
            cittadṛśyaparijñānādvikalpo na pravartate // Lank_10.651 //
            </p>
         
         
         <p>
            apravṛtti vikalpasya parāvṛtti nirāśrayaḥ /<br />
            nivārya pakṣāṃścatvāro yadi bhāvā sahetukāḥ // Lank_10.652 //
            </p>
         
         
         <p>
            saṃjñāntaraviśeṣo 'yaṃ kṛtaṃ kena na sādhitaḥ /<br />
            arthāpattirbhavetteṣāṃ kāraṇādvā pravartate // Lank_10.653 //
            </p>
         
         
         <p>
            hetupratyayasaṃyogātkāraṇapratiṣedhataḥ /<br />
            nityadoṣo nivāryate anityā yadi pratyayāḥ // Lank_10.654 //
            </p>
         
         
         <p>
            na saṃbhavo na vibhavo anityatvāddhi bāliśām /<br />
            na hi naśyamānaṃ kiṃcidvai kāraṇatvena dṛśyate // Lank_10.655 //
            </p>
         
         
         <p>
            adṛṣṭaṃ hi kathaṃ kena nānityo jāyate bhavaḥ /<br />
            saṃgrahaiśca dametsattvān śīlena ca vaśīkaret // Lank_10.656 //
            </p>
         
         
         <p>
            prajñayā nāśayeddṛṣṭiṃ vimokṣaiśca vivardhayet /<br />
            lokāyatamidaṃ sarvaṃ yattīrthyairdeśyate mṛṣā // Lank_10.657 //
            </p>
         
         
         <p>
            kāryakāraṇasaddṛṣṭyā svasiddhāntaṃ na vidyate /<br />
            ahamekaṃ svasiddhāntaṃ kāryakāraṇavarjitaḥ // Lank_10.658 //
            </p>
         
         
         <p>
            deśemi śiṣyavargasya lokāyatavivarjitaḥ /<br />
            cittamātraṃ na dṛśyo 'sti dvidhā cittaṃ vidṛśyate /<br />
            grāhyagrāhakabhāvena śāśvatocchedavarjitam // Lank_10.659 //
            </p>
         
         
         <p>
            yāvatpravartate cittaṃ tāvallokāyataṃ bhavet /<br />
            apravṛttirvikalpasya svacittaṃ paśyato jagat // Lank_10.660 //
            </p>
         
         
         <p>
            āyaṃ kāryābhinirvṛttirvyayaṃ kāryasya darśanam /<br />
            āyavyayaparijñānādvikalpo na pravartate // Lank_10.661 //
            </p>
         
         
         <p>
            nityamanityaṃ kṛtakamakṛtakaṃ parāparam /<br />
            evamādyāni sarvāṇi (tal) lokāyatanaṃ bhavet // Lank_10.662 //
            </p>
         
         
         <p>
            devāsuramanuṣyāśca tiryakpretayamālayāḥ /<br />
            gatayaḥ ṣaṭ samākhyātā yatra jāyanti dehinaḥ // Lank_10.663 //
            </p>
         
         
         <p>
            hīnautkṛṣṭamadhyena karmaṇā teṣu jāyate /<br />
            saraṃkṣya kuśalān sarvān viśeṣo mokṣa eva vā // Lank_10.664 //
            </p>
         
         <span class="note"><span class="bold">Vaidya 151</span></span>
         
         <p>
            kṣaṇe kṣaṇe tvayā yanmaraṇaṃ upapattiṃ ca /<br />
            deśyate bhikṣuvargasya abhiprāyaṃ vadāhi me // Lank_10.665 //
            </p>
         
         
         <p>
            rūpādrūpāntaraṃ yadvaccittaṃ saṃbhūya bhajyate /<br />
            tasmāddeśemi śiṣyāṇāṃ kṣaṇajanmaparaṃparām // Lank_10.666 //
            </p>
         
         
         <p>
            rūpe rūpe vikalpasya saṃbhavo vibhavastathā /<br />
            vikalpo hi bhavejjanturvikalpo 'nyo na vidyate // Lank_10.667 //
            </p>
         
         
         <p>
            kṣaṇe kṣaṇe yanna yuktamidaṃpratyayabhāṣitam /<br />
            rūpagrāhavinirmuktaṃ na janma na ca bhajyate // Lank_10.668 //
            </p>
         
         
         <p>
            pratyayāḥ pratyayotpannā avidyātathatādayaḥ /<br />
            dharmadvayena vartante advayā tathatā bhavet // Lank_10.669 //
            </p>
         
         
         <p>
            pratyayāḥ pratyayotpannā yadi dharmā viśeṣitāḥ /<br />
            nityādayo bhavetkāryaṃ kāraṇaṃ pratyayo bhavet // Lank_10.670 //
            </p>
         
         
         <p>
            nirviśiṣṭaṃ bhavettīrthyaiḥ kāryakāraṇasaṃgrahāt /<br />
            vādastava ca buddhānāṃ tasmānnāryo mahāmune // Lank_10.671 //
            </p>
         
         
         <p>
            śarīre vyāmamātre ca lokaṃ vai lokasamudayam /<br />
            nirodhagāminī pratipaddeśayāmi jinaurasān // Lank_10.672 //
            </p>
         
         
         <p>
            svabhāvatrayagrāheṇa grāhyagrāhavidṛṣṭayaḥ /<br />
            lokyalokottarān dharmān vikalpenti pṛthagjanāḥ // Lank_10.673 //
            </p>
         
         
         <p>
            ataḥ svabhāvagrahaṇaṃ kriyate pūrvapakṣayā /<br />
            nivārārthaṃ tu dṛṣṭīnāṃ svabhāvaṃ na vikalpayet // Lank_10.674 //
            </p>
         
         
         <p>
            chidradoṣānna niyamo na vā cittaṃ pravartate /<br />
            pravṛttidvayagrāheṇa advayā tathatā bhavet // Lank_10.675 //
            </p>
         
         
         <p>
            ajñāna tṛṣṇā karma ca vijñānādyā ayonijāḥ /<br />
            anavasthākṛtakatvaṃ ca na kṛtvā jāyate bhavaḥ // Lank_10.676 //
            </p>
         
         
         <p>
            caturvidhaśca pradhvaṃso bhāvānāṃ kathyate 'budhaiḥ /<br />
            dvidhāvṛttervikalpasya bhāvābhāvo na vidyate /<br />
            cātuṣkoṭikanirmuktaṃ darśanadvayavarjitam // Lank_10.677 //
            </p>
         
         
         <p>
            dvidhāvṛttivikalpaḥ syāddṛṣṭvā nābhipravartate /<br />
            anutpanneṣu bhāveṣu buddhervyutthānabhāvataḥ // Lank_10.678 //
            </p>
         
         
         <p>
            utpanneṣvapi bhāveṣu tatkalpatvānna kalpayet /<br />
            yuktiṃ vadāhi me nātha dvidhādṛṣṭinivāraṇāt // Lank_10.679 //
            </p>
         
         <span class="note"><span class="bold">Vaidya 152</span></span>
         
         <p>
            yathāhamanye ca sadā nāstyasti na visaṃkaret /<br />
            tīrthavādaasaṃsṛṣṭāḥ śrāvakairjinavarjitāḥ /<br />
            jinābhisamayacaryāṃ ca jinaputrāvināśataḥ // Lank_10.680 //
            </p>
         
         
         <p>
            vimokṣahetvahetuścāpyanutpādaikalakṣaṇaḥ /<br />
            paryāyairmohayantyetāṃ varjanīyāṃ sadā budhaiḥ // Lank_10.681 //
            </p>
         
         
         <p>
            meghābhrakūṭendradhanuḥprakāśā marīcikeśoṇḍukamāyatulyāḥ /<br />
            bhāvā hi sarve svavikalpasaṃbhavāstīrthyā vikalpenti jagatsvakāraṇaiḥ // Lank_10.682
            //
            </p>
         
         
         <p>
            anutpādaśca tathatā bhūtakoṭiśca śūnyatā /<br />
            rūpasya nāmānyetāni abhāvaṃ na vikalpayet // Lank_10.683 //
            </p>
         
         
         <p>
            hastaḥ karo yathā loke indraḥ śakraḥ puraṃdaraḥ /<br />
            tathā hi sarvabhāvānāmabhāvaṃ na vikalpayet // Lank_10.684 //
            </p>
         
         
         <p>
            rūpācca śūnyatā nānyā anutpādaṃ tathaiva ca /<br />
            na kalpayedananyatvāddṛṣṭidoṣaḥ prasajyate // Lank_10.685 //
            </p>
         
         
         <p>
            saṃkalpaśca vikalpaśca vastulakṣaṇasaṃgrahāt /<br />
            dīrghahrasvādimāṇḍalyaṃ parikalpasya saṃgrahāt // Lank_10.686 //
            </p>
         
         
         <p>
            saṃkalpo hi bhaveccittaṃ parikalpo manastathā /<br />
            vikalpo manavijñānaṃ lakṣyalakṣaṇavarjitam // Lank_10.687 //
            </p>
         
         
         <p>
            yacca tīrthyairanutpādo yacca mannayadṛṣṭibhiḥ /<br />
            kalpyate nirviśiṣṭo 'yaṃ dṛṣṭidoṣaḥ prasajyate // Lank_10.688 //
            </p>
         
         
         <p>
            prayojanamanutpādamanutpādārthameva ca /<br />
            ye vai jānanti yuktijñāste 'bhibudhyanti mannayam // Lank_10.689 //
            </p>
         
         
         <p>
            prayojanaṃ dṛṣṭisaṃkocamanutpādamanālayam /<br />
            arthadvayaparijñānādanutpādaṃ vadāmyaham // Lank_10.690 //
            </p>
         
         
         <p>
            bhāvā vidyantyanutpannā na vā brūhi mahāmune /<br />
            ahetuvādo 'nutpādo pravṛttistīrthadarśanam // Lank_10.691 //
            </p>
         
         
         <p>
            ahetuvādo 'nutpādo vaiṣamyatīrthadarśanam /<br />
            astināstivinirmuktaṃ cittamātraṃ vadāmyaham // Lank_10.692 //
            </p>
         
         
         <p>
            utpādamanutpādaṃ varjayeddṛṣṭihetukam /<br />
            ahetuvāde 'nutpāde utpāde kāraṇāśrayaḥ // Lank_10.693 //
            </p>
         
         <span class="note"><span class="bold">Vaidya 153</span></span>
         
         <p>
            anābhogakriyā nāsti kriyā ceddṛṣṭisaṃkaraḥ /<br />
            upāyapraṇidhānādyairdṛṣṭimeva vadāhi me /<br />
            asattvātsarvadharmāṇāṃ maṇḍalaṃ jāyate katham // Lank_10.694 //
            </p>
         
         
         <p>
            grāhyagrāhakavisaṃyogānna pravṛttirna nirvṛtiḥ /<br />
            bhāvādbhāvāntaraṃ dṛṣṭiṃ cittaṃ vai tatsamutthitam // Lank_10.695 //
            </p>
         
         
         <p>
            anutpādaśca dharmāṇāṃ kathametadvadāhi me /<br />
            sattvāścennāvabudhyante ata etatprakāśyate // Lank_10.696 //
            </p>
         
         
         <p>
            pūrvottaravirodhaṃ ca sarvaṃ bhāṣya mahāmune /<br />
            tīrthadoṣavinirmuktaṃ viṣamāhetuvarjitam // Lank_10.697 //
            </p>
         
         
         <p>
            apravṛtirnivṛttiśca brūhi me vādināṃvara /<br />
            astināstivinirmuktaṃ phalahetvavināśakam // Lank_10.698 //
            </p>
         
         
         <p>
            bhūmikramānusaṃdhiśca brūhi me dharmalakṣaṇam /<br />
            dvayāntapatito loko dṛṣṭibhirvyākulīkṛtaḥ // Lank_10.699 //
            </p>
         
         
         <p>
            anutpādā utpādādyaiḥ śamaheturna budhyate /<br />
            maṇḍalaṃ hi na me kiṃcinna ca deśemi dharmatām // Lank_10.700 //
            </p>
         
         
         <p>
            dvaye sati hi doṣaḥ syāddvayaṃ buddhairviśodhitam /<br />
            śūnyāśca kṣaṇikā bhāvā niḥsvabhāvā hyajātikāḥ // Lank_10.701 //
            </p>
         
         
         <p>
            kudṛṣṭivādasaṃchannaiḥ kalpyante na tathāgataiḥ /<br />
            pravṛttiṃ ca nivṛttiṃ ca vikalpasya vadāhi me // Lank_10.702 //
            </p>
         
         
         <p>
            yathā yena prakāreṇa jāyate viṣayo mukham /<br />
            varṇapuṣkalasaṃyogātprapañcaiḥ samudānitam // Lank_10.703 //
            </p>
         
         
         <p>
            rūpaṃ dṛṣṭvā bahirdhā vai vikalpaḥ saṃpravartate /<br />
            tasyaiva hi parijñānādyathābhūtārthadarśanāt /<br />
            āryagotrānukūlaṃ ca cittaṃ nābhipravartate // Lank_10.704 //
            </p>
         
         
         <p>
            pratyākhyāya tu bhūtāni bhāvotpattirna vidyate /<br />
            bhūtākāraṃ sadā cittamanutpannaṃ vibhāvayet // Lank_10.705 //
            </p>
         
         
         <p>
            mā vikalpaṃ vikalpetha nirvikalpā hi paṇḍitāḥ /<br />
            vikalpaṃ vikalpayaṃstasya dvayameva na nirvṛtiḥ // Lank_10.706 //
            </p>
         
         
         <p>
            anutpādapratijñasya māyā ca dṛśyate nayaḥ /<br />
            māyānirhetusaṃbhūtaṃ hānisiddhāntalakṣaṇam // Lank_10.707 //
            </p>
         
         <span class="note"><span class="bold">Vaidya 154</span></span>
         
         <p>
            bimbavaddṛśyate cittamanādimatibhāvitam /<br />
            arthākāraṃ na cārtho 'sti yathābhūtaṃ vibhāvayet // Lank_10.708 //
            </p>
         
         
         <p>
            yathā hi darpaṇe rūpamekatvānyatvavarjitam /<br />
            dṛśyate na ca tannāsti tathā cotpādalakṣaṇam // Lank_10.709 //
            </p>
         
         
         <p>
            gandharvamāyādi yathā hetupratyayalakṣaṇāḥ /<br />
            tathā hi sarvabhāvānāṃ saṃbhavo na hyasaṃbhavaḥ // Lank_10.710 //
            </p>
         
         
         <p>
            vikalpaḥ puruṣākāro dvidhāvṛttyā pravartate /<br />
            ātmadharmopacāraiśca na ca bālairvibhāvyate // Lank_10.711 //
            </p>
         
         
         <p>
            vipulapratyayādhīnaḥ śrāvako 'pi hyarhaṃstathā /<br />
            svabalādhīnaṃ jinādhīnaṃ pañcamaṃ śrāvakaṃ nayet // Lank_10.712 //
            </p>
         
         
         <p>
            kālāntaraṃ ca pradhvastaṃ paramārthetaretaram /<br />
            caturvidhamanityatvaṃ bālāḥ kalpentyakovidāḥ // Lank_10.713 //
            </p>
         
         
         <p>
            dvayāntapatitā bālā guṇāṇuprakṛtikāraṇaiḥ /<br />
            mokṣopāyaṃ na jānanti sadasatpakṣasaṃgrahāt // Lank_10.714 //
            </p>
         
         
         <p>
            aṅgulyagraṃ yathā bālaiścandraṃ gṛhṇanti durmatiḥ /<br />
            tathā hyakṣarasaṃsaktāstattvaṃ nāventi māmakam // Lank_10.715 //
            </p>
         
         
         <p>
            vilakṣaṇāni bhūtāni rūpabhāvapravartakā /<br />
            bhūtānāṃ saṃniveśo 'yaṃ na bhūtairbhautikaṃ kṛtam // Lank_10.716 //
            </p>
         
         
         <p>
            agninā dahyate rūpamabdhātuḥ kledanātmakaḥ /<br />
            vāyunā kīryate rūpaṃ kathaṃ bhūtaiḥ pravartate // Lank_10.717 //
            </p>
         
         
         <p>
            rūpaṃ skandhaśca vijñānaṃ dvayametanna pañcakam /<br />
            paryāyabhedaṃ skandhānāṃ śatadhā deśayāmyaham // Lank_10.718 //
            </p>
         
         
         <p>
            cittacaittasya bhedena vartamānaṃ pravartate /<br />
            vyatibhinnāni rūpāṇi cittaṃ rūpaṃ na bhautikam // Lank_10.719 //
            </p>
         
         
         <p>
            nīlādyapekṣaṇaṃ śvetaṃ śvetaṃ nīlaṃ hyapekṣaṇam /<br />
            kāryakāraṇamutpādya śūnyatā asti nāsti ca // Lank_10.720 //
            </p>
         
         
         <p>
            sādhanaṃ sādhakaṃ sādhyaṃ śītoṣṇe lakṣyalakṣaṇam /<br />
            evamādyāni sarvāṇi tārkikairna prasādhitāḥ // Lank_10.721 //
            </p>
         
         
         <p>
            cittaṃ manaśca ṣaḍvānyavijñānānyātmasaṃyutā /<br />
            ekatvānyatvarahitā ālayo 'yaṃ pravartate // Lank_10.722 //
            </p>
         
         
         <p>
            sāṃkhyā vaiśeṣikā nagnāstārkikā īśvaroditāḥ /<br />
            sadasatpakṣapatitā viviktārthavivarjitāḥ // Lank_10.723 //
            </p>
         
         <span class="note"><span class="bold">Vaidya 155</span></span>
         
         <p>
            saṃsthānākṛtiviśeṣo bhūtānāṃ nāsti bhautikam /<br />
            tīrthyā vadanti janma bhūtānāṃ bhautikasya ca // Lank_10.724 //
            </p>
         
         
         <p>
            anutpannā yato ye 'nye tīrthyāḥ kalpanti kāraṇaiḥ /<br />
            na ca budhyanti mohena sadasatpakṣamāśritāḥ // Lank_10.725 //
            </p>
         
         
         <p>
            cittena saha saṃyuktaṃ visaṃyuktaṃ manādibhiḥ /<br />
            viśuddhalakṣaṇaṃ sattvaṃ jñānena saha tiṣṭhati // Lank_10.726 //
            </p>
         
         
         <p>
            karma yacca bhavedrūpaṃ skandhaviṣayahetukāḥ /<br />
            sattvāśca nirupādānā ārūpye nāvatiṣṭhati // Lank_10.727 //
            </p>
         
         
         <p>
            nairātmyaṃ sattvavāditvaṃ sattvābhāvātprasajyate /<br />
            nairātmyavādino cchedo vijñānasyāpyasaṃbhavaḥ // Lank_10.728 //
            </p>
         
         
         <p>
            catvāraḥ sthitastasya rūpābhāvātkathaṃ bhavet /<br />
            adhyātmabāhyābhāvādvijñānaṃ na pravartate // Lank_10.729 //
            </p>
         
         
         <p>
            antarābhavikāḥ skandhāḥ yathaivecchanti tārkikāḥ /<br />
            tathārūpyopapannasya bhavo 'rūpo na cāsti kim // Lank_10.730 //
            </p>
         
         
         <p>
            aprayatnena mokṣaḥ syātsattvavijñānayorvinā /<br />
            tīrthyavādo na saṃdeho na ca budhyanti tārkikāḥ // Lank_10.731 //
            </p>
         
         
         <p>
            rūpaṃ ca vidyate tatra ārūpye nāsti darśanam /<br />
            tadabhāvo na siddhānto na yānaṃ na ca yāyinam // Lank_10.732 //
            </p>
         
         
         <p>
            indriyaiḥ saha saṃyuktaṃ vijñānaṃ vāsanodbhavam /<br />
            aṣṭavidhaikadeśaṃ hi kṣaṇe kāle na gṛhṇanti // Lank_10.733 //
            </p>
         
         
         <p>
            na pravartati yadā rūpaṃ indriyā na ca indriyaiḥ /<br />
            ato hi deśeti bhagavān kṣaṇikā indriyādayaḥ // Lank_10.734 //
            </p>
         
         
         <p>
            anirdhārya kathaṃ rūpaṃ vijñānaṃ saṃpravartsyate /<br />
            apravṛttaṃ kathaṃ jñānaṃ saṃsāraṃ janayiṣyati // Lank_10.735 //
            </p>
         
         
         <p>
            utpattyanantaraṃ bhaṅgaṃ na deśenti vināyakāḥ /<br />
            nairantaryaṃ na bhāvānāṃ vikalpaspandite gatau // Lank_10.736 //
            </p>
         
         
         <p>
            indriyā indriyārthāśca mūḍhānāṃ na tu paṇḍitāḥ /<br />
            bālā gṛhṇanti nāmena āryā vai arthakovidāḥ // Lank_10.737 //
            </p>
         
         
         <p>
            ṣaṣṭhaṃ hi nirupādānaḥ sopādāno na gṛhyate /<br />
            anirdhāryaṃ vadantyāryāṃ astidoṣairvivarjitāḥ // Lank_10.738 //
            </p>
         
         <span class="note"><span class="bold">Vaidya 156</span></span>
         
         <p>
            śāśvatocchedabhītāśca tārkikā jñānavarjitāḥ /<br />
            saṃskṛtāsaṃskṛtātmānaṃ na viśeṣanti bāliśāḥ // Lank_10.739 //
            </p>
         
         
         <p>
            ekatve vidyate dānamanyatve cāpi vidyate /<br />
            cittena saha caikatvamanyatvaṃ vai manādibhiḥ // Lank_10.740 //
            </p>
         
         
         <p>
            nirdhāryate yadā dānaṃ cittaṃ caittābhiśabditam /<br />
            upādānātkathaṃ tatra ekatvenāvadhāryate // Lank_10.741 //
            </p>
         
         
         <p>
            sopādānopalabdhiśca karmajanmakriyādibhiḥ /<br />
            agnivatsādhayiṣyanti sadṛśāsadṛśairnaryaiḥ // Lank_10.742 //
            </p>
         
         
         <p>
            yathā hi agniryugapaddahyate dāhyadāhakau /<br />
            sopādānastathā hyātmā tārkikaiḥ kiṃ na gṛhyate // Lank_10.743 //
            </p>
         
         
         <p>
            utpādādvāpyanutpādāccittaṃ vai bhāsvaraṃ sadā /<br />
            dṛṣṭāntaṃ kiṃ na kurvanti tārkikā ātmasādhakāḥ // Lank_10.744 //
            </p>
         
         
         <p>
            vijñānagahvare mūḍhāstārkikā nayavarjitāḥ /<br />
            itastataḥ pradhāvanti ātmavādacikīrṣayā // Lank_10.745 //
            </p>
         
         
         <p>
            pratyātmagatigamyaśca ātmā vai śuddhilakṣaṇam /<br />
            garbhastathāgatasyāsau tārkikāṇāmagocaraḥ // Lank_10.746 //
            </p>
         
         
         <p>
            upādānaupādātrorvibhāgaskandhayostathā /<br />
            lakṣaṇaṃ yadi jānāti jñānaṃ saṃjāyate nayam // Lank_10.747 //
            </p>
         
         
         <p>
            ālayaṃ garbhasaṃsthānaṃ mataṃ tīrthyānuvarṇitam /<br />
            ātmanā saha saṃyuktaṃ na ca dharmāḥ prakīrtitāḥ // Lank_10.748 //
            </p>
         
         
         <p>
            eteṣāṃ pravibhāgena vimokṣaḥ satyadarśanam /<br />
            bhāvānāṃ darśyaheyānāṃ kleśānāṃ syādviśodhanam // Lank_10.749 //
            </p>
         
         
         <p>
            prakṛtiprabhāsvaraṃ cittaṃ garbhaṃ tāthāgataṃ śubham /<br />
            upādānaṃ hi sattvasya antānantavivarjitam // Lank_10.750 //
            </p>
         
         
         <p>
            kāntiryathā suvarṇasya jātarūpaṃ ca śarkaram /<br />
            parikarmeṇa paśyanti sattvaṃ skandhālayaistathā // Lank_10.751 //
            </p>
         
         
         <p>
            na pudgalo na ca skandhā buddho jñānamanāsravam /<br />
            sadāśāntiṃ vibhāvitvā gacchāmi śaraṇaṃ hyaham // Lank_10.752 //
            </p>
         
         
         <p>
            prakṛtiprabhāsvaraṃ cittamupakleśairmanādibhiḥ /<br />
            ātmanā saha saṃyuktaṃ deśeti vadatāṃvaraḥ // Lank_10.753 //
            </p>
         
         
         <p>
            prakṛtiprabhāsvaraṃ cittaṃ manādyastasya vai paraḥ /<br />
            tairācitāni karmāṇi yataḥ kliśyanti tāvubhau // Lank_10.754 //
            </p>
         
         <span class="note"><span class="bold">Vaidya 157</span></span>
         
         <p>
            āgantukairānādyaiśca kleśairātmā prabhāsvaraḥ /<br />
            saṃkliśyate upetaśca vastravatpariśudhyate // Lank_10.755 //
            </p>
         
         
         <p>
            malābhāvādyathā vastraṃ hemaṃ vā doṣavarjitam /<br />
            tiṣṭhanti na ca naśyante ātmā doṣaistathā vinā // Lank_10.756 //
            </p>
         
         
         <p>
            vīṇāśaṅkhe 'tha bheryāṃ ca mādhuryasvarasaṃpadā /<br />
            mṛgayeddhyakovidaḥ kaścittathā skandheṣu pudgalam // Lank_10.757 //
            </p>
         
         
         <p>
            nidhayo maṇayaścāpi pṛthivyāmudakaṃ tathā /<br />
            vidyamānā na dṛśyanti tathā skandheṣu pudgalam // Lank_10.758 //
            </p>
         
         
         <p>
            cittacaittakalāpāṃśca svaguṇāṃ skandhasaṃyutāṃ /<br />
            akovidā na gṛhṇanti tathā skandheṣu pudgalam // Lank_10.759 //
            </p>
         
         
         <p>
            yathā hi garbho garbhiṇyāṃ vidyate na ca dṛśyate /<br />
            ātmā hi tadvatskandheṣu ayuktijño na paśyati // Lank_10.760 //
            </p>
         
         
         <p>
            auṣadhīnāṃ yathā sāramagniṃ vā indhanairyathā /<br />
            na paśyanti ayuktijñāstathā skandheṣu pudgalam // Lank_10.761 //
            </p>
         
         
         <p>
            anityatāṃ sarvabhāveṣu śūnyatāṃ ca yathābudhāḥ /<br />
            vidyamānāṃ na paśyanti tathā skandheṣu pudgalam // Lank_10.762 //
            </p>
         
         
         <p>
            bhūmayo vaśitābhijñā abhiṣekaṃ ca uttaram /<br />
            samādhayo viśeṣāśca asatyātmani nāsti vai // Lank_10.763 //
            </p>
         
         
         <p>
            vaināśiko yadā gatvā brūyādyadyasti deśyatām /<br />
            sa vaktavyo bhavedvijñaḥ svavikalpaṃ pradarśaya // Lank_10.764 //
            </p>
         
         
         <p>
            nairātmyavādino 'bhāṣyā bhikṣukarmāṇi varjaya /<br />
            bādhakā buddhadharmāṇāṃ sadasatpakṣadṛṣṭayaḥ // Lank_10.765 //
            </p>
         
         
         <p>
            tīrthadoṣairvinirmuktaṃ nairātmyavanadāhakam /<br />
            jājvalatyātmavādo 'yaṃ yugāntāgnirivotthitaḥ // Lank_10.766 //
            </p>
         
         
         <p>
            khaṇḍekṣuśarkaramadhvādidadhitilaghṛtādiṣu /<br />
            svarasaṃ vidyate teṣu anāsvādyaṃ na gṛhyate // Lank_10.767 //
            </p>
         
         
         <p>
            pañcadhā gṛhyamāṇaśca ātmā skandhasamucchraye /<br />
            na ca paśyantyavidvāṃso vidvān dṛṣṭvā vimucyate // Lank_10.768 //
            </p>
         
         
         <p>
            vidyādibhiśca dṛṣṭāntaiścittaṃ naivāvadhāryate /<br />
            yatra yasmādyadarthaṃ ca samūhaṃ nāvadhāryate // Lank_10.769 //
            </p>
         
         
         <p>
            vilakṣaṇā hi vai dharmāścittamekaṃ na gṛhyate /<br />
            aheturapravṛttiśca tārkikāṇāṃ prasajyate // Lank_10.770 //
            </p>
         
         <span class="note"><span class="bold">Vaidya 158</span></span>
         
         <p>
            cittānupaśyī ca yogī cittaṃ citte na paśyati /<br />
            paśyako dṛśyanirjāto dṛśyaṃ kiṃ hetusaṃbhavam // Lank_10.771 //
            </p>
         
         
         <p>
            kātyāyanasya gotro 'haṃ śuddhāvāsādviniḥsṛtaḥ /<br />
            deśemi dharmaṃ sattvānāṃ nirvāṇapuragāminam // Lank_10.772 //
            </p>
         
         
         <p>
            paurāṇikamidaṃ vartma ahaṃ te ca tathāgatāḥ /<br />
            tribhiḥ sahasraiḥ sūtrāṇāṃ nirvāṇamatyadeśayan // Lank_10.773 //
            </p>
         
         
         <p>
            kāmadhātau tathārūpye na vai buddho vibudhyate /<br />
            rūpadhātvakaniṣṭheṣu vītarāgeṣu budhyate // Lank_10.774 //
            </p>
         
         
         <p>
            na bandhaheturviṣayā heturviṣayabandhanam /<br />
            jñānabadhyāni kleśāni asidhāravrato hyayam // Lank_10.775 //
            </p>
         
         
         <p>
            asatyātmani māyādyā dharmā nāstyasti vai katham /<br />
            bālānāṃ khyāti tathatā kathaṃ nāsti nirātmikā // Lank_10.776 //
            </p>
         
         
         <p>
            kṛtakākṛtakatvāddhi nāsti hetuḥ pravartakaḥ /<br />
            anutpannamidaṃ sarvaṃ na ca bālairvibhāvyate // Lank_10.777 //
            </p>
         
         
         <p>
            kāraṇāni anutpannā kṛtakāḥ pratyayāśca te /<br />
            dvāvapyetau na janakau kāraṇaiḥ kalpyate katham // Lank_10.778 //
            </p>
         
         
         <p>
            prākpaścādyugapaccāpi hetuṃ varṇenti tārkikāḥ /<br />
            prakāśaghaṭaśiṣyādyairbhāvānāṃ janma kathyate // Lank_10.779 //
            </p>
         
         
         <p>
            nābhisaṃskārikairbuddhā lakṣaṇairlakṣaṇānvitāḥ /<br />
            cakravartiguṇā hyete naite buddhaprabhāṣitāḥ // Lank_10.780 //
            </p>
         
         
         <p>
            buddhānāṃ lakṣaṇaṃ jñānaṃ dṛṣṭidoṣairvivarjitam /<br />
            pratyātmadṛṣṭigatikaṃ sarvadoṣavighātakam // Lank_10.781 //
            </p>
         
         
         <p>
            badhirāndhakāṇamūkānāṃ vṛddhānāṃ vairavṛttinām /<br />
            bālānāṃ ca viśeṣeṇa brahmacaryaṃ na vidyate // Lank_10.782 //
            </p>
         
         
         <p>
            āvṛtairvyañjanairdivyairlakṣaṇaiścakravartinaḥ /<br />
            vyañjitaiḥ pravrajantyeke na cānye ca pravādinaḥ // Lank_10.783 //
            </p>
         
         
         <p>
            vyāsaḥ kaṇādaḥ ṛṣabhaḥ kapilaḥ śākyanāyakaḥ /<br />
            nirvṛte mama paścāttu bhaviṣyantyevamādayaḥ // Lank_10.784 //
            </p>
         
         
         <p>
            mayi nirvṛte varṣaśate vyāso vai bhāratastathā /<br />
            pāṇḍavāḥ kauravā rāmaḥ paścānmaurī bhaviṣyati // Lank_10.785 //
            </p>
         
         
         <p>
            mauryā nandāśca guptāśca tato mlecchā nṛpādhamāḥ /<br />
            mlecchānte śastrasaṃkṣobhaḥ śastrānte ca kaliryugaḥ /<br />
            kaliyugānte lokaiśca saddharmo hi na bhāvitaḥ // Lank_10.786 //
            </p>
         
         <span class="note"><span class="bold">Vaidya 159</span></span>
         
         <p>
            evamādyānyatītāni cakravadbhramate jagat /<br />
            vahnyādityasamāyogātkāmadhāturvidīryate // Lank_10.787 //
            </p>
         
         
         <p>
            punaḥ saṃsthāsyate divyaṃ tasmiṃllokaḥ pravartsyate /<br />
            cātuṃ rvarṇā nṛpendrāśca ṛṣayo dharmameva ca // Lank_10.788 //
            </p>
         
         
         <p>
            vedāśca yajñaṃ dānaṃ ca dharmasthā vartsyate punaḥ /<br />
            ākhyāyiketihāsādyairgadyacūrṇikavārtikaiḥ /<br />
            evaṃ mayā śrutādibhyo loko vai vibhramiṣyati // Lank_10.789 //
            </p>
         
         
         <p>
            suraktākoṭitaṃ kṛtvā upariṣṭādvivarṇayet /<br />
            nīlakardamagomayaiḥ paṭaṃ vai saṃpracitrayet /<br />
            sarvavāsairvicitrāṅgastīrthyaliṅgavivarjitaḥ // Lank_10.790 //
            </p>
         
         
         <p>
            śāsanaṃ deśayedyogī buddhānāmeṣa vai dhvajaḥ /<br />
            vastrapūtaṃ jalaṃ peyaṃ kaṭisūtraṃ ca dhārayet /<br />
            upapadyamānaṃ kālena bhaikṣyaṃ vā nīcavarjitam // Lank_10.791 //
            </p>
         
         
         <p>
            divyaṃ saṃjāyate svargāddvau cānyau mānuṣodbhavau /<br />
            ratnalakṣaṇasaṃpanno devajanmajageśvaraḥ // Lank_10.792 //
            </p>
         
         
         <p>
            svargaṃ prabhuñjate dvīpāṃścaturo dharmaśāsanaḥ /<br />
            bhuktvā tu suciraṃ dvīpāṃstṛṣṇayā vipraṇaśyati // Lank_10.793 //
            </p>
         
         
         <p>
            kṛtayugaśca tretā ca dvāparaṃ kalinastathā /<br />
            ahaṃ cānye kṛtayuge śākyasiṃhaḥ kalau yuge // Lank_10.794 //
            </p>
         
         
         <p>
            siddhārthaḥ śākyatanayo viṣṇurvyāso maheśvaraḥ /<br />
            evamādyāni tīrthyāni nirvṛte me bhaviṣyati // Lank_10.795 //
            </p>
         
         
         <p>
            evaṃ mayā śrutādibhyaḥ śākyasiṃhasya deśanā /<br />
            itihāsaṃ purāvṛttaṃ vyāsasyaitadbhaviṣyati // Lank_10.796 //
            </p>
         
         
         <p>
            viṣṇurmaheśvaraścāpi sṛṣṭitvaṃ deśayiṣyati /<br />
            evaṃ me nirvṛte paścādevamādyaṃ bhaviṣyati // Lank_10.797 //
            </p>
         
         
         <p>
            mātā ca me vasumatiḥ pitā vipraḥ prajāpatiḥ /<br />
            kātyāyanasagotro 'haṃ nāmnā vai virajo jinaḥ // Lank_10.798 //
            </p>
         
         
         <p>
            campāyāṃ haṃ samutpannaḥ pitāpi ca pitāmahaḥ /<br />
            somagupteti nāmnāsau somavaṃśasamudbhavaḥ // Lank_10.799 //
            </p>
         
         
         <p>
            cīrṇavrataḥ pravrajitaḥ sahasraṃ deśitaṃ nayam /<br />
            vyākṛtya parinirvāsye abhiṣicya mahāmatim // Lank_10.800 //
            </p>
         
         <span class="note"><span class="bold">Vaidya 160</span></span>
         
         <p>
            matirdāsyati dharmāya dharmo dāsyati mekhale /<br />
            mekhalaḥ śiṣyo daurbalyātkalpānte nāśayiṣyati // Lank_10.801 //
            </p>
         
         
         <p>
            kāśyapaḥ krakucchandaśca kanakaśca vināyakaḥ /<br />
            ahaṃ ca virajo 'nye vai sarve te kṛtino jināḥ // Lank_10.802 //
            </p>
         
         
         <p>
            kṛte yuge tataḥ paścānmatirnāmena nāyakaḥ /<br />
            bhaviṣyati mahāvīraḥ pañcajñeyāvabodhakaḥ // Lank_10.803 //
            </p>
         
         
         <p>
            na dvāpare na tretāyāṃ na paścācca kalau yuge /<br />
            saṃbhavo lokanāthānāṃ saṃbudhyante kṛte yuge // Lank_10.804 //
            </p>
         
         
         <p>
            ahāryā lakṣaṇāyāśca acchinnadaśakaiḥ saha /<br />
            moracandrasamaiścandrairuttarīyaṃ vicitrayet // Lank_10.805 //
            </p>
         
         
         <p>
            dvayaṅgulaṃ tryaṅgulaṃ vāpi candraṃ candrāntaraṃ bhavet /<br />
            anyathā citryamānaṃ hi lobhanīyaṃ hi bāliśān // Lank_10.806 //
            </p>
         
         
         <p>
            rāgāgniṃ śamayennityaṃ snāyādvai jñānavāriṇā /<br />
            triśaraṇaṃ trisaṃdhyāsu yogī kuryātprayatnataḥ // Lank_10.807 //
            </p>
         
         
         <p>
            iṣuprastarakāṣṭhādyā utkṣepādyaiḥ samīritāḥ /<br />
            ekaḥ kṣiptaḥ patatyekaḥ kuśalākuśalastathā // Lank_10.808 //
            </p>
         
         
         <p>
            ekaṃ ca bahudhā nāsti vailakṣaṇyānna kutracit /<br />
            vāyubhā grāhakāḥ sarve kṣetravaddāyakā bhavet // Lank_10.809 //
            </p>
         
         
         <p>
            yadyekaṃ bahudhā vai syātsarve hyakṛtakā bhavet /<br />
            kṛtakasya vināśaḥ syāttārkikāṇāmayaṃ nayaḥ // Lank_10.810 //
            </p>
         
         
         <p>
            dīpabījavadetatsyātsādṛśyādbahudhā kutaḥ /<br />
            ekaṃ hi bahudhā bhavati tārkikāṇāmayaṃ nayaḥ // Lank_10.811 //
            </p>
         
         
         <p>
            na tilājjāyate mudgo na vrīhiryavahetukaḥ /<br />
            godhūmadhānyajātāni ekaṃ hi bahudhā katham // Lank_10.812 //
            </p>
         
         
         <p>
            pāṇiniṃ śabdanetāramakṣapādo bṛhaspatiḥ /<br />
            lokāyatapraṇetāro brahmā garbho bhaviṣyati // Lank_10.813 //
            </p>
         
         
         <p>
            kātyāyanaḥ sūtrakartā yajñavalkastathaiva ca /<br />
            bhuḍhukajyotiṣādyāni bhaviṣyanti kalau yuge // Lank_10.814 //
            </p>
         
         
         <p>
            balī puṇyakṛtāllokātprajābhāgyādbhaviṣyati /<br />
            rakṣakaḥ sarvadharmāṇāṃ rājā balī mahīpatiḥ // Lank_10.815 //
            </p>
         
         
         <p>
            vālmīko masurākṣaśca kauṭilya āśvalāyanaḥ /<br />
            ṛṣayaśca mahābhāgā bhaviṣyanti anāgate // Lank_10.816 //
            </p>
         
         <span class="note"><span class="bold">Vaidya 161</span></span>
         
         <p>
            siddhārthaḥ śākyatanayo bhūtāntaḥ pañcacūḍakaḥ /<br />
            vāgbaliratha medhāvī paścātkāle bhaviṣyati // Lank_10.817 //
            </p>
         
         
         <p>
            ajinaṃ daṇḍakāṣṭhaṃ ca mekhalācakramaṇḍalam /<br />
            dadāti brahmā maheśvaro vanabhūmau vyavasthite // Lank_10.818 //
            </p>
         
         
         <p>
            bhaviṣyati mahāyogī nāmnā vai virajo muniḥ /<br />
            mokṣasya deśakaḥ śāstā munīnāmeṣa vai dhvajaḥ // Lank_10.819 //
            </p>
         
         
         <p>
            brahmā brahmaśataiḥ sārdhaṃ devaiśca bahubhirmama /<br />
            ajinaṃ prapātya gaganāttatraivāntarhito vaśī // Lank_10.820 //
            </p>
         
         
         <p>
            sarvacitrāṇi vāsāṃsi bhaikṣyapātraṃ suraiḥ saha /<br />
            indro virūḍhakādyāśca vanabhūmau dadanti me // Lank_10.821 //
            </p>
         
         
         <p>
            anutpādavādahetviṣṭo 'jāto jāyeta vā punaḥ /<br />
            sādhayiṣyatyanutpādaṃ vāṅbhātraṃ kīrtyate tu vai // Lank_10.822 //
            </p>
         
         
         <p>
            tasyāvidyā kāraṇaṃ teṣāṃ cittānāṃ saṃpravartitā /<br />
            antarā kimavasthāsau yāvadrūpaṃ na jānati // Lank_10.823 //
            </p>
         
         
         <p>
            samanantarapradhvastaṃ cittamanyatpravartate /<br />
            rūpaṃ na tiṣṭhate kiṃcitkimālambya pravartsyate // Lank_10.824 //
            </p>
         
         
         <p>
            yasmādyatra pravarteta cittaṃ vitathahetukam /<br />
            na prasiddhaṃ kathaṃ tasya kṣaṇabhaṅgo 'vadhāryate // Lank_10.825 //
            </p>
         
         
         <p>
            yogināṃ hi samāpattiḥ suvarṇajinadhātavaḥ /<br />
            ābhāsvaravimānāni abhedyā lokakāraṇāt // Lank_10.826 //
            </p>
         
         
         <p>
            sthitayaḥ prāptidharmāśca buddhānāṃ jñānasaṃpadaḥ /<br />
            bhikṣutvaṃ samayaprāptirdṛṣṭā vai kṣaṇikā katham // Lank_10.827 //
            </p>
         
         
         <p>
            gandharvapuramāyādyā rūpā vai kṣaṇikā katham /<br />
            abhūtikā ca bhūtāni bhūtāḥ kiṃcitkva cāgatau // Lank_10.828 //
            </p>
         
         
         <p>
            avidyāhetukaṃ cittamanādimatisaṃcitam /<br />
            utpādabhaṅgasaṃbaddhaṃ tārkikaiḥ saṃprakalpyate // Lank_10.829 //
            </p>
         
         
         <p>
            dvividhaḥ sāṃkhyavādaśca pradhānātpariṇāmikam /<br />
            pradhāne vidyate kāryaṃ kāryaṃ svātmaprasādhitam // Lank_10.830 //
            </p>
         
         
         <p>
            pradhānaṃ saha bhāvena guṇabhedaḥ prakīrtitaḥ /<br />
            kāryakāraṇavaicitryaṃ pariṇāme na vidyate // Lank_10.831 //
            </p>
         
         
         <p>
            yathā hi pāradaḥ śuddha upakleśairna lipyate /<br />
            ālayaṃ hi tathā śuddhamāśrayaḥ sarvadehinām // Lank_10.832 //
            </p>
         
         <span class="note"><span class="bold">Vaidya 162</span></span>
         
         <p>
            hiṅgugandhaḥ palāṇḍuśca garbhiṇyā garbhadarśanam /<br />
            lavaṇādibhiśca lāvaṇyaṃ bījavatkiṃ na vartate // Lank_10.833 //
            </p>
         
         
         <p>
            anyatve ca tadanyatve ubhayaṃ nobhaye tathā /<br />
            astitvaṃ nirupādānaṃ na ca nāsti na saṃskṛtam // Lank_10.834 //
            </p>
         
         
         <p>
            aśvavadvidyate hyātmā skandhairgobhāvavarjitam /<br />
            saṃskṛtāsaṃskṛtaṃ vācyamavaktavyaṃ svabhāvakam // Lank_10.835 //
            </p>
         
         
         <p>
            yuktyāgamābhyāṃ durdṛṣṭyā tarkadṛṣṭyā malīkṛtam /<br />
            anirdhāryaṃ vadantyātmā nopādāne na cānyataḥ // Lank_10.836 //
            </p>
         
         
         <p>
            doṣanirdhāraṇā hyeṣāṃ skandhenātmā vibhāvyate /<br />
            ekatvena tadanyatvena na ca budhyanti tārkikāḥ // Lank_10.837 //
            </p>
         
         
         <p>
            darpaṇe udake netre yatha bimbaṃ pradṛśyate /<br />
            ekatvānyatvarahitastathā skandheṣu pudgalaḥ // Lank_10.838 //
            </p>
         
         
         <p>
            bhāvyaṃ vibhāvanādhyātā mārgaḥ satyā ca darśanam /<br />
            etatrayaṃ vibhāvento mucyante hi kudarśanaiḥ // Lank_10.839 //
            </p>
         
         
         <p>
            dṛṣṭaṃ naṣṭaṃ yathā vidyuccakraṃ chidragṛhe yathā /<br />
            pariṇāmaḥ sarvadharmāṇāṃ bālairiva na kalpayet // Lank_10.840 //
            </p>
         
         
         <p>
            bhāvābhāvena nirvāṇaṃ bālānāṃ cittamohanam /<br />
            āryadarśanasadbhāvādyathāvasthānadarśanāt // Lank_10.841 //
            </p>
         
         
         <p>
            utpādabhaṅgarahitaṃ bhāvābhāvavivarjitam /<br />
            lakṣyalakṣaṇanirmuktaṃ pariṇāmaṃ vibhāvayet // Lank_10.842 //
            </p>
         
         
         <p>
            tīrthyavādavinirmuktaṃ nāmasaṃsthānavarjitam /<br />
            adhyātmadṛṣṭinilayaṃ pariṇāmaṃ vibhāvayet // Lank_10.843 //
            </p>
         
         
         <p>
            saṃsparśapīḍanābhyāṃ vai devānāṃ nārakāṇi ca /<br />
            antarābhavikā nāsti vijñānena pravartitā // Lank_10.844 //
            </p>
         
         
         <p>
            jarajāṇḍajasaṃsvedādyā antarābhavasaṃbhavāḥ /<br />
            sattvakāyā yathā citrā gatyāgatyāṃ vibhāvayet // Lank_10.845 //
            </p>
         
         
         <p>
            yuktyāgamavyapetāni niḥkleśapakṣakṣayāvahā /<br />
            tīrthyadṛṣṭipralāpāni matimānna samācaret // Lank_10.846 //
            </p>
         
         
         <p>
            ādau nirdhāryate ātmā upādānādviśeṣayet /<br />
            anirdhārya viśeṣanti vandhyāputraṃ viśiṣyate // Lank_10.847 //
            </p>
         
         
         <p>
            paśyāmi sattvān divyena prajñāmāṃsavivarjitam /<br />
            saṃsāraskandhanirmuktaṃ mūrtimān sarvadehinām // Lank_10.848 //
            </p>
         
         <span class="note"><span class="bold">Vaidya 163</span></span>
         
         <p>
            durvarṇasuvarṇagataṃ muktāmuktaviśeṣaṇam /<br />
            divyaṃ saṃskāravigataṃ saṃskārasthaṃ prapaśyate // Lank_10.849 //
            </p>
         
         
         <p>
            mūrtimān gatisaṃdhau vai tārkikāṇāmagocaram /<br />
            atikrāntamānuṣyagatimahaṃ nānye kutārkikāḥ // Lank_10.850 //
            </p>
         
         
         <p>
            nāstyātmā jāyate cittaṃ kasmādetatpravartate /<br />
            nadīdīpabījavattasya nirgamaḥ kiṃ na kathyate // Lank_10.851 //
            </p>
         
         
         <p>
            anutpanne ca vijñāne ajñānādi na vidyate /<br />
            tadabhāve na vijñānaṃ saṃtatyā jāyate katham // Lank_10.852 //
            </p>
         
         
         <p>
            adhvatrayamanadhvaśca avaktavyaśca pañcamaḥ /<br />
            jñeyametaddhi buddhānāṃ tārkikaiḥ saṃprakīrtyate // Lank_10.853 //
            </p>
         
         
         <p>
            avaktavyaśca saṃskārairjñānaṃ saṃskārahetukam /<br />
            gṛhṇāti saṃskāragataṃ jñānaṃ saṃskāraśabditam // Lank_10.854 //
            </p>
         
         
         <p>
            asmin satīdaṃ bhavati pratyayāścāpyahetukāḥ /<br />
            vyañjakenopadiśyante tadabhāvānna kārakam // Lank_10.855 //
            </p>
         
         
         <p>
            pavanaṃ hi vahnerdahanaṃ preraṇe na tu saṃbhave /<br />
            prerya nirvāyate tena kathaṃ sattvaprasādhakāḥ // Lank_10.856 //
            </p>
         
         
         <p>
            saṃskṛtāsaṃskṛtaṃ vācyamupādānavivarjitam /<br />
            kathaṃ hi sādhakastasya vahnirbālairvikalpyate // Lank_10.857 //
            </p>
         
         
         <p>
            anyonyasya balādhānādvahnirvai jāyate nṛṇām /<br />
            sattvaḥ pravartitaḥ kena vahnivatkalpyate yataḥ // Lank_10.858 //
            </p>
         
         
         <p>
            skandhāyatanakadambasya manādyākāraṇo nu vai /<br />
            nairātmā sārthavannityaṃ cittena saha vartate // Lank_10.859 //
            </p>
         
         
         <p>
            dvāvetau bhāsvarau nityaṃ kāryakāraṇavarjitau /<br />
            agnirhyasādhakasteṣāṃ na ca budhyanti tārkikāḥ // Lank_10.860 //
            </p>
         
         
         <p>
            cittaṃ sattvāśca nirvāṇaṃ prakṛtyā bhāsurā nu vai /<br />
            doṣairanādikaiḥ kliṣṭā abhinnā gaganopamāḥ // Lank_10.861 //
            </p>
         
         
         <p>
            hastiśayyādivacchāyā(?) stīrthyadṛṣṭyā malīkṛtāḥ /<br />
            manovijñānasaṃchannā agnirādyairviśodhitāḥ // Lank_10.862 //
            </p>
         
         
         <p>
            dṛṣṭāśca te yathābhūtaṃ dṛṣṭvā kleśā vidāritāḥ /<br />
            dṛṣṭāntagahanaṃ hitvā gatāste āryagocaram // Lank_10.863 //
            </p>
         
         
         <p>
            jñānajñeyavibhāgena anyatvaṃ kalpyate yataḥ /<br />
            na ca budhyanti durmedhā avaktavyaśca kathyate // Lank_10.864 //
            </p>
         
         <span class="note"><span class="bold">Vaidya 164</span></span>
         
         <p>
            bherī yathā candanajā bālaiḥ kurvanti nānyathā /<br />
            candanāgarusaṃkāśaṃ tathā jñānaṃ kutārkikaiḥ // Lank_10.865 //
            </p>
         
         
         <p>
            utthitaḥ khalubhaktaśca pātrasaṃśritamātrakam /<br />
            doṣairmukhavikārādyaiḥ śuddhaṃ bhaktaṃ samācaret // Lank_10.866 //
            </p>
         
         
         <p>
            imaṃ nayaṃ yo 'numinoti yuktitaḥ prasādavān yogaparo hyakalpanaḥ /<br />
            anāśrito hyarthaparo bhavedasau hiraṇmayīṃ dharmagatiṃ pradīpayet // Lank_10.867 //
            </p>
         
         
         <p>
            bhāvābhāvapratyayamohakalpanā kudṛṣṭijālaṃ samalaṃ hi tasya tu /<br />
            sarāgadoṣapratighaṃ nivartate nirañjano buddhakaraiśca sicyate // Lank_10.868 //
            </p>
         
         
         <p>
            tīrthyā kāraṇadigmūḍhā anye pratyayavihvalāḥ /<br />
            anye ahetusadbhāvāducchedaṃ āryamāsthitāḥ // Lank_10.869 //
            </p>
         
         
         <p>
            vipākapariṇāmaśca vijñānasya manasya ca /<br />
            mano hyālayasaṃbhūtaṃ vijñānaṃ ca manobhavam // Lank_10.870 //
            </p>
         
         
         <p>
            ālayātsarvacittāni pravartanti taraṃgavat /<br />
            vāsanāhetukāḥ sarve yathāpratyayasaṃbhavāḥ // Lank_10.871 //
            </p>
         
         
         <p>
            kṣaṇabhedasaṃkalābaddhāḥ svacittārthavigrāhiṇaḥ /<br />
            saṃsthānalakṣaṇākārā manocakṣvādisaṃbhavāḥ // Lank_10.872 //
            </p>
         
         
         <p>
            anādidoṣasaṃbaddhamarthābhāvāsanoditam /<br />
            bahirdhā dṛśyate cittaṃ tīrthadṛṣṭinivāraṇam // Lank_10.873 //
            </p>
         
         
         <p>
            taddhetukamevānyattadālambya pravartate /<br />
            yadā saṃjāyate dṛṣṭiḥ saṃsāraśca pravartate // Lank_10.874 //
            </p>
         
         
         <p>
            māyāsvapnanibhā bhāvā gandharvanagaropamāḥ /<br />
            marīcyudakacandrābhāḥ svavikalpaṃ vibhāvayet // Lank_10.875 //
            </p>
         
         
         <p>
            vṛttibhedāttu tathatā samyagjñānaṃ tadāśrayam /<br />
            māyāśūraṃgamādīni samādhīni parāṇi ca // Lank_10.876 //
            </p>
         
         
         <p>
            bhūmipraveśāllabhate abhijñā vaśitāni ca /<br />
            jñānamāyopamaṃ kāyamabhiṣiktaṃ ca saugatam // Lank_10.877 //
            </p>
         
         
         <p>
            nivartate yadā cittaṃ nivṛttaṃ paśyato jagat /<br />
            muditāṃ labhate bhūmiṃ buddhabhūmiṃ labhanti ca // Lank_10.878 //
            </p>
         
         <span class="note"><span class="bold">Vaidya 165</span></span>
         
         <p>
            āśrayeṇa nivṛttena viśvarūpo maṇiryathā /<br />
            karoti sattvakṛtyāni pratibimbaṃ yathā jale // Lank_10.879 //
            </p>
         
         
         <p>
            sadasatpakṣanirmuktamubhayaṃ nobhayaṃ na ca /<br />
            pratyekaśrāvakīyābhyāṃ niṣkrāntā saptamī bhavet // Lank_10.880 //
            </p>
         
         
         <p>
            pratyātmadṛṣṭadharmāṇāṃ bhūtabhūmiviśodhitam /<br />
            bāhyatīrthyavinirmuktaṃ mahāyānaṃ vinirdiśet // Lank_10.881 //
            </p>
         
         
         <p>
            parāvṛttirvikalpasya cyutināśavivarjitam /<br />
            śaśaromamaṇiprakhyaṃ muktānāṃ deśayennayam // Lank_10.882 //
            </p>
         
         
         <p>
            yathā hi grantho granthena yuktyā yuktistathā yadi /<br />
            ato yuktirbhavedyuktimanyathā tu na kalpayet // Lank_10.883 //
            </p>
         
         
         <p>
            cakṣuḥ karma ca tṛṣṇā ca avidyāyoniśastathā /<br />
            cakṣūrūpe manaścāpi āvilasya manastathā // Lank_10.884 //
            </p>
         
         
         <p>ityāryasaddharmalaṅkāvatāro nāma mahāyānasūtraṃ sagāthakaṃ samāptamiti //</p>
         
         
         <p>
            ye dharmā hetuprabhavā hetuṃ teṣāṃ tathāgato hyavadat /<br />
            teṣāṃ ca yo nirodho evaṃ vādī mahāśramaṇaḥ //
            </p>
         
         
         </div>
   </body>
</html>