<!DOCTYPE html><html xmlns="http://www.w3.org/1999/xhtml">
   <head>
      <meta http-equiv="Content-Type" content="text/html; charset=UTF-8" />
      <meta name="viewport" content="width=device-width, initial-scale=1.0" />
      <title>Sarvamatasaṃgraha (GRETIL)
	</title>
      <style>@font-face {
    font-family: LinuxLibertineDisplay0Regular, times, serif;
    src: url(fonts/LinLibertine_DR.woff);
}
* {box-sizing: border-box;}
body {background-color: #FFFFFF; font-family: 'LinuxLibertineDisplayORegular'; font-weight: normal; font-style: normal; font-size: 18px; padding: 20px 100px 20px; width: 1600px;}

ul {list-style: circle;}

ul.dash {list-style: none; margin-left: .5em; padding-left: .5em;}
ul.dash > li:before {display: inline-block; content: "–"; width: 1em; margin-left: 0em;}

a:link {color: black; text-decoration: underline;}
a:visited {color: black; text-decoration: underline;}
a:hover {color: black; text-decoration: none;}
a:active {color: black; text-decoration: underline;}

p {padding-left: .5em; padding-right: .5em;}

h4 {margin-bottom: 0px;}
mark {background-color: #FFFFCC;}
q:before {content: "»";}
q:after {content: "«";}

.noindent {padding: 0px;}
.comm {padding-left: 1em; padding-right: 1em;}
.app {width: 80%; text-align: right; font-size: 14px; padding-left: 1em;}
.lem {display:inline-block;}
.ref {font-size: 14px; padding: inherit;}
.lb {font-weight: bold; font-size: 14px;}
.lb:before {content: "["}
.lb:after {content: "]"}
.pb {font-weight: bold; font-size: 14px;}
.pb:before {content: " ["}
.pb:after {content: "] "}
.note {font-weight: bold; font-size: 14px;}
.note:before {content: " ["}
.note:after {content: "] "}
.subhead {font-weight: bold; font-size: 14px;}
.appnote {font-size: 14px;}
.appnote:before {content: " ["}
.appnote:after {content: "] "}
.hi {font-style: italic}
.sic:before {content: "†"}
.sic:after {content: "†"}
.corr {color: #008000;}
.supplied {color: #1E90FF;}
.surplus {color: #ff3333;}
.unclear {color: #D2B48C;}

/* custom renditions */
.b, .bf, .textbf, .bold {font-weight: bold}
.i, .it, .textit, .italic {font-style: italic}
.u, .underline {text-decoration: underline}
.blue {color: #0000e6;}
.red {color: #b30000;}

.row:after {content: ""; display: table; clear: both;}
.column {float: left; width: 50%; padding-left: .5em; padding-right: .5em;}
.analysis {font-size: 14px; color: #0066ff; padding-left: .5em; padding-right: .5em; padding-top: .1em;}
.analysis:before {content: "["}
.analysis:after {content: "]"}

div.wapp:hover  span.lem {background-color: #FFFFCC;}

@media screen and (max-width: 800px) {
    body {font-size: 16px;}
    .column {width: 100%;}
    .analysis {width: 100%;}
}

@media screen and (max-width: 1200px) {
    body {padding: 10px;}
    .app {width: 90%;}
}

@media only screen and (max-width: 1600px) {
    body {width: auto; padding: 20px;}
}

#toc_container {background: #f9f9f9 none repeat scroll 0 0; border: 1px solid #aaa; display: table; font-size: 95%; margin-bottom: 1em; padding: 1em; width: auto;}
.toc_title {font-weight: 700; text-align: center;}	  
#toc_container li, #toc_container ul, #toc_container ul li{list-style: outside none none !important; padding-left: .5em;}
</style>
   </head>
   <body>
      <h1>Sarvamatasaṃgraha</h1>
      <h2>Header</h2>
      <p>
         This file is an html transformation of <a href="http://gretil.sub.uni-goettingen.de/gretil/corpustei/sa_sarvamatasaMgraha.xml">sa_sarvamatasaMgraha.xml</a> with a rudimentary header. For a more extensive header please refer to the source
         file.
         </p>
      <p class="noindent"><b>Data entry: </b>Oliver Hellwig</p>
      <p class="noindent"><b>Contribution: </b>Oliver Hellwig</p>
      <p class="noindent"><b>Date of this version: </b>2020-07-31</p>
      <h4>
         <if test="fileDesc/sourceDesc/@xml:id" id=""></if>
         	  Source:
         	</h4>
      <ul class="dash">
         <li>T. Ganapati Sastri: The Sarvamatasangraha, Trivandrum 1918 (Trivandrum Sanskrit Series,
            62).</li>
      </ul>
      <p class="noindent"><b>Publisher: </b>Göttingen Register of Electronic Texts in Indian Languages (GRETIL), SUB Göttingen</p>
      <h4>Licence:</h4>
      <p>This e-text was provided to GRETIL in good faith that no copyright rights have been
         infringed.
         	 If anyone wishes to assert copyright over this file, please contact the GRETIL management
         at gretil(at)sub(dot)uni-goettingen(dot)de.
         	 The file will be immediately removed pending resolution of the claim.</p>
      <p><a href="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International
            License.</a></p>
      <h4>Interpretive markup:</h4>
      <ul class="dash">
         <li><span class="hi">highlighted text</span></li>
      </ul>
      <h4>Notes:</h4>
      <notesStmt xmlns="http://www.tei-c.org/ns/1.0">
         	
         <p xmlns="http://www.w3.org/1999/xhtml">This file has been created by mass conversion of GRETIL's Sanskrit corpus from <a href="http://gretil.sub.uni-goettingen.de/gretil/1_sanskr/6_sastra/3_phil/sarvmtsu.htm">sarvmtsu.htm</a>. Due to the heterogeneity of the sources the header markup might be suboptimal. For
            the sake of transparency the header of the legacy file is documented in the &lt;note&gt; element below:</p>
         	
         <p xmlns="http://www.w3.org/1999/xhtml">
            	 Sarvamatasamgraha
            <br />Based on the ed. by T. Ganapati Sastri: The Sarvamatasangraha,
            <br />Trivandrum 1918 (Trivandrum Sanskrit Series, 62).
            <br />
            <br />Input by Oliver Hellwig
            <br />
            <br />Where a sentence straddles a page break of the printed edition, the page number
            <br />has been moved behind the next punctuation mark (daṇḍa or comma).
            <br />
            <br />BOLD for page numbers of the printed edition.
            <br />ITALICS for subject headings
            <br />REDLINE for verses
            	</p>
         </notesStmt>
      <h4>Revisions:</h4>
      <ul class="dash">
         <li>2020-07-31: TEI encoding by mass conversion of GRETIL's Sanskrit corpus</li>
      </ul>
      <hr />
      <h2>Text</h2>
      <div xml:lang="sa-Latn">
         
         
         <p><span class="bold">[page 001]</span>
            sarvamatasaṃgrahaḥ |</p>
         
         
         <p class="it">pramāṇanirūpaṇam |</p>
         
         <p>iha samyaganubhavaḥ pramāṇam |
            samyagrahaṇaṃ saṃśayaviparyayāpohārtham |
            tatrānavadhāraṇajñānaṃ saṃśayaḥ |
            yathā sthāṇurvā puruṣo vāyamityādi |
            mithyādhyavasāyo viparyayaḥ |
            yathā dvau candramasāvityādi |
            smṛtivyavacchedārthamanubhavagrahaṇam |
            saṃskāramātrajaṃ jñānaṃ smṛtiḥ |
            yathā sā me mātetyādi |
            prācīnānubhavavāsanā saṃskāraḥ |
            sa ca sadṛśavastusandarśanodbuddhaḥ smṛtihetuḥ |
            kathaṃ punaranubhavagrahaṇena smṛtivyavacchedaḥ, smṛtyanyajñānasyānubhavatvāt |
            yathāhuḥ- 'anubhūtiḥ pramāṇaṃ sā smṛteranye'ti |
            saṃskāramātrajamiti mātracā pratyabhijñā vyāvartitā |
            saṃskārasamprayogābhyāṃ jāyamānaṃ jñānaṃ pratyabhijñā |
            yathā sa evāyaṃ ghaṭa iti |
            nanvanubhavasyaiva pramāpātve kuta āgamādiṣu pramāṇatvavyavahāraḥ |
            pramāṇajanakatvādeveti brūmaḥ |
            taduktaṃ śrībhagavatpādaiḥ-''atra brahmavidyopeniṣacchabdavācyā |
            
            <p>
               tatparāṇāṃ sahetoḥ saṃsārasyātyantāvasādanāt |<br />
               upanipūrvasya sadestadarthatvāt |<br />
               tādarthyād grantho 'pyupaniṣaducyate iti |<br />
               tacca pramāṇamaṣṭavidhaṃ pratyakṣamanumānamāgama upamānamarthāpattirabhāvaḥ sambhava
               aitihyamiti ||
               </p>
         </p>
         
         
         <p><span class="bold">[page 002]</span></p>
         
         
         <p class="it">pratyakṣanirūpaṇam |</p>
         
         <p>tatra samyagaparokṣānubhavaḥ pratyakṣam |
            tad dvividhaṃ savikalpakaṃ nirvikalpakaṃ ceti |
            tatra saṃjñādiviśiṣṭārthaviṣayasavikalpakaṃ, yathā ghaṭo 'yamiti |
            tadanulikhitārthaviṣayakaṃ nirvikalpakaṃ, yathedamiti vastumātrānubhavaḥ |
            tat punardvividhaṃ yogipratyakṣamayogipratyakṣaṃ ceti |
            tatrendriyasannikṛṣṭārthaviṣayamayogipratyakṣam |
            dvividhāni cendriyāṇi bāhyābhyantarabhedāt |
            bāhyāni śrotratvakcakṣurjihvāghrāṇākhyāni pañca jñānendriyāṇi |
            āntaraṇi manobuddhyahaṅkāracittākhyāni |
            arthāśca bāhyābhyantarabhedena dvividhāḥ |
            bāhyāḥ śabdādaya ākāśādayaśca |
            āntarāḥ sukhādayo buddhyādayaśca |
            indriyārthasannikarṣastu pañcavidhaḥ saṃyogaḥ saṃyuktasamavāyaḥ saṃyuktasamavetasamavāyaḥ
            samavāyaḥ samavetasamavāyaśceti |
            ṣaṣṭho 'pi tādātmyalakṣaṇaḥ sambandhaḥ |
            so 'yaṃ buddhyātmaniṣṭhaḥ |
            na ca jaḍājaḍayostayostādātmyānupapattiḥ |
            kāṣṭhadahananyāyena tadupapatteḥ |
            tatsambandhasya māyīyatvena durghaṭatāyā bhūṣaṇatvācca |
            tenā(ya)mahamasmīti pratyaya utpadyate |
            tatrānidamaṃśa ātmā svato bhāsate, cidekarasatvāt |
            idamaṃśo buddhirātmasaṃvitsambhedātvabhāsate, acitsyabhāvatvāt |
            <span class="bold">[page 003]</span>
            na cāhamityātmaiva bhāti na buddhirapīti yuktam |
            tasya svaprakāśatvenāhampratyayaviṣayatvāyogāt suṣuptimūrchāmaraṇādiṣvahampratyayaviṣaye
            'pyātmano bhāsamānatvācca |
            na(ca) buddhireva bhāsata iti yuktam |
            tasyā jaḍatvenātmasaṃbhedaṃ vinā bhānānupapatteḥ |
            tasmādahamityanyonyatādātmyena buddhyātmānau bhāsete ityāstheyam |
            ātmatādātmyavatyāṃ buddhau samavetatvāt sukhādīnāṃ grahyā sukhyahamityādi |
            ātmatejonuviddhabuddhimaccakṣusaṃyogād ghaṭādidravyagrahaṇam |
            tathāvidhacakṣuḥsaṃyuktasamavāyāt tadgatarūpādigrahaṇaṃ, yathā śuklo mahānayaṃ ghaṭa
            iti |
            tathāvidhacakṣuḥsaṃyuktasamavetasamavāyād ghaṭarū(patvā ?pā)distharūpatvādisāmānyagrahaṇam
            |
            ātmābhinnabuddhimacchrotrasamavāyācchabdagrahaṇam |
            tathāvidhaśrotrasamavetasamavāyācchabdatvādisāmānyagrahaṇaṃ , yathā saśabdamidaṃ girigahvaramiti
            |
            evaṃ cakṣuṣaiva rūpajñānam |
            śrotreṇaiva śabdajñānam |
            tvacaiva sparśajñānam |
            rasanenaiva rasajñānam |
            ghrāṇenaiva gandhajñānam |
            antaḥkaraṇenaiva sukhādijñānam |
            tacca manorūpamarthapratibhāsamātrasādhanam |
            buddhirūpaṃ tanniścayasādhanam |
            ahaṅkārarūpaṃ tasyātmanyāropahetuḥ |
            cittarūpamanusandhānasādhanam |
            yathā ghaṭo 'yaṃ, dhaṭa evāyaṃ, ghaṭamahaṃ jānāmi, jñāto mayā ghaṭa iti ca |
            yadā rūpasya cakṣuṣaiva grahaṇaṃ, tadādhārasya dravyasyāpi tenaiva grahaṇam |
            evamanyānyapi |
            śabdāśrayasya tu vyomno manasaiva |
            <span class="bold">[page 004]</span>
            tattaddravyaguṇasamavāyasyendriyasaṃsṛṣṭaiḥ svasambandhabhiḥ saha viśeṣaṇaviśeṣyabhāvād
            grahaṇam |
            
            <p>
               yathā ghaṭe rūpasamavāyaḥ rūpasamavāyavān ghaṭa iti |<br />
               lokālokatattvasākṣājjñānaṃ yogipratyakṣam |<br />
               tatra samādhidaśāyāṃ cirakālanirantarābhyastabhaktijñānayogānubhāvapariśodhitatimirapaṭalena
               manaścakṣuṣaivāhaṃ brahmāsmītyalaukikasyātmatattvasyaiva grahaṇam |<br />
               vyavahāradaśāyāṃ bhoktṛbhogyabhojayitrātmakasya lokālokatattvasya yogaparibhāvitamanaḥsanāthena
               śāstracakṣuṣā grahaṇam ||
               </p>
         </p>
         
         
         <p class="it">anumānanirūpaṇam |</p>
         
         <p>avinābhāvena samyak parokṣānubhavo 'numānam |
            yathā vyāpyadhūmādinā vyāpakāgnyādijñānam |
            svabhāvataḥ sādhyena sādhanasya vyāptiravinābhāvaḥ |
            sa dvividhaḥ, anvayavyatirekabhedāt |
            tatra sādhyasāmānyena sādhanasāmānyasya vyāptiranvayaḥ |
            yatra yatra dhūmastatra tatrāgniriti |
            sādhanasāmānyābhāvena sādhyasāmānyābhāvasya vyāptirvyatirekaḥ yatra yatra agnirnāsti
            tatra tatra dhūmo 'pi nāstīti |
            bāṣpadhūmādinā agnyādyanumānavyavacchedārthaṃ samyaggrahaṇam |
            pratyakṣavyavacchedārthaṃ parokṣagrahaṇam |
            āgamavyavacchedārthamavinābhāvagrahaṇam |
            tacca dvividhaṃ svārthānumānaṃ parārthānumānaṃ ceti |
            paropadeśānapekṣaṃ svārtham |
            tadapekṣaṃ parārtham |
            paropadeśastu tryavayavaṃ vākyam |
            pratijñāhetūdāharaṇāni vā udāharaṇopanayanigamanāni vāvayavāḥ |
            <span class="bold">[page 005]</span>
            tatra (vativi?sādhyavattayā) pakṣavacanaṃ pratijñā |
            yathāgnimānayaṃ parvata iti |
            liṅgavacanaṃ hetuḥ |
            yathā dhūmavattvāditi |
            samyagdṛṣṭābhidhānamudāharaṇam |
            yo yo dhūmavān sa so 'gnimān yathā mahānasa iti, yo 'gnimān na bhavati sa dhūmavānapi
            na bhavati yathā jalāśaya iti vā |
            dṛṣṭānte prasiddhāvinābhāvasya sādhanasādhyasya dṛṣṭāntopamānena pakṣe vyāptivyāpakavacanamupanayaḥ?
            |
            tathācāyaṃ dhūmavāniti, na tathāyaṃ dhūmavān na bhavatīti vā |
            sahetukaṃ pratijñāyāḥ punarvacanaṃ nigamanam |
            tasmādagnimāniti, tasmādagnimān na bhavatīti neti vā |
            tat punastrividham anvayavyatirekikevalānvayikevalavyatirekibhedāt |
            tatra pañcarūpamanvayavyatireki |
            rūpāṇi tu pakṣadharmatvaṃ sapakṣe sattvaṃ vipakṣād vyāvṛtti(ma ?ra)bādhitaviṣayatvamasatpratipakṣatvaṃ
            ceti |
            sādhyadharmaviśiṣṭo dharmī pakṣaḥ |
            tatra vyāpyavṛttitvaṃ hetoḥ pakṣadharmatvam |
            sādhyasajātīyadharmā dharmī(viva ?pakṣaḥ |
            tatra sarvatra ekadeśe vā vṛttiḥ sapakṣe sattvam |
            sādhyavijātīyadharmā dharmī vipakṣaḥ |
            tatra sarvatra hetoravṛttirvipakṣād vyāvṛttiḥ |
            pramāṇāvirodhini pratijñāte 'rthe hetorvṛttirabādhitaviṣayatvam |
            pratiyogiśūnyatvamasatpratipakṣatvamiti |
            <span class="bold">[page 006]</span>
            anvayavyatirekyanumānaṃ tu hetusādhyayoranvayavyāptimad vyatirekavyāptimacca bhavatīti
            pañcarūpamucyate |
            tad yathā-vimataṃ mithyā dṛśyatvād, yad yad dṛśyaṃ tattanmithyā yathā gandharvanagarādi
            |
            yatre mithyā tatra dṛśyaṃ, yathātmeti |
            kevalānvayi catūrūpam |
            avidyamānavipakṣatvena vipakṣād vyāvṛttyabhāvād, tatsattve kevalānvayitvāsiddheḥ |
            tad yathā-vimataṃ sakartṛkaṃ kāryatvād, yad yad kāryaṃ tat tat sakartṛkaṃ yathā ghaṭa
            iti |
            kevalavyatirekyapi catūrūpam |
            avidyamānasapakṣatvena sapakṣe sattvābhāvāt |
            yathā-sarvaṃ kāryaṃ sarvavitkartṛpūrvakaṃ kāryatvāt |
            yat sarvavitkartṛpūrvakaṃ na bhavati tat kāryamapi na bhavati yathātmeti |
            eṣu cānumāneṣu pratijñāhetūdāharaṇadoṣāḥ pariharaṇīyāḥ |
            
            <p>
               pramāṇāntarādhigatārthatvaṃ tadbādhitārthatvaṃ vyarthaviśeṣaṇatvaṃ vyarthaviśeṣyatvaṃ
               ca pratijñādoṣāḥ |<br />
               yathā-agnirdāhakaḥ anuṣṇo 'gniḥ ayaṃ mahīdharaḥ piṅgalāgnimān vimataṃ jaganmithyeti
               |<br />
               (asiddhatvaṃ viruddhatvaṃ hīnatvaṃ?) tadevaṃ pratijñādyudāharaṇāntaistadādinigamanābtairvā
               tribhiravayavairyuktaṃ paropadeśakṣamamanumānam |<br />
               tacca vyāptibhedāt tridhā bhinnamiti siddham ||
               </p>
         </p>
         
         
         <p class="it">āgamanirūpaṇam |</p>
         
         <p>śabdavijñānāt samyagasannikṛṣṭārthānubhava āgamaḥ |
            pratyakṣavyavacchedārthamasannikṛṣṭetyuktam |
            vipralambhakadākyīyajñānavyavacchedārthaṃ samyagiti |
            <span class="bold">[page 007]</span>
            anumānavyavacchedārthaṃ śabdavijñānāditi |
            viṣaṃ piba ākāśaṃ bhakṣayetyādivyavacchedāyārtheti |
            yathāhuḥ-
            
            <p class="red">
               "śabdavijñānajā yārthe 'sannikṛṣṭe suniścitā /<br />
               buddhistacchābdamānaṃ hi saṅgirante vipaścitaḥ" //
               </p>
            iti |
            sa āgamo dvividhaḥ pauruṣeyāpauruṣeyabhedāt |
            apauruṣeyo vedaścaturvidhaḥ ṛgyajuḥsāmātharvabhedāt |
            ṣaṭ ca teṣāmaṅgāni śīkṣāvyākaraṇaniruktacchandojyotiḥkalpabhedāt |
            pauruṣeyastrividhaḥ pañcamavedopavedasmṛtibhedāt |
            tatra pañcamaveda itihāsapurāṇabhedena dvividhaḥ |
            itihāso mahābhāratātmā |
            purāṇānyaṣṭādaśavidhāni |
            
            <p>
               tathāca vāyavīye-<br />
               <span class="red">"daśadhā cāṣṭadhā caitat purāṇamupadiśyate /</span><br />
               <span class="red">brāhmaṃ pādmaṃ vaiṣṇavaṃ ca śaivaṃ bhāgavataṃ tathā //</span>
               </p>
         </p>
         
         
         <p>
            <span class="red">bhaviṣyad nāradīyaṃ ca mārkaṇḍeyamataḥ param /</span><br />
            <span class="red">āgneyaṃ brahmavaivarttaṃ laiṅgaṃ vārāhameva ca //</span>
            </p>
         
         
         <p><span class="red">skāndaṃ ca vāmanaṃ caiva kaurmaṃ mātsyaṃ ca gāruḍam /
               brahmāṇḍaṃ ceti puṇyo 'yaṃ purāṇānāmanukramaḥ" //</span>
            iti |
            upavedaścaturvidhaḥ āyurvedadhanurvedārthavedagāndharvavedabhedāt |
            manvādipraṇītāni varṇāśramadharmaśāstrāṇi smṛtayaḥ |
            
            <p class="red">
               manvatriviṣṇuhārītā yājñavalkyośanāṅgirāḥ /<br />
               yamāpastambasaṃvarttāḥ kātyāyanabṛhaspatī //
               </p>
            <span class="bold">[page 008]</span></p>
         
         
         <p class="red">
            parāśaravyāsaśaṅkhalikhitā dakṣagautamau /<br />
            śātātapo vasiṣṭhaśca dharmaśāstrapravarttakāḥ //
            </p>
         
         <p>yaḥ punarṛgādilakṣaṇaścaturvidho vedaḥ, sa pūrvottarakāṇḍātmanā pratyekaṃ dvividhaḥ
            dharmabrahmaviṣayabhedāt |
            evaṃ pañcamavedo 'pi, tadvyākhyānarūpatvāt |
            
            <p>
               yathoktaṃ vāyavīye-<br />
               <span class="red">"yo vidyāccaturo vedān sāṅgopaniṣadān dvijaḥ /</span><br />
               <span class="red">na cet purāṇaṃ saṃvidyānnaiva sa syād vicakṣaṇaḥ //</span>
               </p>
         </p>
         
         
         <p><span class="red">itihāsapurāṇābhyāṃ vedaṃ samupabṛṃhayet /
               bibhetyalpaśrutāda vedo māmayaṃ pratariṣyati" //</span>
            iti |
            tatra dharmasya śubhakarmasaṃskārākārasyānātmatve(pi?)na rūparahitatvena cakṣurādyagrāhyatvādasannikṛṣṭatvam
            |
            abhyudayaniḥśreyasanimittatvādarthatvam |
            brahmaṇa ātmatvenendriyādhyakṣasya tadgrāhyatvāsaṃbhavādasannikṛṣṭatvam, ānandarūpatvādarthatvamiti
            vivekaḥ |
            anayośca dharmasya parokṣasvabhāvatvāt tajjñānaparokṣam |
            brahmaṇo nityāparokṣātmatattvalakṣaṇatvāt tajjñānamaparokṣam |
            anyathā ubhayajñānasyāyathārthatvāpatteḥ |
            tatrāpi 'bhūtaṃ bhavyāyopadiśyata'; iti nyāyena mantrārthatvādasahakṛtavidhirūpācchabdāt
            samyagasannikṛṣṭārthānubhavo dharmajñānam |
            'bhavyaṃ bhūtāyopadiśyata iti nyāyena vidhyarthavādamantrarūpaśrutinivahakṛtānmahāvākyarūpācchabdāt
            samyagasannikṛṣṭāthārnubhavo brahmajñānam |
            <span class="bold">[page 009]</span>
            dharmaśca iṣṭāniṣṭaprāptiparihāropāyatvena dvidhā bhidyate |
            tatra darśapūrṇamāsādayaḥ svargādīṣṭaprāptisādhanam |
            sarvabhūtāhiṃsāvidhilakṣaṇo 'niṣṭaparihārasādhanam |
            tataśca kṛtiyogyeṣṭāniṣṭaprāptiparihārasādhanaṃ vidhiniṣedhārtho na kāryamātraṃ, viṣaṃ
            bhuṅkṣveti vidhau buddhipūrvakāriṇāmapravṛtteḥ |
            nāpīṣṭāniṣṭaprāptiparihārasādhanam |
            udgata uḍupatiriti vākyādapravṛtteḥ |
            vatsa! stanaṃ piba, agniṃ mā spṛśetyādilaukikavākyeṣvapyeṣaiva rītiḥ |
            evañca śabdaśaktigrahaṇamapi kṛtiyogyahitopāya eva, na kārye |
            yathā gāmānayetyatra tadgrahaṇaṃ hitopāyamātra eva, yathā putraste jāta ityatra tadgrahaṇam
            |
            tataśca siddhe brahmaṇi vedāntānāṃ prāmāṇye na vivaditavyam |
            vidhivākyāni ca dṛṣṭādṛṣṭaphalatvena dvividhāni |
            tatra pūrvakāṇḍe kārīrīṣṭyādīni dṛṣṭaphalāni |
            uttarakāṇḍe ātmadarśanāya bhavaṇādividhāyakavākyāni dṛṣṭaphalāni |
            tatprāmāṇyadarśanādanyeṣāṃ ca vedatvaliṅgena prāmāṇyamanumeyam |
            brahma ca saguṇanirguṇabhedena dvividham |
            saguṇaṃ ca jīveśvarabhedena dvividham |
            tatra satyajñānānantādilakṣaṇatvena śrutyupadiṣṭaṃ nirguṇam |
            jagatkāraṇatvādirūpeṇopadiṣṭaṃ saguṇamaiśvaram |
            svasṛṣṭaprapañcapraveṣṭṛtvādirūpeṇopadiṣṭaṃ jīvarūpam |
            tairetaistattvapadārthapariśodhanaparairupakṛtāni tattvamasyādimahāvākyāni pramāṇāntarānavagataṃ
            paramapuruṣārthaprayojanaṃ ca brahmātmaikyamupadiśanti |
            <span class="bold">[page 010]</span>
            tadavagamāt paramapuruṣārthalābhaṃ ca tānyevopadiśanti |
            evaṃ pūrvottarakāṇḍātmanā bhinnasya vedasyādhyayanavidhiparigṛhītatvād vivakṣitārthatvena
            niścitasyārthavicārāya mīmāṃsāśāstraṃ pravṛttam |
            tacca viṃśatyadhyāyaparimitaṃ kāṇḍatrayātmakaṃ bhavati |
            tatra pūrvamīmāṃsā dvādaśādhyāyamitā karmakāṇḍaniṣṭhā |
            tatsūtrakarttā jaiminiḥ |
            bhāṣyakāraḥ śabarasvāmī |
            tadvyākhyātārau bhaṭṭakumāraprabhākarau |
            tayorbhaṭṭakumāreṇa vidhivākyāni bhāvanāparatayā vyākhyātāni, prabhākareṇa niyogaparatayā
            |
            uttaramīmāṃsā tu dvirūpā saguṇanirguṇabrahmaniṣṭhā aṣṭādhyāyamitā vyāsapraṇītā |
            tatra saguṇabrahmaniṣṭhā devatākāṇḍātmikādhyāyacatuṣṭayavatī |
            iha bhāṣyakāraḥ saṅkarṣaḥ |
            tatra prathame 'dhyāye sarveṣāṃ mantravipraśeṣāṇāṃ devatātattvapratipādane tātparyamiti
            pratipāditam |
            dvitīye vidhyarthavādādervedaśeṣasya mantradevatāśeṣatvamupapādyate |
            tṛtīye devatātattvaṃ svecchāvigrahatvādiguṇagaṇālaṅkṛtamiti darśitam |
            caturthe tattaddevatāprasādatastattallokaveṣavibhūṣaṇaiśvaryānandāvāptilakṣaṇaṃ devatopāsanaphalaṃ
            nirṇītam |
            evaṃ madhyamamīmāṃsā sarvadevatātmano hareḥ pratipādiketi saguṇabrahmaparā bhavati
            |
            jñānakāṇḍātmikā tu nirguṇabrahmaniṣṭhā |
            sāpi caturadhyāyamitā |
            asyā bhāṣyakāraḥ śaṅkarabhagavatpādaḥ |
            <span class="bold">[page 011]</span>
            tadekadeśinaśca brahmadattabhāskararāmānujānandatīrthādayo matabhedena tadbhāṣyābhāsān
            racayāñcakuḥ |
            iha prathamādhyāyena sarveṣāṃ vedāntānāṃ pratyaktattave brahmaṇi samanvayaḥ pradarśitaḥ
            |
            dvitīyena tatra pratyakṣādipramāṇāntaravirodhaḥ parāstaḥ |
            tṛtīyena brahmajñānasyāntaraṅgasādhanāni śravaṇamanananididhyāsanāni samūlānyupadiṣṭāni
            |
            caturthādhyāyena sadyaḥ krameṇa vā muktilakṣaṇaṃ jñānaphalamupāsanāphalaṃ copavarṇitam
            |
            muktiścātmavidyāstamaya eva |
            tataścātmajijñāsāmapāsyātmanaḥ sukhaduḥkhaprāptiparihāropāyamātramanvicchantamajñaṃ
            pumāṃsaṃ prati karmakāṇḍaṃ pravṛttam |
            brahmaviṣṇurudrendrasomasūryānilānalādidevatāsālokyādisukhakāmaṃ prati devatākāṇḍaṃ
            pravṛttam |
            aśeṣaviṣayasukhaviraktaṃ bandhamokṣasukhameva kāṅkṣamāṇamātmatattvajijñāsuṃ puruṣapravaramadhikṛtya
            brahmakāṇḍaṃ pravṛttamityalamativistareṇa |
            anāptavākyatvaparasparaviruddhārthatvādibhirbauddhādyāropitāprāmāṇyaśaṅkāpaṅkaparikṣālanaparatvāt
            tadapekṣitapramāṇaprameyapramātrādilakṣaṇanirūpakatvācca tarkaśāstraṃ vedopāṅgaṃ bhavati
            |
            tat tu naiyāyikavaiśeṣikabhedena dvividham |
            tatra naiyāyikaṃ ṣoḍaśapadārthaniṣṭhamakṣapādopajñam |
            vaiśeṣikaṃ ṣaṭpadārthaniṣṭhaṃ kaṇādopajñam |
            yat tu nirīśvaraseśvarabhedena dvividhaṃ sāṅkhyaśāstraṃ, taditihāsapurāṇe 'ntarbhūtamiti
            na pṛthag gaṇyate |
            <span class="bold">[page 012]</span>
            anayornirīśvarasāṅkhyaṃ pañcaviṃśatitattvaniṣṭhaṃ kapilaśca kāra |
            seśvarasāṅkhyaṃ ṣaḍviṃśatitattvaniṣṭhaṃ patañjalirakarod, yena pāṇinipraṇītasyāṣṭādhyāyamitasya
            vyākaraṇasya bhāṣyamanugṛhītam |
            evamaṣṭādaśa vidyāsthānāni |
            tānyetāni kalpādau paramapuruṣeṇa brahmaṇe 'nugṛhītāni |
            
            <p>
               tathāca śrīvāyavīye-<br />
               <span class="red">"aṅgāni vedāścatvāro mīmāṃsā nyāyavistaraḥ /</span><br />
               <span class="red">purāṇaṃ dharmaśāstraṃ ca vidyāṃ hyetāścaturdaśa //</span>
               </p>
         </p>
         
         
         <p>
            <span class="red">āyurvedo dhanurvedo gāndharvaścetyanukramāt /</span><br />
            <span class="red">arthaśāstraṃ paraṃ tasmād vidyāstvaṣṭādaśa smṛtāḥ //</span>
            </p>
         
         
         <p>
            <span class="red">aṣṭādaśānāmetāsāṃ vidyānāṃ bhinnavartmanām /</span><br />
            <span class="red">ādikarttā kaviḥ sākṣācchūlapāṇiriti śrutiḥ //</span>
            </p>
         
         
         <p>
            <span class="red">sa hi sarvajagannāthaḥ sisṛkṣurakhilaṃ jagat /</span><br />
            <span class="red">brahmāṇaṃ vidadhe sākṣāt putramagre sanātanam //</span>
            </p>
         
         
         <p><span class="red">tasmai prathamaputrāya brahmaṇe viśvayonaye /
               vidyāścemā dadau pūrvaṃ viśvasthityarthamīśvaraḥ" //</span>
            iti |
            tāni ca vidyāsthānāni marīcyādimukhena brahmaṇā asmiṁlloke pravarttitāni yuge 'sminnalpāyuṣyālpabuddhitvādidoṣād
            manuṣyaiḥ sākalyena dhārayitumaśakyānīti parameśvaraḥ svayameva vyāsarūpī bhūtvā saṃkṣiptavān
            |
            yathoktaṃ dvitīyaskandhe-
            <span class="bold">[page 013]</span></p>
         
         
         <p class="red">
            "kālena mīlitadṛśāmavamṛśya nṛṇāṃ stokāyuṣāṃ svanigamo bata dūrapāraḥ /<br />
            āvirhitastvanuyugaṃ sa hi satyavatyāṃ vedadrumaṃ viṭapaśo vibhajiṣyati sma" //
            </p>
         
         <p>iti |
            evamāgamapramāṇaṃ nirūpitam |</p>
         
         
         <p class="it">upamānādimānāntaranirūpaṇam |</p>
         
         <p>athopamānam |
            gavayo nāma kiṃlakṣaṇa iti kṛtapraśnasya grāmavāsino yathā gaurevaṃ gavaya iti vanacāriṇo
            'nyasmāllabdhottarasya puṃsaḥ paścād vanaṃ gatasya yadṛcchayā gavayadarśane yad gorgavayasya
            ca sādṛśyaviṣayaṃ pratyakṣapratyabhijñānamutpadyate anena sadṛśī madīyā gauriti, tadupamānam
            |
            yathāhuḥ-
            
            <p class="red">
               "avyutpannapadopetavākyārthasya ca saṃjñini /<br />
               pratyakṣapratyabhijñānamupamānamihocyate" //
               </p>
            iti |
            anyathānupapattisambhūto 'nubhavo 'rthāpattiḥ |
            sā dvidhā dṛṣṭaśrutabhedāt |
            tatra paridṛśyamānā saviturdeśād deśāntaraprāptirgamanaṃ vinā nopapadyata iti niścayo
            dṛṣṭārthāpattiḥ |
            kṣaṇikasya yāgasya kālāntaradeśāntarabhāviphalasādhanatvaṃ śrūyamāṇaṃ tatsaṃskāramantareṇa
            nopapadyata iti madhye 'pūrvaniścayaḥ śrutārthāpattiḥ |
            yogyatve satyanupalambhādabhāvaniścayo 'bhāvapramāṇam |
            yathā iha bhūtale ghaṭo nāstīti |
            <span class="bold">[page 014]</span>
            saṃbhāvito 'yam artha iti jāyamāno 'tīndriyārthaniścayaḥ saṃbhavaḥ |
            yathā somasūrya(vaṃśa)varṇanādibhiḥ kṛṣṇarāmādyavatārādiniścayaḥ |
            anirdiṣṭapravaktṛkāt pravādapāramparyājjāyamānaṃ jñānamaitihyam |
            
            <p>
               yathā iha vaṭe yakṣastiṣṭhatīti |<br />
               <span class="red">kutaḥ punaraitāvanti pramāṇānīti nirṇītam |</span><br />
               <span class="red">"pratyakṣamekaṃ cārvākāḥ kaṇādasugatau punaḥ /</span><br />
               <span class="red">anumānaṃ ca taccātha sāṅkhyāḥ śabdaṃ ca te api //</span>
               </p>
         </p>
         
         
         <p>
            <span class="red">nyāyaikadeśino 'pyevamupamānaṃ ca kecana /</span><br />
            <span class="red">arthāpattyā sahaitāni catvāryāha prabhākaraḥ //</span>
            </p>
         
         
         <p><span class="red">abhāvaṣaṣṭhānyetāni bhāṭṭā vedāntinastathā /
               sambhāvaitihyayuktāni tāni paurāṇikā jaguḥ" //</span>
            iti nyāyavidāṃ vacanāt ||</p>
         
         
         <p><span class="it">matabhedāḥ</span>
            anayā pramāṇacintayā pramāṭaprameye api lakṣite syātām |
            pramāśrayaḥ pramātā |
            pramāviṣayaḥ prameyam iti |
            iha dvividhāni vicāraśāstrāṇi vaidikāvaidikabhedāt |
            tāni ca pratyekaṃ trividhāni mīmāṃsāsāṅkhyatarkabhedād, bauddhārhatalokāyatabhedācca
            |
            tatrādyatrikaṃ vedamūlatvād vaidikam |
            aparatrikaṃ buddhakṣapaṇakabṛhaspativiracitavedābhāsamūlatvādavaidikamiti |
            <span class="bold">[page 015]</span>
            evaṃ ṣaḍ darśanāni ||</p>
         
         
         <p class="it">cārvākamatanirūpaṇam |</p>
         
         <p>tatra pratyakṣaikapramāṇavādino lokāyataśāstrapravartakasya cārvākasya manuṣyo 'haṃ
            sthūlo 'haṃ kṛśo 'hamiti pratyakṣasiddhaścaitanyaguṇāśrayo deha eva pramātā |
            uccāvacadeharūpeṇa saṃbhavādeva saṃhatiṃ punarvihītaṃ ca pratipadyamānāni pṛthivīvārivahnivāyulakṣaṇāni
            catvāri tattvāni prameyam |
            arthakāmāveva puruṣārthau, na dharmaḥ |
            tanniṣṭhāvarthagāndharvavedāveva ca vedau |
            dharmābhāvānnādharmo 'pi kaścit |
            atastatphalatvena svarganarakāvapi na staḥ |
            tadabhāvād dehināṃ tatkalpako na parameśvaro 'pi kaścit |
            maraṇameva ca mokṣaḥ |
            arthakāmaśāstraṃ lokāyataśāstraṃ ca pratyakṣamūlatvāt tatraivāntarbhūtam |
            idamannaṃ kṣunnivartakam annatvān hyastanānnavadityādyanumānaṃ ca tatraivāntarbhavati,
            pratyakṣamūlatvāviśeṣāt |
            abhyudayaniḥśreyasaphalo dharmabrahmaviṣayo vedastvatīndriyārthaniṣṭhatvādapramāṇameveti
            siddhānta |
            
            <p>
               tathāca tadvacanam-<br />
               <span class="red">"agnihotraṃ trayo vedāstripuṇḍraṃ bhasmaguṇṭhanam /</span><br />
               <span class="red">buddhipauruṣahīnānāṃ jīviketi bṛhaspatiḥ //</span>
               </p>
         </p>
         
         
         <p><span class="red">trayo vedasya kartāro munibhaṇḍaniśācarāḥ /
               svargaḥ kartṛkriyādravyanāśe 'pi yadi yajvanām //</span>
            <span class="bold">[page 016]</span></p>
         
         
         <p>
            <span class="red">bhaved dāvāgnidagdhānāṃ phalaṃ syād bhūribhūruhām /</span><br />
            <span class="red">pratyakṣādipramāsiddhaviruddhārthābhidhāyinaḥ //</span>
            </p>
         
         
         <p><span class="red">vedāntā yadi śāstrāṇi bauddhaiḥ kimaparādhyate" /</span>
            ityādi ||</p>
         
         
         <p class="it">kṣapaṇakamatanirūpaṇam |</p>
         
         <p>pratyakṣānumānavādinoḥ kṣapaṇakabauddhayormadhye kṣapaṇakasyāyaṃ siddhāntaḥ - mamāyaṃ
            deha ityanubhavāddehaḥsvavyatiriktadraṣṭṛkaḥ, dṛśyatvādbhautikatvādvā ghaṭavadityanumānāt
            prāṇaceṣṭācaitanyasmṛtyādīnāṃ mṛtaśarīre 'nupalabdheśca dehavyatiriktastatparimāṇo
            'ṇuparimāṇo vā prakāśadravyaviśeṣa ātmākhyaḥ pramātā |
            atīndriyārtho nābhyupeyaḥ, atiprasaṅgāditi na yuktam |
            pratyakṣaprāmāṇyasyātīndriyatvenābhyupeyatvāpatteḥ |
            tenārhanmunipraṇītāgamaprāmāṇyād dhamādharmasvarganarakā api santi |
            dharmāśca keśolluñchanabhikṣāṭanamayūrapiñchadhāraṇabrahmacaryānaśanānācchādanāmalasnānārhannamanataptaśilārohaṇādayaḥ
            |
            agnihotrādayastu vedoditā dharmābhāsā eva, carācaraprāṇipīḍāsādhyatvāt |
            anāptavākyatvaparasparaviruddhā rthatvādibhirvedasyāprāmāṇyanirṇayācca |
            adharmaḥ prāṇihiṃsādilakṣaṇaḥ |
            pārthivāpyataijasavāyavyaparamāṇubhiḥ pudgalāparanāmadheyaiḥ dharmādharmākhyaprāṇikarmapreritairārabdhāni
            carācaraśarīrāṇi sakāraṇāni prameyam |
            paramāṇavaścā numānataḥ sidhyanti |
            <span class="bold">[page 017]</span>
            tathāca prayogaḥ-aṇuparimāṇatāratamyaṃ kvacid viśrāntaṃ, parimāṇataratamabhāvatvād,
            mahatparimāṇataratamabhāvavaditi |
            cetanācetanātmakaṃ cedaṃ jagadanekāntam |
            tajjñānādahiṃsādidharmaniṣṭhānāṃ dehināṃ satatordhvagatilakṣaṇo mokṣaḥ sidhyatīti
            |
            yathāhuḥ -
            
            <p class="red">
               "syādvādaḥ sarvadaikāntatyāgāt kiṃvṛttacidvidheḥ /<br />
               saptabhaṅgīnayāpekṣastattvajñānāya kalpate" //
               </p>
            iti |
            anaikāntikatvaṃ cāstināstyādirūpeṇāniyatākāratvam |
            tacca saptabhaṅgīnayena sidhyati |
            katham |
            syādasti, syānnāsti, syādavaktavyaṃ, syādasti ca nāsti ca, syādasti cāvaktavyaṃ ca,
            syānnāsti cāvaktavyaṃ ca, syādasti ca nāsti cāvaktavyaṃ ceti saptabhaṅgīnyāyaḥ |
            syādityanaikāntikatvadyotako nipātaḥ |
            kiṃ cetanācetanātmakaṃ jagadastīti pṛṣṭo 'sau brūte-syādastīti |
            asktitvenāniścitaṃ, janmādimattvādityarthaḥ |
            evaṃ syānnāstītyādāvapi draṣṭavyam , anubhūyamānatvānnāstitvāniścayaḥ |
            nīlasukhādiśabdavācyatvādavācyatvāniścayaḥ |
            astitvanāstitvayorviruddhatvenaikādhikaraṇyāyogādubhayātmakatvāniścayaḥ |
            nāstītyapi vaktuṃ yogyatvādasti cāvaktavyaṃ(cetya)niścayaḥ |
            <span class="bold">[page 018]</span>
            astītyapi vaktumucitatvānnāsti cāvaktavyaṃ cetyaniścayaḥ |
            astīti nāstīti ca vaktumucitatvādasti ca nāsti cāvaktavyaṃ cetyaniścayaḥ |
            evamekāntasthitiśūnyaṃ viśvamavadhārya tato nirvedaṃ prāptaḥ pumān yogabalena satatordhvagatilakṣaṇāṃ
            muktimupaitīti |</p>
         
         
         <p class="it">sugatamatanirūpaṇam |</p>
         
         <p>ātmano 'ṇuparimāṇatvena yugapadakhilāvayavagatavedanānusandhānāsaṃbhavād, dehaparimāṇatve
            bāhyavastujñānāsambhavād ghaṭavadanityatvaprasaṅgācca, sarvasyānaikāntikatve anaikāntikatvasyāpi
            tathātvāpatteḥ, 'patanāntāḥ samucchrayāḥ'; iti nyāyena satatordhvagatirūpasya mokṣasya
            patanāntatvena nityapuruṣārthatvāsiddheśca nāyaṃ pakṣaḥ prakṣīṇadoṣa iti sugatamatamārabhyatetadidaṃ
            śiṣyabhedena caturdhā bhidyate |
            śiṣyāśca mādhyamikayogācārasautrāntikavaibhāṣikāḥ krameṇa viśuddhitāratamyabhājaḥ
            |
            tatrottamādhikāriṇo mādhyamikasya - śūnyasvabhāvaḥ pramātā, suptotthitasya śūnyo 'hametāvantaṃ
            kālamāsamiti smṛtidarśanāt |
            punarahamasmītyātmani sattvapratibhānaṃ tat saṃvṛttitattvaviṣayam |
            evaṃ ghaṭo 'stītyādipratyayo 'pi |
            tataḥ prameyamapi śūnyameva, sato nāśāsambhavāt |
            evaṃ pramāṇamapi vastutaḥ śūnyameva, sattve janmavināśānupapatteḥ |
            sattvapratītiḥ saṃvṛttimātram |
            <span class="bold">[page 019]</span>
            saṃvṛttirnāmāsataḥ sattvena bhānahetuḥ sadasadādiprakārānirvācyasvalakṣaṇaḥ padārthaḥ
            |
            ataḥ pramātrāditrikaṃ vastuto 'sadeva sadātmanā bhātīti tadupadeṣṭāraṃ sugatamuniṃ
            pañcabuddhapariṣevitaṃ manovākkāyaiḥ sevamānasya sarvaṃ śūnyamiti cirakālaṃ nirantaramupāsīnasya
            sādhormanasi śūnye vilīne sati sarvaśūnyatāvāptilakṣaṇo mokṣaḥ setsyatīti siddhāntaḥ
            |
            tato 'rvācīnasya yogācārasya tu--pramāturasattve prameyasya śūnyasya siddhireva nāstīti
            pramātā kaścidabhyupeyaḥ |
            sa ca svaprakāśaḥ |
            anyathā sādhakāntarāpekṣāprasaṅgāt |
            svaprakāśatvaṃ ca jñānādanyasya na (saṃ)bhāvyata ityato 'hamasmīti pratyakṣataḥ deho
            nātmā dṛśyatvād ghaṭavadityanumānataśca pratipannaṃ kṣaṇe kṣaṇo pralīyamānamutpadyamānaṃ
            cālayavijñānaṃ pramātā |
            pravāhasya sthiratvādeva tasmin sthiratvābhimānaḥ |
            yo 'haṃ prātargajamadrākṣaṃ sa evādhunā timiranikaraṃ dṛṣṭavā taṃ smarāmīti seyaṃ
            jvāletivadabhrāntireva |
            rūpavijñānavedanāsaṃjñāsaṃskārākhyā pañcaskandhī kṣaṇe kṣaṇe prāṇikarmānusāreṇa vilīyamānotpadyamānā
            ca svabhāvena suranaranārakarūpeṇa pariṇatimuparatiṃ ca yāntī prameyam |
            tatrendriyatadviṣayātmā rūpaskandhaḥ |
            tajjñānaṃ vijñānaskandhaḥ |
            tatphalaṃ sukhaṃ duḥkhaṃ mohaśca vedanāskandhaḥ |
            saṃjñāguṇakriyājātiviśiṣṭapratyayāḥ saṃjñāskandhaḥ |
            iha gauraśvaḥ puruṣa ityādikā saṃjñā |
            gotvāśvatvapuruṣatvādikā jātiḥ |
            <span class="bold">[page 020]</span>
            śuklo raktaḥ kṛṣṇa ityādiko guṇaḥ |
            tiṣṭhati gacchatyupaviśatītyādikā kriyā |
            śṛṅgī catuṣpādlāṅgūlītyādiko viśiṣṭapratyayaḥ |
            vegaveṣṭanasthitasthāpakatādilakṣaṇaḥ saṃskāraskandhaḥ vegaḥ śaśādeḥ |
            veṣṭanaṃ bhūrjādeḥ |
            sthitasthāpakaḥ śākhādeḥ |
            taduktalakṣaṇaṃ prameyam |
            taccetprakāśātiriktaṃ, naiva tarhi prakāśeteti sarvaṃ jñānākārameva |
            jñānasya sthiratve nīlapītādayaḥ sarvadā sarvasya bhāseran, na karhicitkasyacidityasthirameva
            |
            ato grāhyagrāhakagrahaṇātmakaṃ sarvamidaṃ jagadahamityālayavijñānasantāne nityanimagnam
            |
            tasmāccaityavandanabuddhagāmābhyāsādisaddharmaniratasya sarvamidaṃ vijñānameveti ciramupāsīnasya
            puṃso viśuddhavijñānasantānodayamayī muktirihaiva sidhyatīti siddhāntaḥ |
            tasmādarvācīnasya sautrāntikanāmno 'ntevāsino viśvasyāntasthatve bahirasattvenārthakriyākāritvāsambhavāda,
            bhrāntibādhavailomyaprasaṅgād, jñānasya jñeyākāratve jaḍatvāpatteśca tayoḥ pṛthaktvamupeyamiti
            bāhyamābhyantaraṃ cāstyeva viśvam |
            tacca sthiraṃ ced na bījasyocchūnatvajātāṅkuratvadrumatvapallavitatvapuṣpitatvaphalitatvādyavasthāntarāpattiḥ
            paridṛśyamānā saṅgacchata iti kṣaṇikasvalakṣaṇamāstheyam |
            evaṃ jñātuḥ sthiratve jñānasyāpi sthiratvena sarvadā nīlaṃ pratīyād, na kadācidapi
            pītaṃ, viparyayeṇa vā |
            ato jñātāpyasthira eva |
            iyān viśeṣaḥ -āntaraṃ jñānaṃ svalakṣaṇaṃ pratyakṣaṃ , bāhyaṃ nīlādyanumeyameva |
            <span class="bold">[page 021]</span>
            tadyathā - jñāne jñeyapratibimbo bimbapuraḥsaraḥ, pratibimbatvād, darpaṇagatamukhapratibimbavaditi
            |
            evañca pratyakṣagrāhyo bāhyārtho nāsti |
            vaibhāṣikasyārvācīnatamasyāntevāsino-bāhyārthaśca sannihitaḥ pratyakṣaḥ, idaṃ nīlamityaparokṣatayaiva
            pratibhāsadarśanāt |
            tenānayoriyadeva vaiṣamyam |
            anyat sarvaṃ tulyam |
            eṣu ca pakṣeṣu buddhyādyāgamānāmanumānamūlatvena tatraivāntarbhāvād na pramāṇādhikyam
            |
            tatra sautrāntikavaibhāṣikayoḥ sarvaṃ kṣaṇikamitiśāstreṇāvagamya śāstāraṃ bhagavantaṃ
            tathāgataṃ tadbhaktāṃśca sevamānaḥ sarvasya kṣaṇikatvasākṣādbodhe sañjāte sati viśuddhavijñānasantānatāvāptirūpāṃ
            muktimetīti siddhāntaḥ |
            eṣāṃ trayāṇāmapyantataḥ śūnyavāditvam |
            katham |
            
            <p>
               bāhyārthasya śūnyatvaṃ yogācāro brūte |<br />
               pratyakṣasya bāhyārthasya śūnyatvaṃ sautrāntikaḥ |<br />
               bāhyasyāntarasya cāsthirasya jagataḥ śūnyatvaṃ vaibhāṣiko bhāṣata iti |<br />
               atra saṅgrahaḥ- ''mukhyo mādhyamiko vivartamakhilaṃ śūnyasya mene jagad yogācāramate
               hi santi hi dhiyastāsāṃ vivarto 'khilam artho 'sti kṣaṇabhaṅgurastvanumito buddhyeti
               sautrāntikaḥ pratyakṣaṃ kṣaṇabhaṅguraṃ ca sakalaṃ vaibhāṣiko bhāṣate ||
               </p>
         </p>
         
         
         <p>iti ||</p>
         
         
         <p><span class="bold">[page 022]</span></p>
         
         
         <p class="it">kaṇādamatanirūpaṇam |</p>
         
         <p>atra jagataḥ śūnyasvabhāvatve sādhakābhāvenāsiddhiprasaṅgāt , sattvānubhavavirodhācca,
            jñānasya jñeyākāratve jaḍatvaprasaṅgād, jñeyasya bahiranupalambhaprasaṅgād, idamiti
            sākṣāda bhāsamānasya nīlasyānumeyatve ahamiti bhāsamānasya jñānasvalakṣaṇasyāpyanumeyatvakalpanāvatārād,
            jñāturasthiratve smṛteranubhūtārthagāminyāḥ saṃbhavāyogād, jñeyasya kṣaṇikatve sa
            evāyaṃ ghaṭa iti pratyabhijñāyogād, buddhivṛttirūpāṇāṃ nīlādiviṣayajñānānāmāgamāpāyitve
            'pi baddhisākṣicaitanyasya sthiratvopapatterviṣayoparāgavihīnasya jñānasya bhedakābhāvena
            santānarūpatvānupapatteśca, svaprakāśatvena svataḥ parataścāsya janmavināśāvagamāsaṃbhavādanavagatārthasyāsattvānivāraṇācca
            kṣapaṇakādipakṣavat sugatapakṣo 'pyupekṣaṇīya iti vedaprāmāṇyavāditvepi tasyānumānātmatvorarīkaraṇāt
            pratyakṣānumānamātrapramāṇavādyantarbhūtasya kaṇādasya matamavatāryateiha dravyaguṇakarmasāmānyaviśe(ṣā
            ? ṣasamavāyā)sthāḥ ṣaḍeva padārthāḥ |
            tatra guṇavad dravyam |
            tannavadhā bhidyate |
            pṛthivyaptejovāyvākāśakāladigātmamanobhedāt |
            teṣvātmākhyamaṣṭamaṃ dravyaṃ pramātā |
            sa ca pṛthivyādilakṣaṇebhyo dehādibhyo 'nyo nityo vibhuḥ pratikṣetraṃ bhinnaḥ parameśvaraparatantro
            jaḍasvabhāvo 'haṃpratyayagrāhyaśca |
            dravyāntarāṇi guṇādayaśca prameyam |
            sāmānyavānasamavāyikāraṇamaspandātmā guṇaḥ |
            <span class="bold">[page 023]</span>
            sa ca rūparasagandhasparśasaṃkhyāparimāṇapṛthaktvasaṃyoga (vibhāga) paratvāparatvagurutvadravatvasneha(tva?
            )buddhisukhaduḥkhecchādveṣaprayatnadharmādharmasaṃskāraśabdabhedāccaturviṃśatidhā
            bhidyate |
            tatra rūparasagandhasparśasaṃkhyāparimāṇapṛthaktvasaṃyogavibhāgaparatvāparatvagurutvanaimittikadravatvasaṃskārāḥ
            pṛthivīguṇāḥ |
            gandhavarjitasnehayuktoktaguṇayuktā āpaḥ |
            rūpasparśasaṃkhyāparimāṇapṛthaktvasaṃyogavibhāgaparatvāparatvanaimittikadravatvasaṃskārāstejoguṇāḥ
            |
            sparśasaṃkhyāparimāṇapṛthaktvasaṃyogavibhāgaparatvāparatvavegasaṃskārā vāyuguṇāḥ |
            saṃkhyāparimāṇapṛthaktvasaṃyogavibhā(gā? gaśabdā) vyomaguṇāḥ |
            saṃkhyāparimāṇapṛthaktvasaṃyogavibhāgāḥ kālaguṇāḥ |
            ta- eva ca digguṇāḥ |
            saṃkhyāparimāṇapṛthaktvasaṃyogavibhāgabuddhisukhaduḥkhecchādveṣaprayatnadharmādharmasaṃskārā
            ātmaguṇāḥ |
            saṃkhyāparimāṇapṛthaktvasaṃyogavibhāgaparatvāparatvavegasaṃskārā manoguṇāḥ |
            ātmano buddhyādayo nava viśeṣaguṇāḥ |
            ākāśasya śabdo viśeṣagaṇaḥ |
            vāyoḥ sparśaḥ |
            tejaso rūpam |
            apāṃ rasaḥ |
            bhūmergandhaḥ |
            dikkālamanasāṃ viśeṣaguṇā na santi |
            saṃyogavibhāgayorasamavāyikāraṇajātīyaṃ karma |
            tadutkṣepaṇāvakṣepaṇākuñcanaprasāraṇagamanabhedāt pañcavidham |
            nityamanekavṛtti sāmānyam |
            tad dvividhaṃ paramaparaṃ ca |
            paraṃ sattā, adhikavṛttitvāt |
            aparaṃ dravyatvādi , nyūnavṛttitvāt |
            nityāśrayā atyantavyāvṛttabuddhihetavo 'nantā antyā viśeṣāḥ |
            <span class="bold">[page 024]</span>
            nityaḥ sambandhaḥ samavāyaḥ |
            pṛthivyādicatuṣṭayaṃ nityānityarūpam |
            ākāśādipañcakaṃ tu nityameva |
            pārthivāpyataijasavāyavyabhedena caturvidhā nityāḥ paramāṇavo dvyaṇukādikrameṇa parameśvarecchayā
            dehaghaṭādyantāvayaviparyantaṃ viśvamārabhante |
            dharmādayaścatvāraḥ puruṣārthāḥ |
            agnihotrādilakṣaṇa īśvarārādhanādilakṣaṇaśca dharmaḥ |
            arthakāmo dharmāviruddhau |
            ṣaṭpadārthatattvajñasya puṃsaḥ parameśvaraprasādād navaguṇocchedasvalakṣaṇo mokṣaḥ
            |
            yenokto 'rthaḥ pratipannaḥ sa vedaśca nityecchājñānakriyāśaktimatā parameśvareṇa śabdārthātmakaṃ
            jagat sṛṣṭvā asya śabdasyāyamartha iti śabdaśaktisaṅketaṃ ca vidhāya prāṇināmabhyudayaniḥśreyasaprayojanāya
            praṇīta iti paramāptavākyatvānna śaṅkākalaṅkavān |
            īśvarasadbhāvaścānumānato niścīyate |
            vipratipannaṃ bhūdharādikāryaṃ sakartṛkaṃ kāryatvād, yaditthaṃ (tat) tathā yathā ghaṭādīti
            |
            ayaṃ ghaṭa etadghaṭajanakānityajñānetarajñānajanyaḥ ghaṭatvāt, ghaṭāntaravadityanumānādaiśvaraṃ
            jñānamapyanumeyam |
            na ca svabhāvādeva sarvaṃ kāryaṃ jāyata iti yuktam |
            svasya bhāvaḥ svabhāva iti svabhāvaśabdājjāyattānavastugrahaṇe svasmāt svotpattikathāpatteḥ,
            tatsambandhivastvantaragrahaṇe 'kāraṇāt kāryotpattikathā(tvā?)patteḥ, anyāpekṣāṃ vinaiva
            kāryopattyarthatve ghaṭādyarthināṃ mṛdādyādānavaiyarthyāpatteśca |
            <span class="bold">[page 025]</span>
            ataḥ kāryasya kāraṇāvaśyaṃbhāvāt , sāvayavatvāt kāryatvena niścitasya jagataḥ kāraṇamanumeyam
            |
            niyataprāksat kāraṇam |
            tat trividhaṃ samavāmyasamavāyinimittabhedāt |
            kāryaṃ yatra samavaiti tat samavāyikāraṇam |
            yathā ghaṭasya mṛt |
            samavāyipratyāsannamavadhṛtasāmarthyamasamavāyikāraṇam |
            yathā mṛdavayavānāmanyonyasaṃyogaḥ |
            samavāyyasamavāyibhyāmanyadavadhṛtasāmarthyaṃ nimittakāraṇam |
            yathā kulāladaṇḍacakrādi |
            tatra jagadutpattau paramāṇavaḥ samavāyikāraṇam |
            teṣāmanyonyasaṃyogo 'samavāyikāraṇam |
            īśvaro nimittakāraṇam |
            janma ca prāgasataḥ sattāsambandhaḥ |
            sṛṣṭasya viśvasya sukhaduḥkhamayatvāt prāṇikarmaṇāmapyatra nimittatvamityeṣā dik |
            'yato ve'tyādiśrutayaḥ 'ahamādiśce'tyādismṛtayaśca tathāvidhāḥ 'parāsya śaktiri'tyādikā
            api nityecchājñānaprayatnānumānātmikāḥ |
            evamanyāsvapi śrutiṣu nyāyaḥ |
            'jyotiṣṭomene'tyādiśrutivākyānyanumānātmakāni |
            tairhi jyotiṣṭomādīnāṃ parameśvarasamārādhanakriyāṇāṃ svargādiphalasādhanatvaṃ prakāśyate
            |
            tatraivaṃ prayogaḥ-vimatā yajñādikriyā samīhitaphalasādhanam , īśvaraparicaraṇatvād
            , laukikeśvaraparicaraṇavaditi |
            evamātmadarśanāya śravaṇādividhāyakavākyānyapi |
            tāni hi paramātmaśravaṇādestatprasādajananadvāreṇa nikhiladuḥkhocchedalakṣaṇamokṣasādhanatvaṃ
            prakāśayanti |
            <span class="bold">[page 026]</span></p>
         
         
         <p>
            tatraivaṃ prayogaḥ-paramātmabodho bandhanivartakaḥ, ātmabodhatvād, asmajjāgradbodhavaditi
            |<br />
            paramātmajñānaṃ tacchravaṇādijanyaṃ, pramāṇajñānatvād, dharmajñānavaditi ca |<br />
            'yo vai bhūme'tyādiśrutivākyeṣu paramātmano duḥkhāsaṃspṛṣṭasvabhāvatvamevocyata iti
            niḥśeṣaduḥkhoccheda eva mokṣaḥ |<br />
            sa ca buddhyādiguṇāntarasadbhāve na saṃbhavatīti navaguṇocchedalakṣaṇa ityācāryaḥ
            kaṇādaḥ smaratīti ||
            </p>
         
         
         <p class="it">akṣapādamatanirūpaṇam |</p>
         
         <p>pratyakṣānumānāgamopamānapramāṇavādino 'kṣapādasya kaṇādavat pramātṛkalpanā, parameśvarasya
            pramāturanyatvakalpanā, pramātḥṇāmanekatvanityatvavibhutvajñānādiguṇatvakalpanā, jaḍatvakalpanā,
            ahaṃpratyayavedyatvakalpanā, vedakalpanā, prameyeṣu nityānitya(tva )kalpanāḥ paramāṇunāṃ
            jagadārambhakatvakalpanā, dharmāditrivargakalpanā, bandhamokṣakalpanā, tamasa ālokābhāvatvena
            dravyāntaratvābhāvakalpanā ca |
            iyān viśeṣaḥnirviśaṣo 'kṣapādaḥ ṣoḍaśapadārthavādī |
            tathāca tatsūtraṃ - pramāṇaprameyasaṃśayaprayojanadṛṣṭāntasiddhāntāvayavatarkanirṇayavādaja
            lpavitaṇḍāhetvābhāsacchalajātinigrahasthānānāṃ tattvajñānānniśreyasādhigamaḥ'; iti
            |
            ṣoḍaśapadārthatattvajñānādanātmani dehādāvātmabhrāntiprabhṛtīnāṃ mithyājñānānāṃ nivṛttiḥ,
            <span class="bold">[page 027]</span>
            tato rāgādidoṣanivṛttiḥ, tataḥ śubhāśubhakarmanivṛttiḥ, tato nimittābhāvānnaimittikanānāyonijanmanivṛttiḥ,
            tato garbhādhivāsādimaraṇāntaduḥkhanivṛttirityevaṃ krameṇa mokṣaḥ |
            
            <p>
               tathācākṣapādasūtraṃ - 'duḥkhajanmapravṛttiḍoṣamithyājñānānāmuttarottarāpāye tadanantarābhāvādapavargaḥ
               iti |<br />
               pratyakṣānumānāgamapramāṇavādino naiyāyikaikadeśino 'kṣapādavadeva pramāṇādisvarūpasthitiḥ
               |<br />
               mokṣastu na duḥkhanivṛttimātram, apitu nityasukhasyāvirbhāvo- 'pi |<br />
               tasya janyatvepi, nikhiladuḥkhapradhvaṃsarūpatvādavināśitvaṃ copapadyata iti ||
               </p>
         </p>
         
         
         <p class="it">seśvaranirīśvarasāṃkhyamatanirūpaṇam |</p>
         
         <p>triṣvapyeteṣu pakṣeṣu ātmano jaḍatvena jñātatvānupapatteḥ, buddhyādiguṇāśrayatvena
            vikāritvāpatteḥ, cetanādanyatvena parameśvarasyācetanatvāpatteḥ, cetanābhedasya ca
            svataḥ parataśca grahaṇāsaṃbhavāda, ātmano 'hapratyayavedyatve ghaṭavadacetanatvāparihārād,
            jñānānāṃ cānuvyavasāyajñānavedyatve tasya svaprakāśatvābhyupagame 'pasiddhāntāpatteḥ,paraprakāśyatve
            'navasthāpatteḥ, jñeyatve jñānatvānupapatteḥ, vedasya pauruṣeyatve mūlapramāṇāpekṣāpatteḥ,
            īśvarasya nityecchādimattve nityaśarīritvāpatteḥ, mokṣasya navayuṇocchittirūpatve
            pāṣāṇāditulyatāpattidoṣāt , sukhasya duḥkhābhāvatve cetanasya navaguṇāśrayatvāsiddheḥ,
            sukhābhāvo duḥkhamityapi vaktuṃ śakyatvāt,
            <span class="bold">[page 028]</span>
            paramāṇūnāṃ niravayavatve anyonyasambandhe 'pi sthaulyāsiddheḥ, sāvayavatve paramāṇutvāsiddheḥ,
            'māyāṃ tu prakṛtiṃ vidyādi'tyādikṣutermāyāyā eva jagannidānatvaśravaṇāt, paramāṇukāraṇavādasya
            śrutivirodhāccāvicāritaramaṇīyatvamiti sāṃkhyapakṣo 'vatāryateyadyapi nyāyaikadeśinaḥ
            sāṃkhyasya ca pratyakṣānumānāgamapramāṇavāditvaṃ tulyaṃ, tathāpi vedasyāptapraṇītatvena
            prāmāṇyamakṣapādavat tadekadeśino 'pi |
            pratyakṣādīnāṃ ca parata eva prāmāṇyaṃ, tasya bādhābhāvādhīnaniścayatvād , bhrāntijñānānāmapi
            prāmāṇyaṃ mā prasāṅkṣīditi |
            sāṃkhyasya tu sarve pratyayā yathārthāḥ, pratyayatvāt , saṃpratipannavadityanumānena
            bhrāntisaṃśayādijñānānyanaṅgīkurvataḥ pratyakṣādīnāṃ svata eva prāmāṇyaṃ prabhākaravad,
            yo nirīśvaraṃ viśvaṃ manyate |
            nityaḥ śabdaḥ amūrtatvādākāśavadityādyanumānaiḥ,
            <span class="red">"nāciketamupākhyānaṃ mṛtyuproktaṃ sanātanam /
               anādinidhanā nityā vāgutsṛṣṭā svayambhuvā" /</span>
            ityādiśrutismṛtibhiśca vedasya nityatvaṃ ca samaṃ bhaṭṭakumāravat |
            na ca grahaṇasmaraṇarūpāṇyeva jñānāni, bhrāntisaṃśayajñānānabhyupagame dehādyātmatvapratyayānāṃ
            cetyavandanādidharmapratyayānāṃ ca pramātvāpatteḥ sandigdhe dharmiṇi nyāyaḥ pravartata
            iti saṃśayābhāvena mīmāṃsādiśāstrāṇāṃ dhūmādyanumānānāṃ cānudayaprasaṅgācca |
            <span class="bold">[page 029]</span>
            na ceha pratyakṣādiprāmāṇyasya bādhābhāvādhīnasiddhikatvadoṣaḥ ajñātārthajñāpakatvalakṣaṇasya
            prāmāṇyasya bhrāntyādiṣvapravṛtteḥ |
            na ca bhrāntyādiviṣayaḥ pūrvottarakālayorasti, yenājñātatayā tiṣṭhet |
            anayaiva rītyā smṛtyaprāmāṇyamūhyam |
            yaḥ punaḥ prāmāṇyasya bādhābhāvātmakatvaṃ manyate, tasya kathaṃ smṛteraprāmāṇyam |
            na tasyāḥ punarbādho dṛśyate |
            ato bhrāntisaṃśayādijñānābhyupagame na doṣaḥ kaścit |
            nityoditānastamitanirviṣayajñānasvarūpaḥ puruṣaḥ pramātetyanayornirīśvaraseśvarayoraviśiṣṭam
            |
            tasmin jīvaparabhedena dvaividhyaṃ seśvaro manyate |
            jīve suranaranārakāvibhedena traividhyaṃ cāvadhārayati |
            ubhayatrāpi pakṣe puṃsaḥ kūṭasthatvena sattvarajastamoguṇātmikāyāḥ prakṛtereva jagadākāreṇa
            pariṇāmitvaṃ sṛṣṭasya jagataḥ sukhaduḥkhamohātmakatvaṃ cānumatam |
            puruṣaprakṛtimahadahaṅkāramanaḥśrotratvakcakṣurjihvāghrāṇavākpāṇipādapāyūpasthaśabdasparśarūparasagandhākāśavāyuvahnisalilabhūmaya
            iti nirīśvarasya pañcaviṃśatistattvāni |
            <span class="bold">[page 030]</span>
            seśvarasya paraḥ puruṣo 'tiricyata iti ṣaḍviṃśatiḥ |
            yathāha -
            
            <p class="red">
               "mūlaprakṛtiravikṛtirmahadādyāḥ prakṛtivikṛtayaḥ sapta /<br />
               ṣoḍaśakaśca vikāro na prakṛtirna vikṛtiḥ puruṣaḥ" //
               </p>
            iti |
            janmamaraṇādivyavasthayā puruṣabahutvaṃ cāha -
            
            <p class="red">
               "janmamaraṇakaraṇānāṃ pratiniyamādayugapatpravṛtteśca /<br />
               puruṣabahutvaṃ siddhaṃ traiguṇyaviparyayāccaiva" //
               </p>
            iti |
            puṃsāṃ śubhāśubhamiśrakarmabhiḥ saṃsāraṃ prakṛtipuruṣatattvajñānena mokṣaṃ ca -
            
            <p class="red">
               "dharmeṇa gamanabhūrdhvaṃ gamanamadhastād bhavatyadharmeṇa /<br />
               jñānena cāpavargo viparyayādiṣyate bandhaḥ" //
               </p>
            iti ca |
            ubhayatrāgnihotradarśapūrṇamāsādayo yamaniyamādayaśca pravṛttinivṛttilakṣaṇā dharṇāḥ
            |
            pravṛttilakṣaṇaḥ saṃsārahetuḥ |
            nivṛttilakṣaṇastattvajñānadvāreṇa mokṣahetuḥ |
            iyān viśeṣaḥ- seśvarasya tattvajñānasahakṛto yogo muktihetuḥ |
            itarasya yogasahitaṃ tattvajñānaṃ muktiheturiti |
            yamaniyamāsanaprāṇāyāmapratyāhāradhāraṇādhyānasamādhayo yogāṅgāni |
            yogaphalāni ca dvividhāni vidyāvidyābhedāt |
            tatra vidyāmayāni bhaktijñānavairāgyāṇi |
            avidyāmayānyaṇimādyaṣṭaiśvaryāṇi |
            evamanyā api bāhyā yogasiddhayaḥ |
            yathāhuḥ -
            <span class="bold">[page 031]</span></p>
         
         
         <p class="red">
            "ātmano vai śarīrāṇi bahūni manujeśvara! /<br />
            prāpya yogabalaṃ kuryāt taiśca sarvāṃ mahīṃ caret" //
            </p>
         
         <p>ityādīni |
            iha seśvarasya tattvajñānasahitena yogena yoginaḥ parameśvaratāvāptirmuktiḥ |
            nirīśvarasya yogasahitena jñānena prakṛtipuruṣavivekalābhī mokṣaḥ |
            kaḥ punaḥ seśvarapakṣe kṣetrajñāt paramapurupasyātiśayaḥ |
            kleśakarmavipākāśayairaparāmṛṣṭaḥ puruṣaviśeṣa īśvaraḥ, kleśādisaṃsṛṣṭaḥ kṣetrajña
            iti |
            
            <p>
               avidyāsmitārāgadveṣābhiniveśāḥ pañca kleśāḥ |<br />
               karma puṇyāpuṇyātmakam |<br />
               vipākaḥ sukhaduḥkhamohalakṣaṇaṃ karmaphalam |<br />
               āśayo 'ntaḥkaraṇamiti ||
               </p>
         </p>
         
         
         <p class="it">prabhākarādimīmāṃsakamatanirūpaṇam |</p>
         
         <p>arthāpattyā saha pratyakṣādicatuṣṭayaprāmāṇyavādinaḥ prabhākarasya, abhāvena saha
            pratyakṣādipañcakaprāmāṇyavādino bhaṭṭakumārasya ca jaiminīyabhāṣyavyākhyātṛtve tulye-
            'pi pramātṛprameyayoḥ pramāṇavad visaṃvādaḥ |
            katham |
            yasyābhā(no?vo) na pramāṇaṃ tasya gurornābhāvo nāma kaścid viṣayaḥ |
            kiṃ tarhi, bhūtale ghaṭo nāstīti kevalabhūtalamātraṃ prakāśate , tamaśca rūpadarśanābhāvamātraṃ,
            na dravyāntaram |
            yasya punarbhāvaḥ pramāṇaṃ, tasya kumārasyābhāvalakṣaṇo 'pi viṣayo 'sti |
            sa cātyantābhāvādibhedāt pañcavidhaḥ |
            <span class="bold">[page 032]</span>
            tatra śaśe saṅgasyātyantābhāvaḥ |
            utpatteḥ prācīno ghaṭādīnāṃ prāgabhāvaḥ |
            vināśottarakālīnaḥ pradhvaṃsaḥ |
            ghaṭasya paṭādyātmatvābhāvo 'nyonyābhāvaḥ |
            apavara(kasthādīnā?kādisthānā)maṅgaṇādāvabhāvaḥ saṃsargābhāva iti |
            tamaśca dravyāntaraṃ, nālokābhāvamātram |
            nāpi rūpadarśanābhāvamātram |
            kutaḥ |
            'tama āsīd'; ityādiśrutivirodhāt |
            kiñca ālokābhāvatve ekālokābhāvaḥ sarvālokābhāvo vā tamaḥ |
            ādye sadopalambhaprasaṅgaḥ, ekālokābhāvasya sarvadā sarvatra sambhavāt |
            dvitīye na kadācidapi tama upalabhyeta, sarvālokābhāvasya kvacidapyasambhavāt |
            evaṃ rūpadarśanābhāvapakṣo 'pi dūṣyaḥ |
            bhāvatvenopalabhyamānasya tamaso 'bhāvatvakalpane prakāśasya tamaso 'bhāvatvakalpanā
            kathaṃ nivāryeta |
            abhāvamanaṅgīkurvato guro rūpadarśanābhāvaśca nāstīti tamasastadrūpatvakathā kathaṅkāraṃ
            saṅgacchatām |
            
            <p>
               abhāvajñānasya nirviṣayatvaṃ vadannasau bhāvajñānasya nirālambanatvaṃ sādhayantaṃ
               mādhyamikaṃ vā kathaṃ nirākuryāt |<br />
               ato yatkiñcidetat |<br />
               taduktaṃ bhaṭṭapādaiḥ- ''tamaḥ khalu calaṃ nīlaṃ parāparavibhāgavat |<br />
               prasiddhadravyavaidharmyānnavabhyo bhettumarhati ||
               </p>
         </p>
         
         
         <p>''; iti |
            vedasya nityatve svataḥ prāmāṇye ca satyapi mantrārthavādabhāgasyopaniṣadbhāgasyetihāsapurāṇānāṃ
            cāprāmāṇyaṃ,
            <span class="bold">[page 033]</span>
            vidhiśeṣatvena vā kathañcit prāmāṇyaṃ, svarbhūpātālalokānāṃ nityatvaṃ, nirīśvaratvaṃ,
            cetanācetanātmakasya viśvasyānekatvaṃ, sattvam , indrāgnyādidevatānāṃ vigrahapañcakābhāvena
            caturthyantapadamātratvaṃ, dharmasyāgnihotradarśapūrṇamāsapaśubandhasomayāgādyātmatvaṃ,
            mokṣasyātmanaḥ svarūpāvasthānātmakatvaṃ ca gurukumārayoraviśiṣṭam |
            iyān viśeṣaḥ |
            guroḥ sarvajñānāni yathārthāni, bhrāntisaṃśayādijñānānāmavivekamātratvāt |
            pratyabhijñā ca prāgajñātaghaṭādisthāyyavagāhitvenānubhava evāntarbhavatīti grahaṇasmaraṇarūpeṇa
            dvairāśyameva jñānam |
            teṣāṃ ca svaprakāśatvaṃ sāṃkhyādivat |
            jñānasyāpi jñānāntaravedyatve tasyāpi tathātvamityanavasthāpatteḥ, jñeyatve ghaṭavadajñānatvāpatteśca
            |
            jātā tu vaiśeṣikādivajjaḍadravyaviśeṣo buddhyādidharmāśrayo 'ta eva dehādivilakṣaṇo
            nityo vibhurlokatrayaṃ karmavaśād bhraman pratyakṣādipramāṇakaḥ kartṛbhoktṛ(tva)svabhāvaśca
            bhavati |
            tasya jaḍatve 'pi jñānāśrayatvena prakāśanād jñātṛtvam |
            ghaṭāderviṣayatvenāvabhāsanād jñeyatvamityato ghaṭamahaṃ jānāmītyatra svatojñānaṃ,
            tadāśrayatvena jñātā, tadviṣayatvena ghaṭaśca prakāśata iti tripuṭīpratyakṣavādī gururbhāṣate
            |
            tathāca tadvacanaṃ -
            
            <p class="red">
               "buddhīndriyaśarīrebhyo bhinna ātmā vibhurdhruvaḥ /<br />
               nānābhūtaḥ pratikṣetramarthabhittiṣu bhāsate" //
               </p>
            iti |
            <span class="bold">[page 034]</span>
            bhedaścāsyānyānapekṣi svarūpameva, na dharmaḥ |
            tathātve bhedāntarāpekṣāprasaṅgāt |
            vidhyarthaśca yāgādiviṣayo niyoga eva |
            asau mānāntarāyogyatvādapūrvamiti, kṛtisādhyatvāt kāryamiti, kṛtyuddeśyatvāt pradhānamiti
            cocyate |
            svasādhakasya niyojyasvargādiphaladatvaṃ tu na svātantryabhaṅgāya |
            (asminpra? )ato 'gniṣṭomena svargakāmo yajetetyasmin vākye yajetetyatra pratyayāṃśena
            liṅā niyogaḥ pratīyate |
            sukhavāsakāmo māṃ bhajeteti rājavākyavat |
            sa ca kasyacit kasmiṃścid viṣaye prasiddha iti yajatidhātulakṣaṇayā prakṛtyā viṣayaḥ,
            svargakāma iti niyojyaśca samarpyate |
            agniṣṭomeneti tṛtīyāśrutyā kasmin yāge niyoga iti viśeṣārpaṇam, adhikāriṇaḥ svargakāmatvaviśeṣaṇena
            niyojyaviśeṣārpaṇaṃ ca kṛtam |
            tasmādayamarthaḥ - svargakāmasya jyotiṣṭomayāge niyoga iti |
            anye 'pi vidhayaḥ 'phalavatsannidhāvaphalaṃ tadaṅgam '; iti nyāyādetadaṅgavidhayaḥ
            |
            mantrāścānuṣṭhānasmārakā ityetadaṅgatāṃ bhajante |
            arthavādāḥ phalaprāśastyaprakāśakā iti te 'pi tatsādhakaniyogacikīrṣāpādakatvād vidhiṃ
            pratyupakurvanti |
            evamanyatrāpi nyāya iti |
            <span class="bold">[page 035]</span>
            gurorapi guroḥ kumārasyānubhavasmaraṇapratyabhijñābhedena, anubhavepi samyaṅmithyāsaṃśayabhedena
            cānekavidhāni jñānāni kaṇādākṣapādapatañjalyādivat |
            jñātā tu dravyabodhasvarūpaḥ pratyakṣānumānārthāpattyāgamapramāṇakaśca |
            tatra jñeyavilakṣaṇasvabhāvatvādajñānarūpatvaṃ, buddhyādiguṇāśrayatvād dravyatvam
            |
            na ca jñānāśrayasya dravyasya jñānādanyatvānna jñānasaṃbhedaḥ sambhavatīti vācyam
            |
            prakāśanidānatvena tasmādanyasyāpi savitṛmaṇḍalasya prakāśatvadarśanāt |
            jaḍājaḍākāratvamantareṇātmano 'smatpratyayaviṣayatvāsiddheśca |
            yat punarbhrāntijñānānāmavivekātmakatvamiti |
            tanmandam |
            abhāvamabhyupagacchato- 'khyātervivekābhāvasvarūpasyāvivekasya vaktumayogyatvāt |
            kayorvehāvivekaḥ |
            grahaṇasmaraṇayośced, na |
            idaṃ rajatamiti purovartirajatatādātmyānubhavātmakatvādabhramasya |
            ato rajatānubhavasaṃskāravataḥ puṃsaḥ kācādikaraṇadoṣāt sādṛśyādiviṣayadoṣācca sitabhāsvaravastumātratayā
            idamitipra(ti)pannasya śuktiśakalasyaiva smaryamāṇarajatātmanā bhānaṃ bhrāntiḥ |
            ghaṭasukhādijñānāni cānuvyavasāyajñānagamyāni |
            ayaṃ ghaṭa iti jñānasya ghaṭamahaṃ jānāmītyauttarakālikajñānena viṣayīkriyamāṇatvāt
            |
            na cātrānavasthā, draṣṭararataḥ paraṃ jijñāsābhāvāt |
            bhedaśca na bhedisvarūpamātraṃ, bhedaśabdasya ghaṭādiśabdaparyāyatvāpatteḥ, anyāpekṣasiddhikasya
            bhedasya svarūpatvāyogācca |
            <span class="bold">[page 036]</span>
            na ca bhedidharmatve 'sya bhedāntarāpekṣādoṣaḥ, svaparanirvāhakatvopapatteḥ ātmavat
            |
            sa hi sarvaṃ vastu jānannātmānamapi jānāti |
            bhāvanā ca vidhyarthaḥ |
            sā ca kiṃ kena kathaṃ vetyaṃśatrayavatī(pratīyāḥ?) |
            tatra kimityaṃśapūraṇāya svargakāmapadam |
            kenetyaṃśapūraṇāya yajatiḥ prakṛtyaṃśaḥ |
            tadviśeṣaprakāśanāyāgniṣṭomeneti prakṛtyaṃśaḥ |
            tṛtīyālakṣaṇaḥ pratyayāṃśastasya karaṇatvakhyāpanāya |
            na ca kṣaṇikasya yāgasya kālāntarīyaphalasādhanatvāsaṃbhavaḥ |
            yajamānasamavetasvasaṃskāradvāreṇa tatsaṃbhavāt |
            kathaṃ bhāvayedityaṃśārpakāḥ prayājādividhayaḥ |
            tasmādayamarthaḥ -jyotiṣṭomayāgena tatkāmaḥ svargaṃ bhāvayediti |
            anayoḥ pakṣayorya ātmanaḥ svarūpāvasthitilakṣaṇo mokṣaḥ so 'pi karmaṇaiva labhyaḥ
            |
            katham |
            pratiṣiddhāni kāmyānyapi karmāṇyakurvataḥ puṇyapāpātmakanimittābhāvānnaimittikordhvādhomadhyalokagativihīnasya
            pratyavāyaparihārārthaṃ |
            nityanaimittikāni cānutiṣṭhataḥ prācīnāni śubhāśubhakarmāṇi ca phalabhogena kṣapayataśca
            yajamānasyāyatnato jñānamantareṇaiva svarūpāvasthitirbhavatīti |
            syādetat |
            gurukumārayorasarvajñatve sarvajñatve vā nirīśvaraṃ viśvamiti vacanamaviśvāsyam |
            ādye alpajña(tva?)vāvayatvādantye vipralambhakavākyatvācca |
            yaḥ sarvajñaḥ sa eveśvara ityaupaniṣadairāsthitatvāt |
            evaṃ tā(bhyāmu)pāsitayorjaiminiśabarasvāminorapi vacanamaviśvāsyameva |
            <span class="bold">[page 037]</span>
            atha taistārkikābhimata īśvara eva nirasto nopaniṣadabhimataḥ kṣetrajñasvarūpabhūta
            iti cet |
            tanna |
            'karmaiva dehināmiṣṭāniṣṭaphala(daṃ) neśvara iti vadatāṃ vedasya dharmaikaniṣṭhato
            cābhyupagacchatāṃ kṣetrajñasvarūpasyeśvarasyākiñcitkaratvāt, pramāṇapratipannatvābhāvācca
            |
            anumānapramāṇakatvaṃ ca parameśvarasya svaireva nirastamāgamasya dharmaikaparatvaṃ
            ca sādhitamiti kiṃpramāṇakaḥ syāt |
            svarūpāvasthānalakṣaṇo yo mokṣa uktaḥ, tatrāpi kimātmā prāk svarūpāvasthitaḥ , kiṃvā
            na |
            ādye na mokṣasya karmasādhyatvam, utpattyāptivikṛtisaṃskārātmakatvāt karmaphalasya
            siddhasya cotpattyādyasaṃbhavāt |
            nāpi dvitīyaḥ |
            prāgavidyamānasya rūpasya svarūpatvānirvāhāt |
            avyabhicārirūpaṃ hi svarūpaṃ bhāṣyate |
            karmasādhyatve mokṣasya nityapuruṣārthatā ca na syāt, yat kṛtakaṃ tadanityamiti nyāyāt
            |
            jaḍātmavāde kaivalyasya śūnyakalpatā cāparihāryā pāṣāṇakalpatā vāstheyā |
            yat punardravyabodhasvarūpa ātmeti |
            tadapyasat |
            bodhābodhayorabhedābhyupagame sadasadādiṣvapyaikyaprasakto jñānasyānuvyavasāyajñānagamyatvaṃ
            cāyuktam |
            jñeyaṃ ca tad jñānaṃ ceti virodhāt |
            anuvyavasāyajñānasya svasiddhāvanyānapekṣatve pūrvajñānasyāpi tathātvasaṃbhavāt |
            <span class="bold">[page 038]</span>
            ātmanyapyasiddhasya jñānasyārthaprakāśakatve arthasya jñānaprakāśakatāpi syād, aviśeṣāt
            |
            ataḥ sarvajñānānāṃ svaprakāśatvamāstheyam |
            teṣāṃ ca buddhivṛttiviśeṣatvena jaḍatvānna svataḥ prakāśātmakatā saṅgacchata iti cidātmasānnidhyādeva
            tathātvamāstheyam |
            ''tameva bhāntamanubhāti sarvaṃ tasya bhāsā sarvamidaṃ vibhāti''; iti śruteḥ |
            yat punarbhedasya bhedidharmatvamādāya svaparanirvāhakatvenānavasthādoṣanirasanaṃ,
            tadapyacāru |
            rūparasādīnāṃ dharmāṇāṃ dharmibhyo 'nyonyataśca bhedāsiddheḥ |
            na khalu dharmāṇāṃ dharmāntarāśrayatvaṃ sambhavatīti |
            kiñca sarvavastūnāṃ bhedo nāmaikaḥ, kiṃ vānekaḥ |
            eko 'pi kiṃ jaḍaḥ kiṃ vājaḍaḥ |
            ādyenājaḍa ātmanyasau sambhavati |
            dṛśi dṛśyānvayāyogāt |
            dvitīye tvātmana eva bhedaśabdārthatāpattiḥ, ekasya sarvagatasyājaḍasya vastunastallakṣaṇatvāt
            |
            acetanaścet sa kiṃ bhedāntaramapekṣate , kiṃ vānāpekṣate |
            apekṣate cedanavasthā |
            nāpekṣate ced bhedamanapekṣyaiva bhedino 'pyane(kā?ke)syurbhedavat |
            tasmāt svarūpatvena dharmatvena vā bhedo na nirvoḍhuṃ śakyaḥ śakreṇāpīti |
            kathaṃ cetanācetanaprapañcasya bhedaḥ |
            kathaṃ vā jīveśvarabhedaḥ |
            tasmātkarmamīmāṃsakamatamapi śreyaskāmairnopādeyamiti brahmavādimatamavatāryate |
            brahmavādino 'pi dvividhāḥ |
            aupaniṣadāḥ paurāṇikāśca |
            aupaniṣadā api dvividhāḥ saguṇabrahmapradhānā nirguṇabrahmapradhānāśceti |
            <span class="bold">[page 039]</span>
            tatra saguṇabrahmapradhānā rāmānujādayaḥ |
            nirguṇabrahmapradhānā ācāryabhagavatpādādayaḥ |</p>
         
         
         <p class="it">saguṇabrahmavādimatanirūpaṇam |</p>
         
         <p>teṣu saguṇaniṣṭhānāṃ jīveśvarajagadbhedaḥ satya eva |
            tannidānabhūtā māyāpi bhagavacchaktitvāt satyaiva |
            satastilādeḥ śaktīnāṃ sadbhāvadarśanāt |
            aghaṭitaghaṭayitṛtvena tasyāṃ māyātvavyavahāraḥ , nāvastutvāt |
            'indro māyābhiḥ pururūpa īyate'; iti śrutestasyāḥ pratijīvaṃ bhedaścāstīti yuge yuge
            mumukṣavo jīvā vāsudevasaṅkarṣaṇapradyumnāniruddhākhyacaturvyūhātmano bhagavataḥ śravaṇakīrtenadhyānapūjanāni
            bhaktiśraddhāpūrvamanutiṣṭhanto bhagavatprasādena janmādisaṃsārakartrīṃ tanmāyāmatilaṅghya
            sevānurūpaṃ sālokyasārūpyasāmīpyasāyujyalakṣaṇaṃ mokṣamicchanti |
            bhagavatprasādaśūnyāstu tanmāyāvyāmohitā iha saṃsarantīti siddhāntasaṅgrahaḥ |
            yathoktaṃ śārīrakasaṅgrahakṛdbhiḥ -
            
            <p class="red">
               ajñānīni bahūnyasaṃkhyavapuṣo jīvānmumukṣūnapi jñānājñānasamāśrayādanuyugaṃ teṣāṃ
               ca niḥśreyasam /<br />
               māyāmīśvarasaṃbhayādanugamāt sasārasaṃvardhinīṃ keciddevanighātavighnamanasaḥ saṃcakruralpaśrutāḥ"
               //
               </p>
            iti |
            <span class="bold">[page 040]</span>
            daivanighātanighnamanaso 'lpaśrutā iti tanmatasyāvastubhūtajagajjīveśabhrāntimūlatvenopekṣaṇīyatvamabhihitamabhiyuktaiḥ
            |</p>
         
         
         <p class="it">nirguṇabrahmavādimatanirūpaṇam |</p>
         
         <p>nirguṇabrahmapradhānānāśaṅkarabhagavatpādādīnāmaupaniṣadānāṃ paurāṇikānāṃ ca ṣaḍvidhāṣṭavidhapramāṇavādināṃ
            paramārthataḥ saccidānandabrahmaikameva tattvam |
            tacca na mānāntaragatam |
            pramātṛpramāṇaprameyātmakasya viśvasya tasmin kalpitatvena tataḥ pṛthagasattvāt, svato
            jaḍatvena tadadhīnaprakāśatvācca |
            tadabhāvo 'pi na cidātmānamanāśritya prakāśeta, aprakāśasvabhāvatvāt |
            kiṃ punarbhāvā ghaṭapaṭādayaḥ, ātmaiva ced vastu |
            yadi ca so- 'khaṇḍātmā, kuto jagajjīveśvarātmakaṃ dvaitamavabhāsate |
            sa cenna vastu, na caikassaḥ, kutastarāṃ viśvaṃ bhāseta |
            na khalvekaṃ svaprakāśaṃ ca tattvamanapekṣyānekātmakasya jaḍasya viśvasya siddhiḥ
            sādhayituṃ śakyate |
            dvaitasya cedekāntato 'sattvaṃ, tarhi kutaḥ sattvapratibhāsaḥ |
            adhiṣṭhānasattayeti brūmaḥ |
            yathā śuktisattayā rajatasattvapra(tī?)tibhāsaḥ |
            sā hi idami sitabhāsvaravastumātratvena jñātāpi svena rūpeṇājñātā satī rajatānubhavasaṃskāravataḥ
            puṃsaḥ svāvidyāvijṛmbhitarajatābhāsātmanā bhāsate |
            evamātmāpyahamiti prakāśadravyamātratvena jñāyamāno 'pi saccidānandātmakena svena
            rūpeṇājñātaḥ sannātmāvidyāvijṛmbhitajagajjīveśvarātmakaṃ bhedaprapañcamātmani paśyatīti
            |
            <span class="bold">[page 041]</span>
            asmin pakṣe 'pi vyavahāradaśāyāṃ dṛg dṛśyaśceti dvau padārthau |
            tatra dṛśyaṃ māyā |
            dṛk tadadhiṣṭhātā puruṣaḥ |
            māyā ca na satī, sata ātmano 'nyatvāt, śuktirūpyavanmithyābhūtajagannidānatvāt, adhiṣṭhānatasvajñānabādhyatvācca
            |
            nāpyasatī, viśvanidānatvād, māmahaṃ na jānāmītyaparokṣatvācca |
            nāpi sadasatī, sattvāsattvayoranyonyaniṣedharūpatvenaikādhikaraṇyāsambhavāt |
            pariśeṣādanirvacenīyetyāyātam |
            sā ca nātmano bhinnā |
            anupalabdhiprasaṅgād, atyantāsattvāpatteśca |
            nāpyabhinnā |
            jaḍājaḍayoraikātmyāyogāt |
            nāpi bhinnābhinnā, bhedābhedayoḥ parasparaniṣedhātmanoravivādamekatra vartanānupapatteḥ
            |
            na sāvayavā, kāryatvāpatteḥ |
            na niravayavā, viśvapariṇāmitvāt |
            nacobhayarūpā, virodhāt |
            tasmādavicāritaramaṇīyā kācit paramāsmanaḥ śaktireva māyā |
            sā ca triguṇamayī |
            sattvarajastamāṃsi guṇāḥ |
            tathātvaṃ ca māyāyāstatkārye jagati sukhaduḥkhamohamayatvadarśanācchruśca |
            iyameva kvacidavidyeti kvacit prakṛtiriti kvacidakṣaramiti kvacicchaktiriti kvacinmoha
            iti cocyate |
            (tadvata ātmanaḥ sakāśādākāśādīni pañca bhūtāni tebhyaścidātmādhiṣṭhitebhyaḥ samaṣṭivyaṣṭiśarīrāṇi
            cotpadyanta iti vedāntinaḥ |
            paurāṇikāstu dvaitasya cādhiṣṭhānasattayeva śabdapratibhāsaḥ, yathā rajatasya |
            <span class="bold">[page 042]</span>
            asmin pakṣe vyavahāradaśāyāṃ dṛg dṛśyaṃ ceti dvau padārthau |
            dṛśyaṃ māyā |
            dṛk puruṣaḥ |
            avicāritaramaṇīyā paramātmanaḥ śaktireva māyā |
            ?)sā ca triguṇamayī ekā ca 'ajāmekāmityādiśruteḥ |
            'indro māyābhi'riti tadbahutvaśravaṇaṃ cāvayavabhedādeva |
            iyamevāvidyādiśabdairabhidhīyate |
            tadvata ātmana ākāśādīni jāyante |
            tebhyaḥ samaṣṭivyaṣṭirūpāṇi śarīrāṇi cotpadyanta iti vedāntinaḥ |</p>
         
         
         <p class="it">paurāṇikamatanirūpaṇam |</p>
         
         <p>paurāṇikāstu māyāśabalāt paramātmano mahān |
            mahato 'haṃkāraḥ |
            sa ca dravyajñānakriyāśaktibhedena trirūpaḥ |
            tatra dravyaśaktestāmasāhaṃkārācchabdāditanmātrāṇyākāśādibhūtāni ca jāyante |
            jñānaśakteḥ sāttvikāhaṃkārād digādicaturdaśakaraṇadevatā antaḥkaraṇāni ca jāyante
            |
            kriyāśakte rājasāhaṅkārācchrotrādīni vāgādīni ca jāyante |
            tānyetāni mahadādyavanyantāni māyāvinā puruṣeṇa preritānyanyonyaṃ militvā haimaṃ brahmāṇḍamārabhante
            |
            tatra ca caturdaśa bhuvanāni carturvidhaśarīrāṇi ca bhavantīti, teṣu ca deheṣu sarvanidānabhūtaścidātmā
            sākṣitvenābhimānitvena praviśati |
            sākṣī parameśvaraḥ |
            abhimānī jīvaḥ, 'dvā suparṇe'tyīdiśruteḥ, 'īśvaraḥ sarvabhūtānām'; ityādismṛteśca
            |
            evaṃ cānayoḥ pakṣayorbhūtabhautikalakṣaṇaṃ māyākāryaṃ prameyam |
            pratyakṣādīni ṣaḍaṣṭau vā pramāṇāni |
            <span class="bold">[page 043]</span>
            jīvaḥ pramātā |
            sa pratyakṣānumānagamyaḥ pratikṣetraṃ māyayā bhinnaḥ |
            parameśvarastarkāparaparyāyānumānasahakṛtaśrutipramāṇato nityaśuddhabuddhamuktasvabhāvaḥ
            sarvajñaḥ sarvaśaktirguṇatrayātmikayā māyayā viśvasṛṣṭisthitisaṃhāratirobhāvānugrahalakṣaṇaiḥ
            pañcavidhaḥ kṛtyaiḥ svātmanyeva viharati |
            sarvakṣetreṣveka eva sthitaḥ san sarvānkṣetrajñānniyamayati ca |
            na caikasmin niyāmyaniyāmakabhāvāsaṃbhavaḥ |
            māyīyabhedāśrayeṇa tatsaṃbhavāt |
            
            <p>
               evaṃ dvaitaprapañcaḥ sarvo māyāmayaḥ |<br />
               advitīyaṃ brahmaiva paramārthato 'sti |<br />
               anayormatayorbandhasyāvidyānibandhanatvāt tannivṛttireva mokṣaḥ |<br />
               sa ca 'ātmā vā are draṣṭavyaḥ'; ityādiśrutyā ātmadarśanamanūdya tatsādhanatvena śravaṇādividhānād,
               vedāntaśravaṇādi kurvato vivekādisādhanasampannasya puṃso bhagavaccaritraśravaṇādibhiḥ
               pariśodhitāntaḥkaraṇasyāhaṃ brahmāsmīti jīvaparaikyasākṣādbodhe sati sidhyedityakhilamanāvilam
               ||
               </p>
         </p>
         
         </div>
   </body>
</html>