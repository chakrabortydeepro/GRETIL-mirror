<!DOCTYPE html><html xmlns="http://www.w3.org/1999/xhtml">
   <head>
      <meta http-equiv="Content-Type" content="text/html; charset=UTF-8" />
      <meta name="viewport" content="width=device-width, initial-scale=1.0" />
      <title>Sukhāvatīvyūha, vistaramātṛkā (GRETIL)
	</title>
      <style>@font-face {
    font-family: LinuxLibertineDisplay0Regular, times, serif;
    src: url(fonts/LinLibertine_DR.woff);
}
* {box-sizing: border-box;}
body {background-color: #FFFFFF; font-family: 'LinuxLibertineDisplayORegular'; font-weight: normal; font-style: normal; font-size: 18px; padding: 20px 100px 20px; width: 1600px;}

ul {list-style: circle;}

ul.dash {list-style: none; margin-left: .5em; padding-left: .5em;}
ul.dash > li:before {display: inline-block; content: "–"; width: 1em; margin-left: 0em;}

a:link {color: black; text-decoration: underline;}
a:visited {color: black; text-decoration: underline;}
a:hover {color: black; text-decoration: none;}
a:active {color: black; text-decoration: underline;}

p {padding-left: .5em; padding-right: .5em;}

h4 {margin-bottom: 0px;}
mark {background-color: #FFFFCC;}
q:before {content: "»";}
q:after {content: "«";}

.noindent {padding: 0px;}
.comm {padding-left: 1em; padding-right: 1em;}
.app {width: 80%; text-align: right; font-size: 14px; padding-left: 1em;}
.lem {display:inline-block;}
.ref {font-size: 14px; padding: inherit;}
.lb {font-weight: bold; font-size: 14px;}
.lb:before {content: "["}
.lb:after {content: "]"}
.pb {font-weight: bold; font-size: 14px;}
.pb:before {content: " ["}
.pb:after {content: "] "}
.note {font-weight: bold; font-size: 14px;}
.note:before {content: " ["}
.note:after {content: "] "}
.subhead {font-weight: bold; font-size: 14px;}
.appnote {font-size: 14px;}
.appnote:before {content: " ["}
.appnote:after {content: "] "}
.hi {font-style: italic}
.sic:before {content: "†"}
.sic:after {content: "†"}
.corr {color: #008000;}
.supplied {color: #1E90FF;}
.surplus {color: #ff3333;}
.unclear {color: #D2B48C;}

/* custom renditions */
.b, .bf, .textbf, .bold {font-weight: bold}
.i, .it, .textit, .italic {font-style: italic}
.u, .underline {text-decoration: underline}
.blue {color: #0000e6;}
.red {color: #b30000;}

.row:after {content: ""; display: table; clear: both;}
.column {float: left; width: 50%; padding-left: .5em; padding-right: .5em;}
.analysis {font-size: 14px; color: #0066ff; padding-left: .5em; padding-right: .5em; padding-top: .1em;}
.analysis:before {content: "["}
.analysis:after {content: "]"}

div.wapp:hover  span.lem {background-color: #FFFFCC;}

@media screen and (max-width: 800px) {
    body {font-size: 16px;}
    .column {width: 100%;}
    .analysis {width: 100%;}
}

@media screen and (max-width: 1200px) {
    body {padding: 10px;}
    .app {width: 90%;}
}

@media only screen and (max-width: 1600px) {
    body {width: auto; padding: 20px;}
}

#toc_container {background: #f9f9f9 none repeat scroll 0 0; border: 1px solid #aaa; display: table; font-size: 95%; margin-bottom: 1em; padding: 1em; width: auto;}
.toc_title {font-weight: 700; text-align: center;}	  
#toc_container li, #toc_container ul, #toc_container ul li{list-style: outside none none !important; padding-left: .5em;}
</style>
   </head>
   <body>
      <h1>Sukhāvatīvyūha, vistaramātṛkā</h1>
      <h2>Header</h2>
      <p>
         This file is an html transformation of <a href="http://gretil.sub.uni-goettingen.de/gretil/corpustei/sa_sukhAvatIvyUhavistaramAtRkA.xml">sa_sukhAvatIvyUhavistaramAtRkA.xml</a> with a rudimentary header. For a more extensive header please refer to the source
         file.
         </p>
      <p class="noindent"><b>Data entry: </b>members of the Digital Sanskrit Buddhist Canon Input Project</p>
      <p class="noindent"><b>Contribution: </b>members of the Digital Sanskrit Buddhist Canon Input Project</p>
      <p class="noindent"><b>Date of this version: </b>2020-07-31</p>
      <h4>
         <if test="fileDesc/sourceDesc/@xml:id" id=""></if>
         	  Source:
         	</h4>
      <ul class="dash">
         <li>P.L. Vaidya: Mahāyāna-sūtra-saṃgrahaḥ, Part 1) Darbhanga : The Mithila Institute,
            1961, pp. 221-253. (Buddhist Sanskrit Texts, 17).</li>
      </ul>
      <p class="noindent"><b>Publisher: </b>Göttingen Register of Electronic Texts in Indian Languages (GRETIL), SUB Göttingen</p>
      <h4>Licence:</h4>
      <p>This e-text was provided to GRETIL in good faith that no copyright rights have been
         infringed.
         	 If anyone wishes to assert copyright over this file, please contact the GRETIL management
         at gretil(at)sub(dot)uni-goettingen(dot)de.
         	 The file will be immediately removed pending resolution of the claim.</p>
      <p><a href="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International
            License.</a></p>
      <h4>Interpretive markup:</h4>
      <ul class="dash">
         <li><span class="hi">highlighted text</span></li>
         <li><span class="note">remarks</span></li>
      </ul>
      <h4>Notes:</h4>
      <notesStmt xmlns="http://www.tei-c.org/ns/1.0">
         	
         <p xmlns="http://www.w3.org/1999/xhtml">This file has been created by mass conversion of GRETIL's Sanskrit corpus from <a href="http://gretil.sub.uni-goettingen.de/gretil/1_sanskr/4_rellit/buddh/bsu033_u.htm">bsu033_u.htm</a>. Due to the heterogeneity of the sources the header markup might be suboptimal. For
            the sake of transparency the header of the legacy file is documented in the &lt;note&gt; element below:</p>
         	
         <p xmlns="http://www.w3.org/1999/xhtml">
            	 Sukhavativyuha, Vistaramatrika [longer version] (= Sukhv)
            <br />Based on the ed. by P.L. Vaidya: Mahāyāna-sūtra-saṃgrahaḥ, Part 1)
            <br />Darbhanga : The Mithila Institute, 1961, pp. 221-253.
            <br />(Buddhist Sanskrit Texts, 17)
            <br />
            <br />Input by members of the Sanskrit Buddhist Input Project.
            <br />With kind permission of the Digital Sanskrit Buddhist Canon Project
            <br />of Nagarjuna Institute, Nepal
            <br />and University of the West, Rosemead, California, USA
            <br />(www.uwest.edu/sanskritcanon)
            <br />Sutra section, text no. 33
            <br />
            <br />The transliteration emulates the conventions of Nagari script.
            <br />Therefore, many word boundaries are not marked by blanks.
            <br />
            <br />REFERENCE SYSTEM (added):
            <br />Sukhv_ = Sukhāvatīvyūha, Vistaramātṛkā_section (prose)
            <br />Sukhv_vs_ = Sukhāvatīvyūha, Vistaramātṛkā_verse_
            <br />Vaidya nn = pagination of P.L. Vaidya's edition
            	</p>
         </notesStmt>
      <h4>Revisions:</h4>
      <ul class="dash">
         <li>2020-07-31: TEI encoding by mass conversion of GRETIL's Sanskrit corpus</li>
      </ul>
      <hr />
      <h2>Text</h2>
      <div xml:lang="sa-Latn">
         
         <span class="note"><span class="bold">Vaidya 221</span></span>
         
         
         <p>Sukhāvatīvyūhaḥ / [vistaramātṛkā]</p>
         
         
         <p>om namo ratnatrayāya | om namaḥ śrīsarvabuddhabodhisattvebhyaḥ | namo daśadiganantāparyantalokadhātupratiṣṭhitebhyaḥ
            sarvabuddhabodhisattvāryaśrāvakapratyekabuddhebhyo 'tītānāgatapratyutpannebhyaḥ |
            namo 'mitābhāya | namo 'cintyaguṇāntarātmane ||</p>
         
         
         <p>START Sukhv 1:</p>
         
         
         <p>evaṃ mayā śrutam | ekasmin samaye bhagavān rājagṛhe viharati sma gṛdhrakūṭaparvate
            mahatā bhikṣusaṃghena sārdhaṃ dvātriṃśatā bhikṣusahasraiḥ, sarvairarhadbhiḥ kṣīṇāsravairniḥkleśairuṣitavadbhiḥ
            samyagājñāsuvimuktacittaiḥ parīkṣacittaiḥ parikṣīṇabhavasaṃyojanairanuprāptasvakārthairvijitavadbhiruttamadamathaprāptaiḥ
            suvimuktacittaiḥ suvimuktaprajñairmahānāgaiḥ ṣaḍabhijñairvaśībhūtairaṣṭavimokṣadhyāyibhirbalaprāptairabhijñātābhijñaiḥ
            sthavirairmahāśrāvakaiḥ | tadyathā - ājñātakauṇḍinyena ca, aśvajitā ca,bāṣpeṇa ca,mahānāmnā
            ca, bhadrajitā ca, yaśodevena ca, vimalena ca,subāhunā ca, pūrṇamaitrāyaṇīputreṇa
            ca, urubilvākāśyapena ca, nadīkāśyapena ca, gayākāśyapena ca, kumārakāśyapena ca,
            mahākāśyapena ca, śāriputreṇa ca, mahāmaudgalyāyanena ca, mahākauṣṭhilyena ca, mahākaphilena
            ca, mahācundena ca, aniruddhena ca, nandikena ca, kampilena ca, subhūtinā ca, revatena
            ca, khadiravanikena ca, vakulena ca, svāgatena ca, amogharājena ca, pārāyaṇikena ca,
            patkena ca, cullapatkena ca, nandena ca,rāhulena ca,āyuṣmatānandena ca,etaiścānyaiśca
            abhijñātābhijñaiḥ sthavirairmahāśrāvakairekaṃ pudgalaṃ sthāpayitvā śaikṣapratidyuttarikaraṇīyaṃ
            yadidamāyuṣmantamānandam | maitreyapūrvaṃgamaiśca saṃbahulairbodhisattvairmahāsattvaiḥ
            || Sukhv_1 ||</p>
         
         
         
         
         
         <p>START Sukhv 2:</p>
         
         
         <p>atha khalvāyuṣmānānda utthāyāsamādekāṃsamuttarāsaṅgaṃ kṛtvā dakṣiṇaṃ jānumaṇḍalaṃ
            pṛthivyāṃ pratiṣṭhāpya yena bhagavāṃstenāñjaliṃ praṇamya bhagavantametadavocat - viprasannāni
            tava bhagavata indriyāṇi, pariśuddhaśchavivarṇaḥ, paryavadāto mukhavarṇaḥ pītanirbhāsaḥ
            | tadyathāpi nāma śāradaṃ vanadaṃ pāṇḍupariśuddhaṃ paryavadātaṃ pītanirbhāsam, evameva
            bhagavato viprasannānīndriyāṇi, pariśuddho mukhavarṇaḥ, paryavadātaśchavivarṇaḥ pītanirbhāsaḥ
            | tadyathāpi nāma bhagavan jāmbūnadasuvarṇaniṣko dakṣeṇa karmāreṇa karmārāntevāsinā
            vā ulkāmukhena saṃpraveśya supariniṣṭhitaḥ (<span class="bold">Sukhv, Vaidya 222</span>) pāṇḍukambala uparinikṣipto 'tīva pariśuddho bhavati paryavadātaḥ pītanirbhāsaḥ,
            evameva bhagavato ciprasannānīndriyāṇi, pariśuddho mukhavarṇaḥ, paryavadātaśchavivarṇaḥ
            pītanirbhāsaḥ | na khalu punarahaṃ bhagavan abhijānāmi itaḥ pūrvataramevaṃ viprasannāni
            tathāgatasyendriyāṇi evaṃ poariśuddhaṃ mukhavarṇaṃ paryavadātaṃ chavivarṇaṃ pītanirbhāsam
            | tasya me bhagavan evaṃ bhavati - buddhavihāreṇa batādya tathāgato vihārati, jinavihāreṇa
            sarvajñatāvihāeṇa | mahānāgavihāreṇa batādya tathāgato viharati | atītānāgatapratyutpannān
            vā tathāgatānarhataḥ samyaksaṃbuddhān samanusmaratīti | evamukte bhagavānāyuṣmantamānandametadavocat
            - sādhu sādhvānanda | kiṃ punaste devatā etamarthamārocayanti, utāho buddhā bhagavntaḥ?
            atha tena pratyutpannamīmāṃsājñānenaivaṃ prajānāsīti? evamukte āyuṣmānānando bhagavantametadavocat
            - na me bhagavan devatā etamarthamārocayanti, nāpi buddhā bhagavantaḥ | atha tarhi
            me bhagavaṃstenaiva pratyātmamīmāṃsājñānenaivaṃ bhavati - buddhavihāreṇādya tathāgato
            viharati | jinavihāreṇa sarvajñatāvihāreṇa batādya tathāgato viharati | atītānāgatapratyutpannān
            vā buddhān bhagavataḥ samanusmaratīti | evamukte bhagavānāyuṣmantamānandametadavocat
            - sādhu sādhvānanda | udāraḥ khalu te unmiñjaḥ,bhadrikā mīmāṃsā,kalyāṇaṃ pratibhānam
            | bahujanahitāya tvamānanda pratipanno bahujanasukhāya lokānukampāyai mahato janakāyayārthāya
            hitāya sukhāya devānāṃ ca manuṣyāṇāṃ ca, yastvaṃ tathāgatamarthaṃ paripraṣṭavyaṃ manyase
            | evameva bhagavatsu ānandastathāgateṣvarhatsu samyaksaṃbuddheṣu aprameyeṣu asaṃkhyeyeṣu
            jñānadarśanamupasaṃharet, na tathāgatasya jñānamupahanyeta | tatkasya hetoḥ? apratihatahetujñānadarśano
            hyānanda tathāgataḥ | jñānamākāṅkṣannānanda tathāgataḥ ekapiṇḍapātena kalpaṃ vā tiṣṭhet
            kalpaśataṃ vā kalpaśatasahasraṃ vā yāvatkalpakoṭīniyutaśatasahasraṃ vā, tato vottari
            tiṣṭhet, na ca tathāgatasyendriyāṇyupanaśyeyuḥ, na mukhavarṇasyānyathātvaṃ bhavet,
            nāpi cchavivarṇa upahanyeta | tatkasya hetoḥ? tathā hi ānanda tathāgataḥ samādhimukhapāramitāprāptaḥ
            | samyaksaṃbuddhānāmānanda loke sudurlabhaḥ prādurbhāvaḥ | tadyathā audumbarapuṣpāṇāṃ
            loke prādurbhāvaḥ sudurlabho bhavati, evameva ānanda tathāgatānāmarthakāmānāṃ hitaiṣīṇāmanukampakānāṃ
            mahākaruṇāpratipannānāṃ sudurlabhaḥ prādurbhāvaḥ | api tu khalvānanda tathāgatasyaiva
            so 'nubhāvo yastvaṃ sarvalokācāryāṇāṃ sattvānāṃ loke prādurbhāvāya bodhisattvānāṃ
            mahāsattvānāmarthāya tathāgatametamarthaṃ paripraṣṭavyaṃ manyase | tena hyānanda śṛṇu,
            sādhu ca suṣṭhu ca manasikuru | bhāṣiṣye 'haṃ te | evaṃ bhagavan ityāyuṣmānānando
            bhagavataḥ pratyaśrauṣīt || Sukhv_2 ||</p>
         
         
         
         
         
         <p>START Sukhv 3:</p>
         
         
         <p>bhagavānānandametadavocat - bhūtapūrvamānanda atīte 'dhvani ito 'saṃkhyeye kalpe 'saṃkhyeyatare
            vipule 'prameye 'cintye yadāsīt | tena kālena tena samayena dīpaṃkaro nāma tathāgato
            'rhan samyaksaṃbuddho loka udapādi | dīpaṃkarasyānanda pareṇa parataraṃ pratāpavānnāma
            tathāgato 'bhūt | tasya pareṇa parataraṃ prabhākaro nāma tathāgato 'bhūt | tasya pareṇa
            parataraṃ candanagandho nāma tathāgato 'bhūt | tasya pareṇa parataraṃ sumerukalpo
            nāma tathāgato 'bhūt | (<span class="bold">Sukhv, Vaidya 223</span>) evaṃ candano nāma, vimalānano nāma, anupalipto nāma, vimalaprabho nāma, nāgābhibhūrnāma,
            sūryodano nāma, girirājaghoṣo nāma, merukūṭo nāma, suvarṇaprabho nāma, jyotiṣprabho
            nāma, vaiḍūryanirbhāso nāma, brahmaghoṣo nāma, candrābhibhūrnāma, tūryaghoṣo nāma,
            muktakusumapratimaṇḍitaprabho nāma, śrīkūṭo nāma, sāgaravarabuddhivikrīḍitābhijño
            nāma, varaprabho nāma, mahāgandharājanirbhāso nāma, vyapagatakhilamalapratighoṣo nāma,
            śūrakūṭo nāma, raṇaṃjaho nāma, mahāguṇadharabuddhiprāptābhijño nāma, candrasūryajihmīkaraṇo
            nāma, uttaptavaiḍūryanirbhāso nāma, cittadhārābuddhisaṃkusumitābhyudgato nāma, puṣpāvatīvanarājasaṃkusumitābhijño
            nāma, puṣpākaro nāma, udakacandro nāma, avidyāndhakāravidhvaṃśanakaro nāma, lokendro
            nāma, muktacchtrapravātasadṛśo nāma, tiṣyo nāma, dharmamativinanditarājo nāma, siṃhasāgarajūūṭavinanditarājo
            nāma, sāgaramerucandro nāma, bramhasvaranādābhinandito nāma, kusumasaṃbhavo nāma prāptaseno
            nāma, candrabhānurnāma, candraprabho nāma, vimalanetro nāma, girirājaghoṣośvaro nāma,
            kusumaprabho nāma, kusumavṛṣṭyabhiprakīrṇo nāma, ratnacandro nāma, padmabimbyupaśobhito
            nāma, candanagandho nāma, ratnābhibhāso nāma nimirnāma, mahāvyūho nāma, vyapagatakhiladoṣo
            nāma, bramhaghoṣo nāma, saptaratnābhivṛṣṭo nāma, mahāguṇadharo nāma, mahātamālapatracandanakardamo
            nāma, kusukābhijño nāma, ajñānavidhvaṃsano nāma, kesarī nāma, muktacchatro nāma, suvarṇagarbho
            nāma, vaiḍūryagarbho nāma, mahāketurnāma, dharmaketurnāma, ratnaketurnāma, ratnaśrīrnāma,
            kolendro nāma, narendro nāma, kāruṇiko nāma, lokasundaro nāma, bramhaketurnāma, dharmaketurnāma,
            siṃho nāmasiṃhamatirnāma | siṃhamaterānanda pareṇa parataraṃ lokeśvararājo nāma tathāgato
            'rhan samyaksaṃbuddho loka udapādi vidyācaraṇasaṃpannaḥ sugato lokavidanuttaraḥ puruṣadamyasārathiḥ
            śāstā devānāṃ ca manuṣyāṇāṃ ca buddho bhagavān | tasya khalu punarānanda lokeśvararājasya
            tathāgata, syārhataḥ samyaksaṃbuddhasya pravacane dharmākaro nāma bhikṣubhūdadhimātraṃ
            smṛtimān matimān gatimān prajñāvan, adhimātraṃ vīryavān udārādhimuktikaḥ || Sukhv_3
            ||</p>
         
         
         
         
         
         <p>START Sukhv 4:</p>
         
         
         <p>atha khalvānanda sa dharmākaro bhikṣurutthāyāsanādekāṃsamuttarāsaṅgaṃ kṛtvā dakṣiṇajānumaṇḍalaṃ
            pṛthivyāṃ pratiṣṭhāpya yenāsau bhagavāṃllokeśvararājastathāgatastenāñjaliṃ praṇamya
            bhagavantaṃ namaskṛtya tasminneva samaye saṃmukhamābhirgāthābhirabhyaṣṭāvīt -</p>
         
         
         <p>
            amitaprabha anantatulyabuddhe na ca iha anya prabhā vibhāti kācit /<br />
            sūryamaṇigirīśacandraābhā na tapita bhosiṣu ebhi sarvaloke // Sukhv_vs_1 //
            </p>
         
         
         <p>rūpamapi anantu attvasāre tatha api buddhasvaro anantaghoṣaḥ /
            <span class="note"><span class="bold">Sukhv, Vaidya 224</span></span>
            śīlamapi samādhiprajñavīryaiḥ sadṛśu na te 'stiha loki kaścidanyaḥ // Sukhv_vs_2 //</p>
         
         
         <p>
            gabhiru vipulu sūkṣmaprāptu dharmo 'cintitu buddhavaro yathā samudraḥ /<br />
            tenonnamanā na cāsti śāstuḥ khiladoṣān jahyā ato 'dhikālam // Sukhv_vs_3 //
            </p>
         
         
         <p>
            atha buddhabalā anantatejā pratapati sarvadiśā narendrarājā /<br />
            tatha ahu buddha bhavi dharmasvāmī jaramaraṇātprajāṃ pramocayeyam // Sukhv_vs_4 //
            </p>
         
         
         <p>
            dānaśamathaśīlakṣāntivīrya dhyānasamādhitaścaiva agraśreṣṭhāṃ /<br />
            ebhi ahu vratāṃ samādadāmi buddha bhaviṣyami sarvasattvatrātā // Sukhv_vs_5 //
            </p>
         
         
         <p>
            buddhaśatasahasra koṭyanekā yathariva vālika gaṅgayā anantā /<br />
            sarvata ahu pūjayiṣya nāthāṃ śivavarabodhigaveṣako atulyāṃ // Sukhv_vs_6 //
            </p>
         
         
         <p>
            gaṅgārajasamānalokadhātūṃ tatra bhūyo 'ntari ye anantakṣetrāḥ /<br />
            sarvatra prabha muñcayiṣya tatrā iti etādṛśa vīryamārabhidhya // Sukhv_vs_7 //
            </p>
         
         
         <p>
            kṣetra mama udāru agra śreṣṭho varamiha malī(?) saṃskṛte 'smiṃ /<br />
            asadṛśa nirvāṇadhātusaukhyaṃ taśca(cca?) asattvatayā viśodhayiṣye // Sukhv_vs_8 //
            </p>
         
         
         <p>
            daśadiśata samāgatāni sattvāḥ tatra gatā sukha me diśanti kṣipram /<br />
            buddha mama pramāṇu atra śikṣī avitathavīryabalaṃ janemi chandam // Sukhv_vs_9 //
            </p>
         
         
         <p>
            daśadiśalokavidasaṅgajñānī sada mama citta prajānayanti te 'pi /<br />
            avicigatu ahaṃ sadā vaseyaṃ praṇidhibalaṃ na punarvivartayiṣye // Sukhv_vs_10 //
            </p>
         
         
         <p>|| Sukhv_4 ||</p>
         
         
         
         
         
         <p>START Sukhv 5:</p>
         
         <span class="note"><span class="bold">Sukhv, Vaidya 225</span></span>
         
         <p>atha khalvānanda sa dharmākaro bhikṣustaṃ bhagavantaṃ lokeśvararājaṃ tathāgataṃ saṃmukhamābhirgāthābhirabhiṣṭutya
            etadavocat - ahamasmi bhagavan uttarāṃ samyaksaṃbodhimabhisaṃboddhukāmaḥ | punaḥ punaranuttarāyāṃ
            samyaksaṃbodhau cittamutpādayāmi pariṇāmayāmi | tasya me bhagavān śāstā tathā dharmaṃ
            deśayatu, yathāhaṃ kṣipramanuttarāṃ samyaksaṃbodhimabhisaṃbudhyeyam | asamasamastathāgato
            loke bhaveyam | tāṃśca bhagavānākārān parikīrtayatu yairahaṃ buddhakṣetrasya guṇavyūhasaṃpadaṃ
            parigṛhṇīyām | evamukte ānanda bhagavāṃllokeśvararājastathāgatastaṃ bhikṣumetadavocat
            - tena hi tvaṃ bhikṣo svayameva buddhakṣetraguṇālaṃkāravyūhasaṃpadaṃ parigṛhṇīṣva
            | so 'vocat - nāhaṃ bhagavaṃstatsaheyam, api tu bhagavāneva | bhāṣasva anyeṣāṃ tathāgatānāṃ
            buddhakṣetraguṇavyūhālaṃkārasaṃpadam, yāṃ śrutvā vayaṃ sarvākāraṃ paripūrayiṣyāma
            iti | athānanda sa lokeśvararājastathāgato 'rhan samyaksaṃbuddhastasya bhikṣurāśayaṃ
            jñātvā paripūrṇāṃ varṣakoṭīmekāśītibuddhakoṭīniyutaśatasahasrāṇāṃ buddhakṣetraguṇālaṃkāravyūhasaṃpadaṃ
            sākārāṃ soddeśāṃ sanirdeśāṃ saṃprakāśitavānarthakāmo hitaiṣī anukampako 'nukampāmupādāya
            buddhakṣetrānupacchedāya sattveṣu mahākaruṇāṃ saṃjanayitvā | paripūrṇāścatvāriṃśatkalpāstasya
            bhagavatastathāgatasyāyuḥpramāṇam || Sukhv_5 ||</p>
         
         
         
         
         
         <p>START Sukhv 6:</p>
         
         <span class="note"><span class="bold">Sukhv, Vaidya 226</span></span>
         
         <p>atha khalvānanda sa dharmākaro bhikṣuryāsteṣāmekāśītibuddhakoṭīniyutaśatasahasrāṇāṃ
            buddhakṣetraguṇālaṃkāravyūhasaṃpadaḥ, tāḥ sarvā eke buddhakṣetre parigṛhya bhagavato
            lokeśvararājasya tathāgatasya pādau śirasā vanditvā pradakṣiṇīkṛtya tasya bhagavato
            'ntikātprākrāmat | uttari ca pañca kalpān buddhakṣetraguṇālaṃkāravyūhasaṃpadamudāratarāṃ
            praṇītatarāṃ ca sarvaloke daśasu dikṣu apracaritapūrvāṃ parigṛhītavān, udārataraṃ
            ca praṇidhānamakārṣīt || Sukhv_6 ||</p>
         
         
         
         
         
         <p>START Sukhv 7:</p>
         
         
         <p>iti hyānanda yā tena bhagavatā lokeśvararājena tathāgatena teṣāmekāśītibuddhakṣetrakoṭīniyutaśatasahasrāṇāṃ
            saṃpattiḥ kathitā, tato bhikṣurekāśītyudārapraṇītāprameyatarāṃ buddhakṣetrasaṃpattiṃ
            parigṛhya yena sa tathāgatastenopasaṃkramya bhagavataḥ pādau śirasā vanditvā etadavocat
            - parigṛhītā me bhagavan buddhakṣetraguṇālaṃkāravyūhasaṃpaditi | evamukte ānanda sa
            lokeśvararājastathāgatastaṃ bhikṣumetadavocat - tena hi bhikṣo bhāṣasva, anumodate
            tathāgataḥ | ayaṃ kālo bhikṣo, pramodaya parṣadam, harṣaṃ janaya, siṃhanādaṃ nada,yaṃ
            śrutvā bodhisattvā mahāsattvā etarhyanāgate 'dhvani evaṃrūpāṇi buddhakṣetraguṇasaṃpattipraṇidhisthānāni
            parigrahīṣyanti | athānanda sa dharmākaro bhikṣustasyāṃ velāyāṃ bhagavantametadavocat
            - tena hi śṛṇotu me bhagavān ye mama praṇidhānaviśeṣāḥ, yathā me 'nuttarāṃ samyaksaṃbodhimabhisaṃbuddhasya
            acintyaguṇālaṃkāravyūhasamanvāgataṃ tad buddhakṣetraṃ bhaviṣyati || Sukhv_7 ||</p>
         
         
         
         
         
         <p>START Sukhv 8:</p>
         
         
         <p>1. sacenme bhagavaṃstasmin buddhakṣetre nirayo vā tiryagyonirvā pretaviṣayo vā āsuro
            vā kāyo bhavet, mā tāvadahamanuttarāṃ samyaksaṃbodhimabhisaṃbudhyeyam ||</p>
         
         
         <p>2. sacenme bhagavaṃstasya tatra buddhakṣetre ye sattvāḥ pratyājātā bhaveyuḥ, te punastataścyutvā
            nirayaṃ vā tiryagyoniṃ vā pretaviṣayaṃ vā āsuraṃ vā kāyaṃ prapateyuḥ,mā tāvadahamanuttarāṃ
            samyaksaṃbodhimabhisaṃbudhyeyam ||</p>
         
         
         <p>3. sacenme bhagavaṃstatra buddhakṣetre ye sattvāḥ pratyājātāste ca sarve naikavarṇāḥ
            syuryadidaṃ suvarṇavarṇāḥ, mā tāvadahamanuttarāṃ samyaksaṃbodhimabhisaṃbudhyeyam ||</p>
         
         
         <p>4. sacenme bhagavaṃstasmin buddhakṣetre devānāṃ ca manuṣyāṇāṃ ca nānātvaṃ prajñāyeta
            anyatra nāma saṃvṛtivyavahāramātrā devamanuṣyā iti saṃkhyāgaṇanātaḥ,mā tāvadahamanuttarāṃ
            samyaksaṃbodhimabhisaṃbudhyeyam ||</p>
         
         
         <p>5. sacenme bhagavaṃtasmin buddhakṣetre ye sattvāḥ pratyājātāḥ, te ca sarve na ṛddhivaśitāparamapāramitāprāptā
            bhaveyuḥ, antaśa ekacittakṣaṇalavena buddhakṣetrakoṭīniyutaśatasahasrātikramaṇatayāpi,
            mā tāvadahamanuttarāṃ samyaksaṃbodhimabhisaṃbudhyeyam ||</p>
         
         
         <p>6. sacenme bhagavaṃstasmin buddhakṣetre ye sattvāḥ pratyājātā bhaveyuḥ, te ca sarve
            jātismarā na syuḥ, antaśaḥ kalpakoṭīniyutaśatasahasrānusmaraṇatayāpi, mā tāvadahamanuttarāṃ
            samyaksaṃbodhimabhisaṃbudhyeyam ||</p>
         
         
         <p>7. sacenme bhagavaṃstasmin buddhakṣetre ye sattvāḥ pratyājāyeran, te sarve na divyasya
            cakṣuṣo lābhino bhaveyuḥ, antaśo lokadhātukoṭīniyutaśatasahasradarśanatayāpi, mā tāvadahamanuttarāṃ
            samyaksaṃbodhimabhisaṃbudhyeyam ||</p>
         
         
         <p>8. sacenme bhagavaṃstasmin buddhakṣetre ye sattvāḥ pratyājāyeran, te sarve na divyasya
            śrotrasya lābhino bhaveyuḥ, antaśo buddhakṣetrakoṭīniyutaśatasahasrādapi yugapatsaddharmaśravaṇatayā,
            mā tāvadahamanuttarāṃ samyaksaṃbodhimabhisaṃbudhyeyam ||</p>
         
         
         <p>9. sacenme bhagavaṃstasmin buddhakṣetre ye sattvāḥ pratyājāyeran, te sarve na paracittajñānakovidā
            bhaveyuḥ, antaśo buddhakṣetrakoṭīniyutaśatasahasraparyāpannānāmapi sattvānāṃ cittacaritaparijñānatayā,
            mā tāvadahamanuttarāṃ samyaksaṃbodhimabhisaṃbudhyeyam ||</p>
         
         
         <p>10. sacenme bhagavaṃstasmin buddhakṣetre ye sattvāḥ pratyājāyeran, teṣāṃ kācitparigrahasaṃjñotpadyeta,
            antaśaḥ svaśarīre 'pi, mā tāvadahamanuttarāṃ samyaksaṃbodhimabhisaṃbudhyeyam ||</p>
         
         
         <p>11. sacenme bhagavaṃstasmin buddhakṣetre ye sattvāḥ pratyājāyeran, te sarve na niyatāḥ
            syuryādidaṃ samyaktve yāvanmahāparinirvāṇe, mā tāvadahamanuttarāṃ samyaksaṃbodhimabhisaṃbudhyeyam
            ||</p>
         
         
         <p>12. sacenme bhagavaṃstasmin buddhakṣetre anuttarāṃ samyaksaṃbodhimabhisaṃbuddhasya
            kaścitsattvaḥ śrāvakāṇāṃ gaṇanāmadhigacchet, antaśastrisāhasramahāsāhasraparyāpannā
            api sarvasattvāḥ pratyekabuddhabhūtāḥ kalpakoṭīniyutaśatasahasramabhigaṇayantaḥ, mā
            tāvadahamanuttarāṃ samyaksaṃbodhimabhisaṃbudhyeyam ||</p>
         
         
         <p>13. sacenme bhagavaṃstasmin buddhakṣetre anuttarāṃ samyaksaṃbodhimabhisaṃbuddhasya
            pramāṇikī me prabhā bhavet, antaśo buddhakṣetrakoṭīniyutaśatasahasrapramāṇenāpi, mā
            tāvadahamanuttarāṃ samyaksaṃbodhimabhisaṃbudhyeyam ||</p>
         
         <span class="note"><span class="bold">Sukhv, Vaidya 227</span></span>
         
         <p>14. sacenme bhagavannanuttarāṃ samyaksaṃbodhimabhisaṃbuddhasya tasmin buddhakṣetre
            sattvānāṃ pramāṇīkṛtamāyuṣpramāṇaṃ bhavet, anyatra praṇidhānavaśena, mā tāvadahamanuttarāṃ
            samyaksaṃbodhimabhisaṃbudhyeyam ||</p>
         
         
         <p>15. sacenme bhagavan bodhiprāptasyāyuṣpramāṇaṃ paryantīkṛtaṃ bhavet,
            antaśaḥ kalpakoṭīniyutaśatasahasragaṇayāpi, mā tāvadahamanuttarāṃ samyaksaṃbodhimabhisaṃbudhyeyam
            ||</p>
         
         
         <p>16. sacenme bhagavan bodhiprāptasya tasmin buddhakṣetre sattvānāmakuśalasya nāmadheyamapi
            bhavet, mā tāvadahamanuttarāṃ samyaksaṃbodhimabhisaṃbudhyeyam ||</p>
         
         
         <p>17. sacenme bhagavan bodhiprāptasya nāpramayeṣu buddhakṣetreṣu aprameyāsaṃkhyeyā buddhā
            bhagavanto nāmadheyaṃ parikīrtayeyuḥ, na varṇaṃ bhāṣeran, na praśaṃsāmabhyudīrayeran,
            na samudīrayeyuḥ,mā tāvadahamanuttarāṃ samyaksaṃbodhimabhisaṃbudhyeyam ||</p>
         
         
         <p>18. sacenme bhagavan bodhiprāptasya ye sattvā anyeṣu lokadhātuṣvanuttarāyāṃ samyaksaṃbodhau
            cittamutpādya mama nāmadheyaṃ śrutvā prasannacittā māmanusmareyuḥ, teṣāṃ cedahaṃ maraṇakālasamaye
            pratyupasthite bhikṣusaṃghaparivṛtaḥ puraskṛto na puratastiṣṭheyaṃ yadidaṃ cittāvikṣepatāyai,
            mā tāvadahamanuttarāṃ samyaksaṃbodhimabhisaṃbudhyeyam ||</p>
         
         
         <p>19. sacenme bhagavan bodhiprāptasya aprameyāsaṃkhyeyeṣu buddhakṣetreṣu ye sattvā mama
            nāmadheyaṃ śrutvā tatra buddhakṣetre cittaṃ prerayeyuḥ, upapattaye kuśalamūlāni ca
            pariṇāmayeyuḥ, te tatra buddhakṣetre nopapadyeran, antaśo daśabhiścittotpādaparivartaiḥ
            sthāpayitvā ānantaryakāriṇaḥ saddharmapratikṣepāvaraṇakṛtāṃśca sattvān, mā tāvadahamanuttarāṃ
            samyaksaṃbodhimabhisaṃbudhyeyam ||</p>
         
         
         <p>20. sacenme bhagavan bodhiprāptasya tatra buddhakṣetre ye sattvāḥ pratyājātā bhaveyuḥ,te
            sarve naikajātipratibaddhāḥ syuranuttarāyāṃ samyaksaṃbodhau sthāpayitvā praṇidhānaviśeṣān,
            teṣāmeva bodhisattvānāṃ mahāsattvānāṃ mahāsaṃnāhasaṃnaddhānāṃ sarvalokārthasaṃbuddhānāṃ
            sarvalokābhiyuktānāṃ sarvalokaparinirvāṇābhiyuktānāṃ sarvalokadhātuṣu bodhisattvacaryāṃ
            caritukāmānāṃ sarvabuddhānāṃ saṃvartukāmānāṃ gaṅgānadīvālukāsamān sattvān anuttarāyāṃ
            samyaksaṃbodhau pratiṣṭhāpakānāṃ bhūyaśca uttaracaryābhimukhānāṃ samantabhadracaryāniryātānām,
            mā tāvadahamanuttarāṃ samyaksaṃbodhimabhisaṃbudhyeyam ||</p>
         
         
         <p>21. sacenme bhagavan bodhiprāptasya tatra buddhakṣetre ye bodhisattvāḥ pratyājātā
            bhaveyuḥ, te sarve ekapurobhaktena anyāni buddhakṣetrāṇi gatvā bahūni buddhaśatāni
            bahūni buddhasahasrāṇi bahūni buddhaśatasahasrāṇi bahvīrbuddhakoṭīryāvadbahūni buddhakoṭīniyutaśatasahasrāṇi
            nopatiṣṭheran sarvasukhopadhānaiḥ tadidaṃ buddhānubhāvena, mā tāvadahamanuttarāṃ samyaksaṃbodhimabhisaṃbudhyeyam
            ||</p>
         
         
         <p>22. sacenme bhagavan bodhiprāptasta tatra buddhakṣetre bodhisattvā yathārūpairākārairākāṅkṣeyuḥ
            kuśalamūlānyavaropayituṃ yadidaṃ suvarṇena vā rajatena vā maṇimuktāvaiḍūryaśaṅkhaśilāpravālasphaṭikamusāragalvalohitamuktāśmagarbhādibhirvā
            anyatamānyatamaiḥ sarvai ratnairvā sarvagandhapuṣpamālyavilepanadhūpacūrṇacīvaracchatradhvajapatākāpradīpairvā
            (<span class="bold">Sukhv, Vaidya 228</span>) sarvanṛtyagītavādhairvā, teṣāṃ ca tathārūpā āhārāḥ sahacittotpādānna prādurbhaveyuḥ,
            mā tāvadahamanuttarāṃ samyaksaṃbodhimabhisaṃbudhyeyam ||</p>
         
         
         <p>23. sacenme bhagavan bodhiprāptasya tatra buddhakṣetre ye sattvāḥ pratyājātā bhaveyuḥ,te
            sarva na sarvajñatāsahagatāṃ dharmakathāṃ kathayeyuḥ, mā tāvadahamanuttarāṃ samyaksaṃbodhimabhisaṃbudhyeyam
            ||</p>
         
         
         <p>24. sacenme bhagavan bodhiprāptasya tatra buddhakṣetre ye bodhisattvā evaṃ cittamutpādayeyuḥ
            - yadihaiva vayaṃ lokadhātau sthitvā aprameyāsaṃkhyeyeṣu buddhakṣetreṣu buddhān bhagavataḥ
            satkuryām gurukuryām mānayema pūjayema yadidaṃ cīvarapiṇḍapātraśayanāsanaglānapratyayabhaiṣajyapariṣkāraiḥ
            puṣpadhūpadīpagandhamālyavilepanacūrṇacīvaracchatradhvajapatākābhirnānāvidhanṛtyagītavādyai
            ratnavarṣairiti, teṣāṃ ca buddhā bhagavantaḥ sahacittotpādānna pratigṛhṇīyuryadidamanukampāmupādāya,
            mā tāvadahamanuttarāṃ samyaksaṃbodhimabhisaṃbudhyeyam ||</p>
         
         
         <p>25. sacenme bhagavan bodhiprāptasya tatra buddhakṣetre ye bodhisattvāḥ pratyājātā
            bhaveyuḥ, te sarve na nārāyaṇavajrasaṃhatātmabhāvasthāmapratilabdhā bhaveyuḥ, mā tāvadahamanuttarāṃ
            samyaksaṃbodhimabhisaṃbudhyeyam ||</p>
         
         
         <p>26. sacenme bhagavan bodhiprāptasya tatra buddhakṣetre yaḥ kaścitsattvo 'laṃkārasya
            varṇaparyantamudgṛhṇīyāt - antaśo divyenāpi cakṣuṣā evaṃvarṇamevaṃvibhūti idaṃ buddhakṣetramiti
            nānāvarṇatāṃ jānīyāt, mā tāvadahamanuttarāṃ samyaksaṃbodhimabhisaṃbudhyeyam ||</p>
         
         
         <p>27. sacenme bhagavan bodhiprāptasya tatra buddhakṣetre yaḥ sarvaparīttakuśalamūlo
            bodhisattvaḥ so 'ntaśo yojanaśatotthitamudāravarṇaṃ bodhivṛkṣaṃ na saṃjānīyāt, mā
            tāvadahamanuttarāṃ samyaksaṃbodhimabhisaṃbudhyeyam ||</p>
         
         
         <p>28. sacenme bhagavan bodhiprāptasya tatra buddhakṣetre kasyacitsattvasyoddeśo vā svādhyāyo
            vā kartavyaḥ syāt, na te sarve pratisaṃvitprāptā bhaveyuḥ, mā tāvadahamanuttarāṃ samyaksaṃbodhimabhisaṃbudhyeyam
            ||</p>
         
         
         <p>29. sacenme bhagavan bodhiprāptasya naivaṃ prabhāsvaraṃ tadbuddhakṣetraṃ bhavedyatra
            samantādaprameyāsaṃkhyeyācintyātulyāparimāṇāni buddhakṣetrāṇi saṃdṛśyeran tadyathāpi
            nāma parimṛṣṭe ādarśamaṇḍale mukhamaṇḍalam, mā tāvadahamanuttarāṃ samyaksaṃbodhimabhisaṃbudhyeyam
            ||</p>
         
         
         <p>30. sacenme bhagavan bodhiprāptasya tatra buddhakṣetre dharaṇītalamupādāya yāvadantarīkṣāddevamanuṣyaviṣayātikrāntasyābhijātasya
            dhūpasya tathāgatabodhisattvapūjāpratyarhasya sarvaratnamayāni nānāsurabhigandhaghaṭikāśatasahasrāṇi
            sadā nidhūpitānyava na syuḥ, mā tāvadahamanuttarāṃ samyaksaṃbodhimabhisaṃbudhyeyam
            ||</p>
         
         
         <p>31. sacenme bhagavan bodhiprāptasya tatra buddhakṣetre na sadābhipravṛṣṭānyeva sugandhinānāratnapuṣpavarṣāṇi
            sadā pravāditāśca manojñasvarā vādyameghā na syuḥ, mā tāvadahamanuttarāṃ samyaksaṃbodhimabhisaṃbudhyeyam
            ||</p>
         
         <span class="note"><span class="bold">Sukhv, Vaidya 229</span></span>
         
         <p>32. sacenme bhagavan bodhiprāptasya ye sattvā aprameyāsaṃkhyeyācinyātulyeṣu lokadhātuṣvābhayā
            sphuṭā bhaveyuḥ, te sarve na devamanuṣyasamatikrāntena sukhena samanvāgatā bhaveyuḥ,
            mā tāvadahamanuttarāṃ samyaksaṃbodhimabhisaṃbudhyeyam ||</p>
         
         
         <p>33. sacenme bhagavan bodhiprāptasya samantādaprameyācintyātulyāparimāṇeṣu buddhakṣetreṣu
            bodhisattvā mahāsattvā mama nāmadheyaṃ śrutvā tacchravaṇasahagatena kuśalena jātivyativṛttāḥ
            santo na dhāraṇīpratilabdhā bhaveyuryāvadbodhimaṇḍaparyantamiti, mā tāvadahamanuttarāṃ
            samyaksaṃbodhimabhisaṃbudhyeyam ||</p>
         
         
         <p>34. sacenme bhagavan bodhiprāptasya samantādaprameyāsaṃkhyeyācintyātulyāparimāṇeṣu
            buddhakṣetreṣu yāḥ striyo mama nāmadheyaṃ śrutvā pramādaṃ saṃjanayeyuḥ, bodhicittaṃ
            notpādayeyuḥ, strībhāvaṃ ca na vijugupseran, jātivyativṛttāḥ samānāḥ saceddvitīyaṃ
            strībhāvaṃ pratilabheran, mā tāvadahamanuttarāṃ samyaksaṃbodhimabhisaṃbudhyeyam ||</p>
         
         
         <p>35. sacenme bhagavan bodhiprāptasya samantāddaśasu dikṣu aprameyāsaṃkhyeyācintyātulyāparimāṇeṣu
            buddhakṣetreṣu ye bodhisattvā mama nāmadheyaṃ śrutvā praṇipatya pañcamaṇḍalanamaskāreṇa
            vandiṣyante te bodhisattvacaryāṃ caranto na sadevakena lokena satkriyeran, mā tāvadahamanuttarāṃ
            samyaksaṃbodhimabhisaṃbudhyeyam ||</p>
         
         
         <p>36. sacenme bhagavan bodhiprāptasya kasyacidbodhisattvasya cīvaradhāvanaśoṣaṇasīvanarañjanakarma
            kartavyaṃ bhavet, na tveva navābhijātacīvararatnaiḥ prāvṛtamevātmānaṃ saṃjānīyuḥ sahacittotpādāttathāgatānujñātaiḥ,
            mā tāvadahamanuttarāṃ samyaksaṃbodhimabhisaṃbudhyeyam ||</p>
         
         
         <p>37. sacenme bhagavan bodhiprāptasya tatra buddhakṣetre sahotpannāḥ sattvā naivaṃvidhaṃ
            sukhaṃ pratilabheraṃstadyathāpi nāma niṣparidāhasyārhato bhikṣostṛtīyadhyānasamāpannasya,
            mā tāvadahamanuttarāṃ samyaksaṃbodhimabhisaṃbudhyeyam ||</p>
         
         
         <p>38. sacenme bhagavan bodhiprāptasya tatra buddhakṣetre ye bodhisattvāḥ pratyājātāḥ,te
            yathārūpaṃ buddhakṣetre guṇālaṃkāravyūhamākāṅkṣeyuḥ, tathārūpaṃ nānāratnavṛkṣebhyo
            na saṃjanayeyuḥ, mā tāvadahamanuttarāṃ samyaksaṃbodhimabhisaṃbudhyeyam ||</p>
         
         
         <p>39. sacenme bhagavan bodhiprāptasya mama nāmadheyaṃ śrutvā anyabuddhakṣetropapannā
            bodhisattvā indriyabalavaikalyaṃ gaccheyuḥ, mā tāvadahamanuttarāṃ samyaksaṃbodhimabhisaṃbudhyeyam
            ||</p>
         
         
         <p>40. sacenme bhagavan bodhiprāptasya tadanyabuddhakṣetrasthāne bodhisattvā mama nāmadheyasahaśravaṇānna
            suvibhaktavatīṃ nāma samādhiṃ pratilabheran, yatra samādhau sthitvā bodhisattvā ekakṣaṇavyatihāreṇa
            aprameyāsaṃkhyeyācintyātulyāparimāṇān buddhān bhagavataḥ paśyanti, sa caiṣāṃ samādhirantarā
            vipraṇaśyet, mā tāvadahamanuttarāṃ samyaksaṃbodhimabhisaṃbudhyeyam ||</p>
         
         
         <p>41. sacenme bhagavan bodhiprāptasya tadanyeṣu buddhakṣetreṣu mama nāmadheyaṃ śrutvā
            tacchravaṇasahagatena kuśalamūlena sattvā nābhijātakulopapattiṃ pratilabheran yāvadbodhiparyantam,
            mā tāvadahamanuttarāṃ samyaksaṃbodhimabhisaṃbudhyeyam ||</p>
         
         <span class="note"><span class="bold">Sukhv, Vaidya 230</span></span>
         
         <p>42. sacenme bhagavan bodhiprāptasya tadanyeṣu buddhakṣetreṣu ye bodhisattvā mama nāmadheyaṃ
            śrutvā tacchravaṇakuśalamūlena yāvadbodhiparyantaṃ te sarve bodhisattvacaryāprītiprāmodyakuśalamūlasamavadhānagatā
            na bhaveyuḥ, mā tāvadahamanuttarāṃ samyaksaṃbodhimabhisaṃbudhyeyam ||</p>
         
         
         <p>43. sacenme bhagavan bodhiprāptasya sahanāmadheyaśravaṇāttadanyeṣu lokadhātuṣu bodhisattvā
            na samantānugataṃ nāma samādhiṃ pratilabheran, yatra sthitvā bodhisattvā ekakṣaṇavyatihāreṇa
            aprameyāsaṃkhyeyācinyātulyāparimāṇān buddhān bhagavataḥ satkurvanti, sa caiṣāṃ samādhirantarā
            vipraṇaśyedyāvadbodhimaṇḍaparyantam, mā tāvadahamanuttarāṃ samyaksaṃbodhimabhisaṃbudhyeyam
            ||</p>
         
         
         <p>44. sacenme bhagavan bodhiprāptasya tatra buddhakṣetre ye sattvāḥ pratyājātā bhaveyuḥ
            te yathārūpāṃ dharmadeśanāmākāṅkṣeyuḥ śrotum, tathārūpāṃ sahacittotpādānna śṛṇuyuḥ,
            mā tāvadahamanuttarāṃ samyaksaṃbodhimabhisaṃbudhyeyam ||</p>
         
         
         <p>45. sacenme bhagavan bodhiprāptasya tatra buddhakṣetre tadanyeṣu buddhakṣetreṣu ye
            ca bodhisattvā mama nāmadheyaṃ śṛṇuyuḥ, te sahanāmadheyaśravaṇānnāvaivartikā bhaveyuranuttarāyāḥ
            samyaksaṃbodheḥ, mā tāvadahamanuttarāṃ samyaksaṃbodhimabhisaṃbudhyeyam ||</p>
         
         
         <p>46. sacenme bhagavan bodhiprāptasya buddhaśāsturbuddhakṣetreṣu te bodhisattvā mama
            nāmadheyaṃ śṛṇuyuḥ, te sahanāmadheyaśravanātprathamadvitīyatṛtīyāḥ kṣāntīḥ pratilabheran
            nāvaivartikā bhaveyurbuddhadharmasaṃghebhyaḥ, mā tāvadahamanuttarāṃ samyaksaṃbodhimabhibudhyeyam
            || Sukhv_8 ||</p>
         
         
         
         
         
         <p>START Sukhv 9:</p>
         
         
         <p>atha khalvānanda sa dharmākaro bhikṣurimānevaṃrūpān praṇidhānaviśeṣānnirdiśya tasyāṃ
            velāyām buddhānubhāven imā gāthā abhāṣata -</p>
         
         
         <p>
            saci mi[siya] viśiṣṭa naivarūpā varapraṇidhāna siyā khu bodhiprāpto /<br />
            māha siya gavendrasattvasāro daśabaladhāri atulyadakṣiṇīyaḥ // Sukhv_vs_11 //
            </p>
         
         
         <p>
            saci mi siya na kṣetra evarūpaṃ bahu adha nānaprabhūtadivyavittam /<br />
            sukhita naraka yeya duḥkhaprāpto māha siyā ratanāna[loka]rājā // Sukhv_vs_12 //
            </p>
         
         
         <p>
            saci mi upagatasya bodhimaṇḍaṃ daśadiśi pravraji nāmadheyu kṣipram /<br />
            pṛthu bahava ananta buddhakṣetrā māha siyā balaprāptu lokanāthaḥ // Sukhv_vs_13 //
            </p>
         
         <span class="note"><span class="bold">Sukhv, Vaidya 231</span></span>
         
         <p>
            saci khu ahu rameya kāmabhogāṃ smṛtimatiyā gatiyā vihīnu santaḥ /<br />
            atula śiva sameyamāna bodhiṃ māha siyā balaprāptu śāstra loke // Sukhv_vs_14 //
            </p>
         
         
         <p>
            vipulaprabha atulyananta nātha diśi vidiśi sphuri sarvabuddhakṣetrā /<br />
            rāga praśami sarvadoṣamohāṃ narakagatismi praśāmi dhūmaketum // Sukhv_vs_15 //
            </p>
         
         
         <p>
            janiya suruciraṃ viśālanetraṃ vidhuniya sarvanarāṇa andhakāram /<br />
            apaniya su na akṣaṇānaśeṣāṃ upanayi svargagatānanantatejāṃ // Sukhv_vs_16 //
            </p>
         
         
         <p>
            na tapati nabha candrasūryaābhā maṇigaṇa agniprabhā na devatānām /<br />
            abhibhavati narendra ābha sarvāṃ purimacariṃ pariśuddha ācaritvā // Sukhv_vs_17 //
            </p>
         
         
         <p>
            puruṣavaru nidhāna duḥkhitānāṃ diśi vidiśāsu na asti evarūpaḥ /<br />
            kuśalaśatasahasrasarvapūrṇa parṣagaro nadi buddhasiṃhanādam // Sukhv_vs_18 //
            </p>
         
         
         <p>
            purimajina svayaṃbhu satkaritvā vratatapakoṭi caritva aprameyām /<br />
            pravaravarasame 'smi jñānaskandha praṇidhibalapratipūrṇa sattvasāro // Sukhv_vs_19
            //
            </p>
         
         
         <p>
            yatha bhagava asaṅgajñānadarśī trividha prajānati saṃskṛte narendraḥ /<br />
            ahamapi siya tulyadakṣiṇīyo vidupravaro naranāyako narāṇām // Sukhv_vs_20 //
            </p>
         
         
         <p>
            saci mi ayu narendra evarūpā praṇidhi samṛdhyati bodhi prāpuṇitvā /<br />
            calatu aya sahasralokadhātu kusumapravarṣaṇa bhātu devasaṃghāṃ // Sukhv_vs_21 //
            </p>
         
         <span class="note"><span class="bold">Sukhv, Vaidya 232</span></span>
         
         <p>
            pracalita vasudhā pravarṣi puṣpāḥ tūryaśatā gagane 'tha saṃpraṇeduḥ /<br />
            divyaruciracandanasya cūrṇā avakiri caiva bhaviṣya loki buddhaḥ // Sukhv_vs_22 //
            </p>
         
         
         <p>iti || Sukhv_9 ||</p>
         
         
         
         
         
         <p>START Sukhv 10:</p>
         
         
         <p>evaṃrūpayā ānanda praṇidhānasaṃpadā sa dharmākaro bhikṣurbodhisattvo mahāsattvaḥ samanvāgato
            'bhūt | evaṃrūpayā cānanda praṇidhānasaṃpadā alpakā bodhisattvāḥ samanvāgatāḥ | alpakānāṃ
            caivaṃrūpāṇāṃ praṇidhīnāṃ loke prādurbhāvo bhavati parīttānām | na punaḥ sarvaśo nāsti
            | sa khalu punarānanda dharmākaro bhikṣustasya bhagavato lokeśvararājasya tathāgatasya
            purataḥ sadevakasya lokasya samārakasya sabrahmakasya saśramaṇabrāhmaṇikāyāḥ prajāyāḥ
            sadevamānuṣāsurāyāḥ purata imānevaṃrūpān praṇidhānaviśeṣānnirdiśya yathābhūtapratijñāpratipattipratiṣṭhito
            'bhūt | sa imāmevaṃrūpāṃ buddhakṣetrapariśuddhiṃ buddhakṣetramāhātmyaṃ buddhakṣetrodāratāṃ
            samudānayan bodhisattvacaryāṃ caran aprameyāsaṃkhyeyācintyātulyāmāpyāparimāṇānabhilāpyāni
            varṣakoṭīniyutaśatasahasrāṇi na jātu kāmavyāpādavihiṃsāvitarkān vitarkitavān,na jātu
            kāmavyāpādavihiṃsāsaṃjñāmutpāditavān, na jātu rūpaśabdagandharasaspraṣṭavyasaṃjñāmutpāditavān
            | sa daharamanohara eva surato 'bhūtsukhasaṃvāso 'dhivāsanajātīyaḥ subhagaḥ supoṣo
            'lpecchaḥ saṃtuṣṭaḥ pravivikto 'duṣṭo 'mūḍho 'śaṅko 'jihmo 'śaṭho 'māyāvī sukhilomaḥ
            priyālāpo nityābhiyuktaḥ śukladharmaparyeṣṭau sunikṣiptadhuraḥ sarvasattvānāmarthāya
            mahāpraṇidhānaṃ samudānitavān buddhadharmasaṃghācāryopādhyāyakalyāṇamitrasagauravo
            nityasaṃnaddho bodhisattvacaryāyāmārjavo mārdavo 'kuhako 'nilapako guṇavān pūrvaṃgamaḥ
            sarvakuśaladharmasamādāpanatāyai śūnyatānimittāpraṇihitānabhisaṃskārānutpādavihārairnirmānaḥ
            svārakṣitavākyaścābhūt | bodhisattvacaryāṃ caran sa yadvākkarmotsṛṣṭamātmaparobhayavyāpādāya
            saṃvartate, tathāvidhaṃ tyaktvā yadvākkarma svaparobhayahitasukhasaṃvartakaṃ tadevābhiprayuktavān
            | evaṃ ca samprajāno 'bhūt yadgrāmanagaranigamajanapadarāṣṭrarājadhānīṣvavataranna
            jātu rūpaśabdagandharasaspraṣṭavyadharmeṣvanunīto 'bhūdapratihataḥ | sa bodhisattvacaryāyāṃ
            caran svayaṃ ca dānapāramitāyāmacarat parāṃśca tatraiva samādāpitavān, svayaṃ ca śīlakṣāntivīryadhyānaprajñāpāramitāsvacarat,
            parāṃśca tatraiva samādāpitavān | tathārūpāṇi ca kuśalamūlāni samudānītavān,yaiḥ samanvāgato
            yatrayatropapadyate, tatra tatra asyānekāni nidhānakoṭīniyutaśatasahasrāṇi dharaṇyāḥ
            prādurbhavanti | tena bodhisattvacaryāṃ caratā tāvadaprameyāsaṃkhyeyāni sattvakoṭīniyutaśatasahasrāṇyanuttarāyāṃ
            samyaksaṃbodhau pratiṣṭhāpitāni, yeṣāṃ na sukaraṃ vākkarmaṇā paryantamadhigantum |
            tāvadaprameyāsaṃkhyeyā buddhā bhagavantaḥ satkṛtā gurukṛtā mānitāḥ pūjitāścīvarapiṇḍapātraśayanāsanaglānapratyayabhaiṣajyapariṣkāraiḥ
            sarvasukhopadhānasparśavihāraiḥ pratipāditāḥ | yāvantaḥ sattvāḥ śreṣṭhigṛhapatyamātyakṣatriyabrāhmaṇamahāśālakuleṣu
            pratiṣṭhāpitāḥ, teṣāṃ na sukaro vākkarmanirdeśena paryanto 'dhigantum | evaṃ jāmbūdvīpeśvarāśca
            pratiṣṭhāpitāścakravartitve lokapālatve śakratve suyāmatve (<span class="bold">Sukhv, Vaidya 233</span>) sutuṣitatve sunirmitatve suvaśavartitve devarājatve mahābrahmatve ca pratiṣṭhāpitāḥ
            | tāvadaprameyāsaṃkhyeyā buddhā bhagavantaḥ satkṛtā gurukṛtā mānitāḥ pūjitāścīvarapiṇḍapātraśayanāsanaglānapratyayabhaiṣajyapariṣkāraiḥ
            sarvasukhopadhānasparśavihāraiḥ pratipāditāḥ | yāvantaḥ sattvāḥ śreṣṭhigṛhapatyamātyakṣatriyabrāhmaṇamahāśālakuleṣu
            pratiṣṭhāpitāḥ, teṣāṃ na sukaro vākkarmanirdeśena paryanto 'dhigantum | evaṃ jāmbūdvīpeśvarāśca
            pratiṣṭhāpitāścakravartitve lokapālatve śakratve suyāmatve sutuṣitatve sunirmitatve
            vaśavartitve devarājatve mahābrahmatve ca pratiṣṭhāpitāḥ | tāvadaprameyāsaṃkhyeyā
            buddhā bhagavantaḥ satkṛtā gurukṛtā mānitāḥ pūjitā dharmacakrapravartanārthaṃ cādhīṣṭāḥ,yeṣāṃ
            na sukaro vākkarmanirdeśena paryanto 'dhigantum | sa evaṃrūpaṃ kuśalaṃ samudānayat,yadasya
            bodhisattvacaryāṃ carato 'prameyāsaṃkhyeyācintyātulyāmāpyāparimāṇānabhilāpyāni kalpakoṭīniyutaśatasahasrāṇi
            surabhirdivyātikrāntacandanagandho mukhātpravāti sma | sarvaromakūpebhya utpalagandho
            vāti sma | sarvalokābhirūpaścābhūtprāsādiko darśanīyaḥ paramaśubhavarṇapuṣkalatayā
            samanvāgataḥ lakṣaṇavyañjanasamalaṃkṛtenātmabhāvena | tasya sarvaratnālakārāḥ sarvavastracīvarābhinirhārāḥ
            sarvapuṣpadhūpagandhamālyavilepanacchatradhvajapatākābhinirhārāḥ sarvavādyasaṃgītyabhinirhārāśca
            sarvaromakūpebhyaḥ pāṇitalābhyāṃ ca niścaranti sma | sarvānnapānakhādyabhojyalehyarasābhinirhārāḥ
            sarvopabhogaparibhogābhinirhārāśca pāṇitalābhyāṃ prasyandantaḥ prādurbhavanti sma
            | iti hi sarvapariṣkāravaśitāprāptaḥ sa ānanda dharmākaro bhikṣurabhūt pūrvaṃ bodhisattvacaryāṃ
            caran || Sukhv_10 ||</p>
         
         
         
         
         
         <p>START Sukhv 11:</p>
         
         
         <p>evamukte āyuṣmānānando bhagavantametadavocat - kiṃ punarbhagavan sa dharmākaro bhikṣurbodhisattvo
            mahāsattvo 'nuttarāṃ samyaksaṃbodhimabhisaṃbudhyātītaḥ parinirvṛtaḥ, utāho 'nabhisaṃbuddhaḥ
            atha pratyutpanno 'bhisaṃbuddha etarhi tiṣṭhati dhriyate yāpayati dharmaṃ ca deśayati?
            bhagavānāha - na, khalu punarānanda sa tathāgato 'tīto na anāgataḥ | api tveva sa
            tathāgato 'rhan samyaksaṃbodhimabhisaṃbuddha etarhiṃ tiṣṭhati dhriyate yāpayati dharmaṃ
            ca deśayati paścimāyāṃ diśi ito koṭīniyutaśatasahasratame ca buddhakṣetre sukhāvatyāṃ
            lokadhātāvamitābho nāma tathāgato 'rhan samyaksaṃbuddho 'parimāṇairbodhisattvaiḥ parivṛtaḥ
            puraskṛto 'nantaiḥ śrāvakairanantayā buddhakṣetrasaṃpadā samanvāgataḥ || Sukhv_11
            ||</p>
         
         
         
         
         
         <p>START Sukhv 12:</p>
         
         
         <p>amitā cāsya prabhā yasya na sukaraṃ pramāṇaparyantamadhigantum - iyanti buddhakṣetraśatāni,
            iyanti buddhakṣetrasahasrāṇi, iyanti buddhakṣetraśatasahasrāṇi, iyanti buddhakṣetrakoṭīni,
            iyanti buddhakṣetrakoṭīśatāni, iyanti buddhakṣetrakoṭīsahasrāṇi, iyanti buddhakṣetrakoṭīśatasahasrāṇi,
            iyanti buddhakṣetrakoṭīniyutaśatasahasrāṇi spharitvā tiṣṭhatīti | api tu khalu punarānanda
            saṃkṣiptena pūrvasyāṃ diśi gaṅgānadīvālukopamāni buddhakṣetrakoṭīniyutaśatasahasrāṇi
            tayā tasya bhagavato 'mitābhasya prabhayā sadā sphuṭāni | evaṃ dakṣiṇapaścimottarāsvadha
            ūrdhvaṃ digvidikṣu ca ekaikasyāṃ diśi samantādgaṅgānadīvālukopamāni yāvadbuddhakṣetrakoṭīniyutaśatasahasrāṇi
            (<span class="bold">Sukhv, Vaidya 234</span>) tasya bhagavato 'mitābhasya prabhayā sadā parisphuṭāni sthāpayitvā buddhān bhagavataḥ
            pūrvapraṇidhānādhiṣṭhānena ye vyāmaprabhayā ekadvitricatuḥpañcadaśaviṃśatitriṃśaccatvāriṃśatpañcāśadyojanaprabhayā
            yojanaśataprabhayā yojanasahasraprabhayā yojanaśatasahasraprabhayā yāvadanekayojanakoṭīniyutaśatasahasraprabhayā
            vā lokaṃ spharitvā tiṣṭhanti | nāstyānanda upamopanyāso yena śakyaṃ tasyāmitābhasya
            tathāgatasya prabhāyāḥ pramāṇamudgrahītum | tadanenānanda paryāyeṇa sa tathāgato 'mitābha
            ityucyate, amitaprabho 'mitaprabhāso 'samāptaprabho 'saṃgataprabhaḥ prabhāśikhotsṛṣṭaprabhaḥ
            sadivyamaṇiprabho 'pratihataraśmirāgaprabho rājanīyaprabhaḥ premaṇīyaprabhaḥ pramodanīyaprabhaḥ
            saṃgamanīyaprabha upoṣaṇīyaprabho nibandhanīyaprabho 'tivīryaprabho 'tulyaprabho 'bhibhūyanarendrāmūnnayendraprabhaḥ(?)
            śrāntasaṃcayendusūryajihmīkaraṇaprabho 'bhibhūya lokapālaśakrabrahmaśuddhāvāsamaheśvarasarvadevajihmīkaraṇaprabha
            ityucyate | sā ca āryaprabhā vimalā vipulā kāyasukhasaṃjananī cittaudvilyakaraṇī devāsuranāgayakṣagandharvagaruḍamahoragakinnaramanuṣyāmanuṣyāṇāṃ
            prītiprāmodyasukhakaraṇī kuśalāśayānāṃ sattvānāṃ kalyakuśalamimiṇevadviprāmodyakaraṇī(?)
            ye 'nyeṣvapyanantāparyanteṣu buddhakṣetreṣu | anena cānanda paryāyeṇa tathāgataḥ paripūrṇaṃ
            kalpaṃ bhāṣyet tasyāmitābhasya tathāgatasya nāma karmopādāya prabhāmārabhya, na ca
            śaknoti guṇaparyantamadhigantuṃ tasyāḥ prabhāyāḥ, tathāgatasya vaiśāradyopacchedo
            bhavet | tatkasya hetoḥ? ubhayamapyetadānanda aprameyamasaṃkhyeyamacintyāparyantaṃ
            yadidaṃ tasya bhagavato 'mitābhasya tathāgatasya prabhāguṇavibhūtiḥ, tathāgatasya
            cānuttaraṃ prajñāpratibhānam || Sukhv_12 ||</p>
         
         
         
         
         
         <p>START Sukhv 13:</p>
         
         
         <p>tasya khalu punarānanda amitābhasya tathāgatasyāprameyaḥ śrāvakasaṃgho yasya na sukaraṃ
            pramāṇamudgrahītum - iyatyaḥ śrāvakakoṭyaḥ,iyanti śrāvakakoṭīśatāni, iyanti śrāvakakoṭīsahasrāṇi,
            iyanti śrāvakakoṭīśatasahasrāṇi, iyanti kaṃkarāṇi, iyanti bimbarāṇi, iyanti nayutāni,
            iyantyayutāni, iyantyakṣobhyāṇi, iyanto vivāhāḥ, iyanti srotāṃsi, iyanti ojāṃsi, iyantyaprameyāṇi,
            iyantyasaṃkhyeyāni, iyantyagaṇyāni, iyantyatulyāni, iyantyacintyānīti | tadyathā ānanda
            bhikṣurmaudgalyāyana ṛddhivaśitāprāptaḥ | sa ākāṅkṣan trisāhasramahāsāhasralokadhātau
            yāvanti tārārūpāṇi tāni sarvāṇyekarātridine nagareṇa gaṇayet, evaṃrūpāṇāṃ ca ṛddhimatāṃ
            koṭīniyutaśatasahasraṃ bhavet, te ca varṣakoṭīniyutaśatasahasramananyakarmaṇā amitābhasya
            tathāgatasya prathamaśrāvakasaṃnipātaṃ gaṇayeyuḥ | ebhirgaṇayadbhiḥ śatatamo 'pi bhāgo
            na gaṇito bhavet, sahasratamo 'pi śatasahasratamo 'pi, yāvatkalāmapi upamāmapi upanisāmapi
            na gaṇito bhavet | tadyathā ānanda mahāsamudrāccaturaśītiyojanasahasrāṇyāvedhena tiryagaprameyāt
            kaścideva puruṣaḥ śatadhā bhinnayā bālāgrakoṭyā ekamudakabindumabhyutkṣipet, tatkiṃ
            manyase ānanda katamo 'tra bahutaraḥ - yo vā śatadhā bhinnayā bālāgrakoṭyābhyutkṣipta
            eka udakabinduḥ, yo vā mahāsamudre 'psakandho 'vaśisṭa iti? ānanda āha - yojanasahasramapi
            tāvadbhagavan mahāsamudrasya parīttaṃ bhavet kimaṅga punaḥ śatadhā bhinnayā bālāgrakoṭyā
            (<span class="bold">Sukhv, Vaidya 235</span>) utkṣipta eka udakabinduḥ | bhagavānāha - tadyathā sa ekabinduḥ, iyattamaḥ sa prathamasaṃnipāto
            'bhūt | tairmaudgalyāyanasadṛśairbhikṣubhirgaṇayadbhistena varṣakoṭīniyutaśatasahasreṇa
            gaṇitaṃ bhavet, yathā mahāsamudre 'pskandho 'vaśiṣṭaḥ | evamagaṇitaṃ draṣṭavyam |
            kaḥ punarvādo dvitīyatṛtīyādīnāṃ śrāvakasaṃnipātānām | evamanantāparyantastasya bhagavataḥ
            śrāvakasaṃgho yo 'prameyāsaṃkhyeya ityeva saṃkhyāṃ gacchati || Sukhv_13 ||</p>
         
         
         
         
         
         <p>START Sukhv 14:</p>
         
         
         <p>aparimitaṃ ca ānanda tasya bhagavato 'mitābhasya tathāgatasyāyuḥpramāṇaṃ yasya na
            sukaraṃ pramāṇamadhigantum, iyanti vā kalpaśatāni, iyanti vā kalpasahasrāṇi, iyanti
            vā kalpaśatasahasrāaṇi, iyatyo vā kalpakoṭyaḥ, iyanti vā kalpakoṭīśatāni, iyanti vā
            kalpakoṭīsahasrāṇi, iyanti vā kalpakoṭīśatasahasrāṇi, iyanti vā kalpakoṭīniyutaśatasahasrāṇīti
            | atha tarhi ānanda aparimitameva tasya bhagavat āyuḥpramāṇamaparyantam | tena sa
            tathāgato 'mitāyurityucyate | yathā cānanda iha lokadhātau kalpagaṇanāprajñaptisaṃketaḥ,
            tathā sāṃprataṃ daśa kalpāstasya bhagavato 'mitāyuṣastathāgatasyotpannasya anuttarāṃ
            samyaksaṃbodhimabhisaṃbuddhasya || Sukhv_14 ||</p>
         
         
         
         
         
         <p>START Sukhv 15:</p>
         
         
         <p>tasya khalu punarānanda bhagavato 'mitābhasya sukhāvatī nāma lokadhāturṛddhā ca sphītā
            ca kṣemā ca subhikṣā ca ramaṇīyā ca bahudevamanuṣyākīrṇā ca | tatra khalvānanda lokadhātau
            na nirayāḥ santi na tiryagyonirna pretaviṣayo nāsurāḥ kāyā nākṣaṇopapattayaḥ | na
            ca tāni ratnāni loke pracaranti yāni sukhāvatyāṃ lokadhātau vidyante || Sukhv_15 ||</p>
         
         
         
         
         
         <p>START Sukhv 16:</p>
         
         
         <p>sā khalvānanda sukhāvatī lokadhātuḥ surabhinānāgandhasamīritā nānāpuṣpaphalasamṛddhā
            ratnavṛkṣasamalaṃkṛtā tathāgatābhinirmitamanojñasvaranānādvijasaṃghaniṣevitā | te
            cānanda ratnavṛkṣā nānāvarṇā anekavarṇā anekaśatasahasravarṇāḥ | santi tatra ratnavṛkṣāḥ
            suvarṇavarṇāḥ suvarṇamayāḥ | santi rūpyavarṇā rūpyamayāḥ | santi vaiḍūryavarṇā vaiḍūryamayāḥ
            | santi sphaṭikavarṇāḥ sphaṭikamayāḥ | santi musāragalvavarṇā musāragalvamayāḥ | santi
            lohitamuktāvarṇā lohitamuktāmayāḥ | santyaśmagarbhavarṇā aśmagarbhamayāḥ | santi kecid
            dvayo ratnayoḥ suvarṇasya rūpyasya ca | santi trayāṇāṃ ratnānāṃ suvarṇasya rūpyasya
            vaiḍūryasya ca | santi caturṇāṃ ratnānāṃ suvarṇasya rūpyasya vaiḍūryasya sphaṭikasya
            ca | santi pañcānāṃ ratnānāṃ suvarṇasya rūpyasya vaiḍūryasya sphaṭikasya musāragalvasya
            ca | santi ṣaṇṇāṃ ratnānāṃ suvarṇasya rūpyasya vaiḍūryasya sphaṭikasya musāragalvasya
            lohitamuktāyāśca | santi saptānāṃ ratnānāṃ suvarṇasya rūpyasya vaiḍūryasya sphaṭikasya
            musāragalvasya lohitamuktāyā aśmagarbhasya ca saptamasya | tatrānanda suvarṇamayānāṃ
            vṛkṣāṇāṃ suvarṇamayāni mūlaskandhaviṭapaśākhāpatrapuṣpāṇi, phalāni rūpyamayāṇi | rūpyamayāṇāṃ
            vṛkṣāṇāṃ rūpyamayānyeva mūlaskandhaviṭapaśākhāpatrapuṣpāṇi, phalāni vaiḍūryamayāṇi
            | vaiḍūryamayāṇāṃ vṛkṣāṇāṃ vaiḍūryamayāṇi mūlaskandhaviṭapaśākhāpatrapuṣpāṇi, phalāni
            sphaṭikamayāni | sphaṭikamayānāṃ vṛkṣāṇāṃ sphaṭikamayānyeva mūlaskandhaviṭapaśākhāpatrapuṣpāṇi,
            (<span class="bold">Sukhv, Vaidya 236</span>) phalāni ca musāragalvamayāni | musāragalvamayānāṃ vṛkṣāṇāṃ musāragalvamayānyeva
            mūlaskandhaviṭapaśākhāpatrapuṣpāṇi, phalāni ca lohitamuktāmayāni | lohitamuktāmayānāṃ
            vṛkṣāṇāṃ lohitamuktāmayānyeva mūlaskandhaviṭapaśākhāpatrapuṣpāṇi, phalāni cāśmagarbhamayāṇi
            | aśmagarbhamayāṇāṃ vṛkṣāṇāmaśmagarbhamayāṇyeva mūlaskandhaviṭapaśākhāpatrapuṣpāṇi,
            phalāni ca suvarṇamayāni | keṣāṃcidānanda vṛkṣāṇāṃ suvarṇamayāni mūlāni, rūpyamayāḥ
            skandhāḥ, vaiḍūryamayā viṭapāḥ, sphaṭikamayāḥ śākhāḥ, musāragalvamayāni patrāṇi, lohitamuktāmayāni
            puṣpāṇi, aśmagarbhamayāṇi phalāni | keṣāṃcidānanda vṛkṣāṇāṃ rūpyamayāṇi mūlāni, vaiḍūryamayāḥ
            skandhāḥ, sphaṭikamayā viṭapāḥ, musāragalvamayāḥ śākhāḥ, lohitamuktāmayāni patrāṇi,
            aśmagarbhamayāṇi puṣpāṇi, suvarṇamayāni phalāni | keṣāṃcidānanda vṛkṣāṇāṃ vaiḍūryamayāṇi
            mūlāni, sphaṭikamayāḥ skandhāḥ, musāragalvamayā viṭapāḥ, lohitamuktāmayāḥ śākhāḥ,
            aśmagarbhamayāṇi patrāṇi, suvarṇamayāni puṣpāṇi, rūpyamayāṇi phalāni | keṣāṃcidānanda
            vṛkṣāṇāṃ sphaṭikamayāni mūlāni, musāragalvamayāḥ skandhāḥ, lohitamuktāmayā viṭapāḥ,
            aśmagarbhamayāḥ śākhāḥ, suvarṇamayāni patrāṇi, rūpyamayāṇi puṣpāṇi, vaiḍūryamayāṇi
            phalāni | keṣāṃcidānanda vṛkṣāṇāṃ musāragalvamayāni mūlāni, lohitamuktāmayāḥ skandhāḥ,
            aśmagarbhamayā viṭapāḥ, suvarṇamayāḥ śākhāḥ, rūpyamayāṇi patrāṇi, vaiḍūryamayāṇi puṣpāṇi,
            sphaṭikamayāni phalāni | keṣāṃcidānanda vṛkṣāṇāṃ lohitamuktāmayāni mūlāni, aśmagarbhamayāḥ
            skandhāḥ, suvarṇamayā viṭapāḥ, rūpyamayāḥ śākhāḥ, vaiḍūryamayāṇi patrāṇi, sphaṭikamayāni
            puṣpāṇi, musāragalvamayāṇi phalānikeṣāṃcidānanda vṛkṣāṇāmaśmagarbhamayāṇi mūlāni,
            suvarṇamayāḥ skandhāḥ, rūpyamayā viṭapāḥ, vaiḍūryamayāḥ śākhāḥ, sphaṭikamayāni patrāṇi,
            musāragalvamayāni puṣpāṇi, lohitamuktāmayāni phalāni | keṣāṃcidānanda vṛkṣāṇāṃ saptaratnamayāni
            mūlāni, saptaratnamayāḥ skandhāḥ, saptaratnamayā viṭapāḥ, saptaratnamayāḥ śākhāḥ,
            saptaratnamayāni patrāṇi, saptaratnamayāni puṣpāṇi, saptaratnamayāni phalāni | sarveṣāṃ
            cānanda teṣāṃ vṛkṣāṇāṃ mūlaskandhaviṭapaśākhāpatrapuṣpaphalāni sukhasaṃsparśāni sugandhīni
            | vātena preritena ca teṣāṃ valgumanojñaghoṣo niścaratyasecanako 'pratikūlaḥ śravaṇāya
            | evaṃrūpairānanda saptaratnamayairvṛkṣaiḥ saṃtataṃ tadbuddhakṣetraṃ samantācca kadalīskandhaiḥ
            saptaratnamayai ratnatālapaṅktibhiścānuparikṣiptaṃ sarvataśca hemajālapraticchannaṃ
            samantaśca sarvaratnamayaiḥ padmaiḥ saṃchannam | santi tatra padmānyardhayojanapramāṇāni,
            santi yojanapramāṇāni, santi dvitricatuḥpañcayojanapramāṇāni, santi yāvaddaśayojanapramāṇāni
            | sarvataśca ratnapadmātṣaṭtriṃśadraśmikoṭīśatasahasrāṇi niścaranti | sarvataśca raśmimukhātṣaṭtriṃśadbuddhakoṭīśatasahasrāṇi
            niścaranti suvarṇamayavarṇaiḥ kāyairdvātriṃśanmahāpuruṣalakṣaṇadharaiḥ, yāni pūrvasyāṃ
            diśyaprameyāsaṃkhyeyāsu lokadhātuṣu gatvā sattvebhyo dharmaṃ deśayanti | evaṃ dakṣiṇapaścimottarāsu
            dikṣu adha ūrdhvamanuvidikṣu gatāvaraṇe loke 'prameyāsaṃkhyeyāṃllokadhātūn gatiṃ gattvā
            sattvebhyo dharmaṃ deśayanti || Sukhv_16 ||</p>
         
         
         
         
         
         <p>START Sukhv 17:</p>
         
         <span class="note"><span class="bold">Sukhv, Vaidya 237</span></span>
         
         <p>tasmin khalu punarānanda buddhakṣetre sarvaśaḥ kālaparvatā na santi sarvato ratnaparvatāḥ
            sarvaśaḥ sumeravaḥ parvatarājāḥ sarvaśaścakravālā mahācakravālāḥ parvatarājāḥ | samantācca
            tadbuddhakṣetraṃ samaṃ ramaṇīyaṃ pāṇitalajātaṃ nānāvidharatnamaṇicitabhūmibhāgam |
            evamukte āyuṣmānānando bhagavantametadavocat - ye ca punaste bhagavaṃścāturmahārājakāyikā
            devāḥ sumerupārśvanivāsinastrāyastriṃśā vā sumerumūrdhni nivāsinaḥ, te kutra pratiṣṭhitāḥ?
            bhagavānāha - tatkiṃ manyase ānanda ye te iha sumeroḥ parvatarājasyopari yāmā devāstuṣitā
            vā nirmāṇaratayo vā paranirmitavaśavartino vā brahmakāyikā vā brahmapurohitā vā mahābrahmāṇo
            va yāvadakaniṣṭhā vā, kutra te pratiṣṭhitā iti | ānanda āha - acintyo bhagavan karmaṇāṃ
            vipākaḥ karmābhisaṃskāraḥ | bhagavānāha - labdhastvayānanda ihācintyaḥ karmaṇāṃ vipākaḥ
            karmābhisaṃskāro na buddhānāṃ bhagavatāmacintyaṃ buddhādhiṣṭhānaṃ kṛtapuṇyānāṃ ca
            sattvānāmavaropitakuśalamūlānām | tavācintyā puṇyā vibhūtiḥ | ānanda āha - na me 'tra
            bhagavan kācitkāṅkṣā vā vimatirvā vicikitsā vā | api tu khalvahamanāgatānāṃ sattvānāṃ
            kāṅkṣāvimativicikitsānirghātāya tathāgatametadarthaṃ paripṛcchāmi | bhagavānāha -
            sādhu sādhvānanda,evaṃ te karaṇīyam || Sukhv_17 ||</p>
         
         
         
         
         
         <p>START Sukhv 18:</p>
         
         
         <p>tasyāṃ khalvānanda sukhāvatyāṃ lokadhātau nānāprakārā nadyaḥ pracaranti | santi tatra
            mahānadyo yojanavistārāḥ | santi yāvadviṃśatitriṃśaccatvāṃriśatpañcāśadyojanavistārā
            yāvaddvādaśayojanāvedhāḥ | sarvāśca tā nadyaḥ sukhavāhinyo nānāsurabhigandhavārivāhinyo
            nānāratnalulitapuṣpasaṃghātavāhinyo nānāmadhurasvaranirghoṣāḥ | tāsāṃ cānanda koṭiśatasahasrāṅgasaṃprayuktasya
            divyasaṃgītisamūrcchitasya tūryasya kuśalaiḥ saṃpravāditasya tāvanmanojñaghoṣo niścarati
            yathārūpastāsāṃ mahānadīnāṃ nirghoṣo niścarati gambhīro 'jñeyo 'vijñeyo 'nelaḥ karṇasukho
            hṛdayaṃgamaḥ premaṇīyo valgurmanojño 'secanako 'pratikūlaḥ śravaṇāya, anityaṃ śāntamanātmeti
            sukhaśravanīyo yasteṣāṃ sattvānāṃ śrotrendriyābhāsamāgacchati | tāsāṃ khalu punarānanda
            mahānadīnāmubhayatastīrāṇi nānāgandharatnavṛkṣaiḥ saṃtatāni, yebhyo nānāśākhāpatrapuṣpamañjaryo
            'valambante | tatra ye sattvāsteṣu nadītīreṣvākāṅkṣanti divyābhirāmaramaṇīyāṃ ratikrīḍāṃ
            cānubhavitum, teṣāṃ tatra nadīṣvavatīrṇānāmākāṅkṣatāṃ gulphamātraṃ vāri saṃtiṣṭhate
            | ākāṅkṣatāṃ jānumātraṃ kaṭimātraṃ kakṣamātram, ākāṅkṣatāṃ karṇamātraṃ vāri saṃtiṣṭhate,
            divyāśca ratayaḥ prādurbhavanti | tatra ye sattvā ākāṅkṣanti śītaṃ vāri bhavatviti,teṣāṃ
            śītaṃ vāri bhavati | ya ākāṅkṣanyuṣṇaṃ bhavatviti, teṣāmuṣṇaṃ bhavati | ya ākāṅkṣanti
            śītoṣṇaṃ bhavatviti,teṣāṃ śītoṣṇameva tadvāri bhavatyanusukham | tāśca mahānadyo divyatamālapatrāgarukālānusāritagaroragasāracandanavaragandhavāsitavāriparipūrṇāḥ
            pravahanti divyotpalapadmakumudapuṇḍarīkasaugandhikādipuṣpasaṃchannā haṃsasārasakrauñcacakravākakāraṇḍavaśukaśārikakokilakuṇālakalaviṅkamayūrādimanojña
            - svarāstathāgatābhinirmitapakṣisaṃghaniṣevitapulinā dhārtarāṣṭropaśobhitāḥ sūpatīrthā
            vikardamāḥ suvarṇavālukāsaṃkirṇāḥ | tatra yadā te sattvā ākāṅkṣanti kīdṛśā (<span class="bold">Sukhv, Vaidya 238</span>) asmākamabhiprāyāḥ paripūryantāmiti, tadā teṣāṃ tādṛśā evābhiprāyā paripūryante |
            yaścāsāvānanda tasya vāriṇo nirghoṣaḥ sa manojño niścarati, yena sarvāvattadbuddhakṣetramabhijñāpyate
            | ye ca sattvā nadītīreṣu sthitā ākāṅkṣanti mā asmākamayaṃ śabdaḥ śrotrendriyāvabhāsamāgacchatviti,
            teṣāṃ na divyasyāpi śrotrendriyasyāvabhāsamāgacchati | yaśca yathārūpaṃ śabdamākāṅkṣati
            śrotum, sa tathārūpameva manojñaṃ śabdaṃ śṛṇoti | tadyathā - buddhaśabdaṃ dharmaśabdaṃ
            saṃghaśabdaṃ pāramitāśabdaṃ bhūmiśabdaṃ balaśabdaṃ vaiśāradyaśabdamāveṇikabuddhadharmaśabdaṃ
            pratisaṃvicchabdaṃ śūnyatānimittāpraṇihitānabhisaṃskārājātānutpādābhāvanirodhaśabdaṃ
            śāntapraśāntopaśāntaṃ mahāmaitrīmahākarūṇāmahāmuditāmahopekṣāśabdamanutpattikadharmakṣāntyabhiṣekabhūmipratilambhaśabdam
            | śrutvā udāraprītiprāmodyaṃ pratilabhate vivekasahagataṃ virāgasahagataṃ śāntasahagataṃ
            nirodhasahagataṃ dharmasahagataṃ bodhipariniṣpattikuśalamūlasahagataṃ ca | sarvaśaścānanda
            sukhāvatyāṃ lokadhātāvakuśalaśabdo nāsti, sarvaśo nīvaraṇaśabdo nāsti, sarvaśo 'pāyadurgativinipātaśabdo
            nāsti, sarvaśo duḥkhaśabdo nāsti | aduḥkhāsukhavedanāśabdo 'pi tāvadānanda tatra nāsti,
            kutaḥ punarduḥkhaśabdo bhaviṣyati? tadanena ānanda paryāyeṇa sā lokadhātuḥ sukhāvatītyucyate
            saṃkṣiptena, na punarvistareṇa kalpo 'pyānanda parikṣayaṃ gacchetsukhāvatyā lokadhātoḥ
            sukhakāraṇeṣu parikīrtyamāneṣu, na tveva śakyaṃ teṣāṃ sukhakāraṇānāṃ paryantamadhigantum
            || Sukhv_18 ||</p>
         
         
         
         
         
         <p>START Sukhv 19:</p>
         
         
         <p>tasyāṃ khalu punarānanda sukhāvatyāṃ lokadhātau ye sattvāḥ pratyājātāḥ pratyājaniṣyante,
            sarve te evaṃrūpeṇa varṇena balena sthāmnā ārohapariṇāhena ādhipatyena puṇyasaṃcayena
            atiṣṇabhirvastrābharaṇodyānavimānakūṭāgāraparibhogairevaṃrūpaśabdagandharasasparśaparibhogaiḥ
            evaṃrūpaiśca sarvairapi bhogaparibhogaiḥ samanvāgatāḥ, tadyathāpi nāma devāḥ paranirmitavaśavartinaḥ
            | na khalu punarānanda sukhāvatyāṃ lokadhātau sattvā audārikayūṣaphāṇitākārāhāramāharanti
            | api tu khalu punaryathārūpamevāharamākāṅkṣanti, tathārūpamāhṛtameva saṃjānanti,
            prīṇitakāyāśca bhavanti prīṇitamānāḥ | na teṣāṃ bhūyaḥ kāye prakṣepaḥ karaṇīyaḥ |
            te prīṇitakāyāstathārūpāṇi gandhajātānyākāṅkṣanti - īddaśaireva gandhajātairdivyaistadbuddhakṣetraṃ
            sarvameva nirdhūpitaṃ bhavati | tatra yastaṃ gandhamāghrātukāmo bhavati, tasya sarvaśo
            gandharvarājño vāsanā na samudācarati | evaṃ ye yathārūpāṇi gandhamālyavilepanacūrṇacīvaracchatradhvajapatākātūryāṇyākāṅkṣanti,
            teṣāṃ tathārūpaiśca taiḥ sarvaṃ tadbuddhakṣetraṃ parisphuṭaṃ bhavati | cīvarāṇyākāṅkṣanti
            nānāvarṇānyanekaśatasahasravarṇāni, teṣāṃ tādṛśaireva cīvararatnaiḥ sarvaṃ tadbuddhakṣetraṃ
            parisphuṭaṃ bhavati,prāvṛtameva cātmānaṃ saṃjānanti | te yathārūpāṇyābharaṇānyākāṅkṣanti,
            tadyathā - śīrṣābharaṇāni vā karṇābharaṇāni vā grīvābharaṇāni vā hastapādābharaṇāni
            vā yadidaṃ mukuṭāni kuṇḍalāni kaṭakakeyūrāṇi vatsahārā rūcakahārā karṇikā mudrikāḥ
            svarṇasūtrāṇi mekhalāḥ svarṇasūtāṇi jālāni muktājālāni sarvaratnajālāni svarṇaratnakiṅkiṇījālāni,
            tathārūpairābharaṇairanekaratnaśatasahasrapratyuptaiḥ sphuṭaṃ (<span class="bold">Sukhv, Vaidya 239</span>) tadbuddhakṣetraṃ paśyanti yadidamābharaṇavṛkṣāvasaktaiḥ | taiścābharaṇairalaṃkṛtamātmānaṃ
            saṃjānanti | te yādṛśaṃ vimānamākāṅkṣanti yadvarṇaliṅgasaṃsthānaṃ yāvadārohapariṇāhaṃ
            nānāratnamayaniryūhaśatasahasrasamalaṃkṛtaṃ nānādivyapuṣpasaṃstīrṇaṃ citropadhānavinyastaparyaṅkam,
            tādṛśameva vimānaṃ teṣāṃ purataḥ prādurbhavati | teṣu manonirvṛtteṣu vimāneṣu saptasaptāsparasahasraparivṛtāḥ
            puraskṛtā viharanti krīḍanti ramante paricārayanti || Sukhv_19 ||</p>
         
         
         
         
         
         <p>START Sukhv 20:</p>
         
         
         <p>na ca tatra lokadhātau devānāṃ vā manuṣyāṇāṃ vā nānātvamasti anyatra saṃvṛtivyavahāreṇa
            devamanuṣyāviti saṃkhyāṃ gacchanti | tadyathā ānanda rājñaścakravartinaḥ purato manuṣyahīno
            manuṣyapretako na bhāsate na tapate na virocate, na ca bhavati viśārado na prabhāśvaraḥ,
            evameva devānāṃ paranirmitavaśavartināṃ purataḥ śakro devānāmindro na bhāsate na tapate
            na virocate yadidamudyānavimānavastrābharaṇairādhipatyena ṛddhyā vā prātihāryeṇa vā
            aiśvaryeṇa vā ānanda, sa khalu dharmābhisamayena dharmaparibhogeṇa vā | tatra ānanda
            yathā devāḥ parinirmitavaśavartinaḥ, evaṃ sukhāvatyāṃ lokadhātau manuṣyā draṣṭavyāḥ
            || Sukhv_20 ||</p>
         
         
         
         
         
         <p>START Sukhv 21:</p>
         
         
         <p>tasyāṃ khalu punarānanda sukhāvatyāṃ lokadhātau pūrvāhṇakālasamaye pratyupasthite
            samantāccaturdiśamākulāḥ samākulā vāyavo vānti | teṣāṃ ratnavṛkṣāṇāṃ citrān darśanīyān
            nānāvarṇānanekavṛntān nānāsurabhidivyagandhaparivāsitān kṣobhayanti saṃkṣobhayanti
            īrayanti samīrayanti yato bahūni puṣpaśatāni tasyāṃ ratnamayyāṃ mahāpṛthivyāṃ prapatanti
            manojñagandhāni darśanīyāni | taiśca puṣpaistadbuddhakṣetraṃ samantātsaptapauruṣaṃ
            saṃskṛtarūpaṃ bhavati | tadyathāpi nāma puruṣaḥ kuśalaḥ pṛthivyāṃ puṣpasaṃstaraṃ saṃstṛṇuyāt,
            ubhābhyāṃ pāṇibhyāṃ samaṃ racayetsucitraṃ darśanīyam, evameva tadbuddhakṣetraṃ taiḥ
            puṣpairnānāgandhavarṇaiḥ samantātsaptapauruṣaṃ sphuṭaṃ bhavati | tāni ca puṣpajātāni
            mṛdūni kācilindikasukhasaṃsparśāni aupamyamātreṇa, yāni nikṣipte pāde caturaṅgulamavanamanti,
            utkṣipte pāde caturaṅgulamevonnamanti | nirgate punaḥ pūrvāhṇakālasamaye tāni puṣpāṇi
            niravaśeṣamantardhīyante | athe tadbuddhakṣetraṃ viviktaṃ ramyaṃ śubhaṃ bhavatyaparikliṣṭaiḥ
            pūrvapuṣpaiḥ | tataḥ punarapi samantāccaturdiśaṃ vāyavo vānti, ye pūrvavadabhinavāni
            puṣpāṇyabhiprakiranti | yathā pūrvāhṇe, evaṃ madhyāhnakālasamaye saṃdhyāyāṃ rātryāḥ
            prathame yāme madhyame yāme paścime yāme | taiśca vātairvāyadbhirnānāgandhaparivāsitaiste
            sattvāḥ spṛṣṭāḥ santaḥ evaṃ sukhasamarpitā bhavanti tadyathāpi nāma nirodhasamāpanno
            bhikṣuḥ || Sukhv_21 ||</p>
         
         
         
         
         
         <p>START Sukhv 22:</p>
         
         
         <p>tasmiścānanda buddhakṣetre sarvaśo 'gnisūryacandragrahanakṣatratārārūpāṇāṃ tamondhakārasya
            nāmadheyaprajñapraptirapi nāsti | sarvaśo rātriṃdivaṃ prajñaptirapi nāsti anyatra
            tathāgatavyavahārāt, sarvaśaścārāmaparigrahasaṃjñā nāsti || Sukhv_22 ||</p>
         
         
         
         
         
         <p>START Sukhv 23:</p>
         
         
         <p>tasyāṃ khalu punarānanda sukhāvatyāṃ lokadhātau kāle divyagandhodakameghā abhipravarṣayanti
            divyāni sarvavarṇikāni kusumāni, divyāni saptaratnāni, divyaṃ candanacūrṇam, divyāśchatradhvajapatākā
            abhipravarṣayanti | divyāni sarvavarṇikāni kusumāni, divyāni (<span class="bold">Sukhv, Vaidya 240</span>) vitānāni dhriyante, divyāni cchatraratnāni sarvābharaṇānyākāśe dhriyante, divyāni
            vādyāni pravādyante, divyāścāpsaraso nṛtyanti || Sukhv_23 ||</p>
         
         
         
         
         
         <p>START Sukhv 24:</p>
         
         
         <p>tasmin khalu punarānanda buddhakṣetre ye sattvā upapannā utpadyante utpasyante, sarve
            te niyatāḥ samyaktve yāvannirvāṇam | tatkasya hetoḥ? nāsti tatra dvayo rāśyorvyavasthānaṃ
            prajñaptirvā yadidamaniyatasya vā mithyātvaniyatasya vā | tadanenāpyānanda paryāyeṇa
            sā lokadhātuḥ sukhāvatītyucyate saṃkṣiptena, na punarvistareṇa | kalpo 'pyānanda parikṣīyeta
            sukhāvatyāṃ lokadhātau sukhakāraṇeṣu parikīrtyamāneṣu, na ca teṣāṃ sukhakāraṇānāṃ
            śakyaṃ paryantamadhigantum || Sukhv_24 ||</p>
         
         
         
         
         
         <p>START Sukhv 25:</p>
         
         
         <p>atha khalu bhagavāṃstasyāṃ velāyāmimā gāthā abhāṣata -</p>
         
         
         <p>
            sarve 'pi sattvāḥ sukhitā bhaveyurviśuddhajñānāḥ paramārthakovidāḥ /<br />
            te kalpakoṭīmatha vāpi cottariṃ sukhāvatīvarṇa prakāśayeyuḥ // Sukhv_vs_23 //
            </p>
         
         
         <p>
            kṣaye kalpakoṭī vajre surāśca sukhāvatīye na ca varṇasāruḥ /<br />
            kṣayaṃ na gacchetpratibhā ca teṣāṃ prakāśayantāna tu varṇa nānāṃ // Sukhv_vs_24 //
            </p>
         
         
         <p>
            ye lokadhātū paramāṇusādṛśāṃśchidyeya bhidyeya rajaśca kuryāt /<br />
            ato bahū uttari lokadhātu pūreta dānaṃ ratanāhi dadyāt // Sukhv_vs_25 //
            </p>
         
         
         <p>
            naitā kalāpi upamāpi tasya puṇyasya bhontī pṛthulokadhātavaḥ /<br />
            ye lokadhātūya sukhāvatīye śrutvaiva nāmaṃ bhavatīha puṇyam // Sukhv_vs_26 //
            </p>
         
         
         <p>
            tato bahū puṇya bhaveta teṣāṃ ye śraddhate jinavacanaṃ saprajñāḥ /<br />
            śraddhā hi mūlaṃ jagatasya prāptaye tasmāddhi śrutvā vicitiṃ vinodayet // Sukhv_vs_27
            //
            </p>
         
         
         <p>iti ||</p>
         
         
         <p>evamaprameyaguṇavarṇā ānanda sukhāvatī lokadhātuḥ || Sukhv_25 ||</p>
         
         
         
         
         
         <p>START Sukhv 26:</p>
         
         
         <p>tasya khalu punarānanda bhagavato 'mitābhasya tathāgatasya daśasu dikṣu ekaikasyāṃ
            diśi gaṅgānadīvālukāsameṣu buddhakṣetreṣu gaṅgānadīvālukāsamā buddhā bhagavanto nāmadheyaṃ
            (<span class="bold">Sukhv, Vaidya 241</span>) parikīrtayante, varṇaṃ bhāṣante, yaśaḥ prakāśayanti, guṇamudīrayanti | tatkasya
            hetoḥ? ye kecitsattvāstasya bhagavato 'mitābhasya nāmadheyaṃ śṛṇvanti, śrutvā cāntaśa
            ekacittotpādamapyadhyāśayena prasādasahagatena cittamutpādayanti,te sarve 'vaivartikatāyāṃ
            santyanuttarāyāḥ samyaksaṃbodheḥ || Sukhv_26 ||</p>
         
         
         
         
         
         <p>START Sukhv 27:</p>
         
         
         <p>ye cānanda kecitsattvāstaṃ tathāgataṃ punaḥ satkāramanasikariṣyanti, bahvaparimitaṃ
            kuśalamūlamavaropayiṣyanti bodhaye cittaṃ pariṇāmya, tatra ca lokadhātāvupapattaye
            praṇidhāsyanti, teṣāṃ so 'mitābhastathāgato 'rhan samyaksaṃbuddho maraṇakālasamaye
            pratyupasthite 'nekabhikṣugaṇaparivṛtaḥ puraskṛtaḥ sthāsyati | tataste taṃ bhagavantaṃ
            dṛṣṭvā prasannacittāścyutāḥ santastatraiva sukhāvatyāṃ lokadhātāvupapatsyante | yaśca
            ānanda ākāṅkṣeta kulaputro vā kuladuhitā vā kimityahaṃ dṛṣṭa eva dharme tamamitābhaṃ
            tathāgataṃ paśyeyamiti, tenānuttarāyāṃ samyaksaṃbodhau cittamutpādya adhyāśayātiśayatayā
            saṃtatyā tasmin buddhakṣetre cittaṃ saṃpreṣya upapattaye kuśalamūlāni ca pariṇāmayitavyāni
            || Sukhv_27 ||</p>
         
         
         
         
         
         <p>START Sukhv 28:</p>
         
         
         <p>ye punastaṃ tathāgataṃ na bhūyo manasikariṣyanti, na ca bahvaparimitaṃ kuśalamūlamabhīkṣṇamavaropayiṣyanti,
            teṣāṃ tādṛśenaiva so 'mitābhastathāgato 'rhan samyaksaṃbuddho varṇasaṃsthānārohapariṇāhena
            bhikṣusaṃghaparivāreṇa ca tādṛśa eva buddhinirmito maraṇakālasamaye purataḥ sthāsyati
            | te tenaiva tathāgatadarśanaprasādālambanena samādhinā apramuṣitayā smṛtyā cyutāstatraiva
            buddhakṣetre pratyājaniṣyanti || Sukhv_28 ||</p>
         
         
         
         
         
         <p>START Sukhv 29:</p>
         
         
         <p>ye punarānanda sattvāstaṃ tathāgataṃ daśacittotpādātsamanusmariṣyanti, spṛhāṃ ca tasmin
            buddhakṣetra utpādayiṣyanti, gambhīreṣu ca dharmeṣu bhāṣyamāṇeṣu tuṣṭiṃ pratilapsyante,
            na vipatsyante,na viṣādamāpatsyante,na saṃsadanamāpatsyante, antaśa ekacittotpādenāpi
            taṃ tathāgataṃ manasikariṣyanti, spṛhāṃ cotpādayiṣyanti tasmin buddhakṣetre, te 'pi
            svapnāntaragatā amitābhaṃ tathāgataṃ drakṣyanti, sukhāvatyāṃ lokadhātāvupapatsyante,
            avaivartikāśca bhaviṣyantyanuttarāyāḥ samyaksaṃbodheḥ || Sukhv_29 ||</p>
         
         
         
         
         
         <p>START Sukhv 30:</p>
         
         
         <p>imaṃ khalvānanda arthavaśaṃ saṃpaśya tathāgatā daśasu dikṣu aprameyāsaṃkhyeyāsu lokadhātuṣu
            tasyāmitābhasya tathāgatasya nāmagheyaṃ parikīrtayanto varṇaṃ ghoṣayantaḥ saṃpraśaṃsāmabhyudīrayanti
            | tasmin khalu punarānanda buddhakṣetre daśabhyo digbhya ekaikasyāṃ diśi gaṅgānadīvālukāsamā
            bodhisattvāstamamitābhaṃ tathāgatamupasaṃkramanti darśanāya vandanāya paryupāsanāya
            paripraśnīkaraṇāya, taṃ ca bodhisattvagaṇaṃ tāṃśca buddhakṣetraguṇālaṃkāravyūhasaṃpadviśeṣān
            draṣṭum || Sukhv_30 ||</p>
         
         
         
         
         
         <p>START Sukhv 31:</p>
         
         
         <p>atha khalu bhagavāṃstasyāṃ velāyāmimamevārthaṃ bhūyasyā mātrayā paridīpayannimā gāthā
            abhāṣata -</p>
         
         
         <p>yathaiva gaṅgānadīvālukāsamā buddhāna kṣetrā amitāyunāyakam // Sukhv_vs_28 //</p>
         
         <span class="note"><span class="bold">Sukhv, Vaidya 242</span></span>
         
         <p>
            bahupuṣpapūṭī gṛhītva te nānāvarṇaṃ surabhī manoramāṃ /<br />
            okiranti naranāyakottamaṃ amitāyuṃ naradevapūjitam // Sukhv_vs_29 //
            </p>
         
         
         <p>
            tatha dakṣiṇapaścimottarāsu buddhāna kṣetrā daśatāsu yāttakāḥ /<br />
            yato yato āgami buddha vandituṃ sabodhisattvā amitāyunāyakam // Sukhv_vs_30 //
            </p>
         
         
         <p>
            bahugandhāpūṭī gṛhitvā nānāvarṇa surabhī manoramāṃ /<br />
            okiranti naranāyakottamaṃ amitāyuṃ naradevapūjitam // Sukhv_vs_31 //
            </p>
         
         
         <p>
            pūjitva vā te bahubodhisattvā vanditva pādāmamitaprabhasya /<br />
            pradakṣiṇīkṛtya vadanti caivaṃ aho 'dbhutaṃ śobhati buddhakṣetram // Sukhv_vs_32 //
            </p>
         
         
         <p>
            te puṣpapūṭīhi punokiranti udagracittā atulāya prītiye /<br />
            kāmaṃ prabhāṣanti purasta nāyake asmāpi kṣetraṃ siya evarūpam // Sukhv_vs_33 //
            </p>
         
         
         <p>
            ye puṣpapūṭā iti kṣipta tatra chatraṃtayā saṃsthihi yojanāśatam /<br />
            svalaṃkṛtaṃ śobhati citraravato chādante buddhasya samanta kāyam // Sukhv_vs_34 //
            </p>
         
         
         <p>
            te bodhisattvā tathā satkaritvā kathaṃ karontī iti tuṣṭa tatra /<br />
            sulabdha lābhāḥ khalu tehi sattvaiḥ yehī śrutaṃ nāma narottamasya // Sukhv_vs_35 //
            </p>
         
         
         <p>
            asmehi pī lābha sulabdhapūrvā yadā gatāsya ima buddhakṣetram /<br />
            paśyātha svapnopama maitra kīdṛśaṃ yatkalpitaṃ kalpasahasra śāstuḥ // Sukhv_vs_36
            //
            </p>
         
         <span class="note"><span class="bold">Sukhv, Vaidya 243</span></span>
         
         <p>
            paśyātha buddhā vara puṇyarāśiḥ parivṛto śobhati bodhisattvaiḥ /<br />
            amitābhasya ābhā amitā ca tejā amitaṃ ca āyūramitaśca saṃghaḥ // Sukhv_vs_37 //
            </p>
         
         
         <p>
            smitaṃ karotī amitāyunāthaṃ ṣaṭtriṃśakoṭīnayutāna arciṣām /<br />
            ye niścaritvā mukhamaṇḍalātaḥ sphūranti kṣetrāṇi sahasrakoṭīḥ // Sukhv_vs_38 //
            </p>
         
         
         <p>
            tāḥ sarvasūrīḥ punaretya tatra mūrdhe ca astaṃ gami nāyakasya /<br />
            devā manuṣyā janayanti prītiṃ arcistadā asyamidāṃ viditvā // Sukhv_vs_39 //
            </p>
         
         
         <p>
            uttiṣṭhate buddhasuto mahāyaśā nātha so hi avalokiteśvaraḥ /<br />
            ko heturatra bhagavaṃ kaḥ pratyayo yena smitaṃ kurvasi lokanātha // Sukhv_vs_40 //
            </p>
         
         
         <p>
            taṃ vyākarohī yatra so 'rthakovido hitānukampī bahusattvamocakaḥ /<br />
            śrutveti vācaṃ paramāṃ manoramāṃ udagracittā bhaviṣyanti sattvāḥ // Sukhv_vs_41 //
            </p>
         
         
         <p>
            ye bodhisattvā bahulokadhātutaḥ sukhāvatīṃ prasthita buddha paśyatāṃ /<br />
            te śrutvā prītiṃ vipulāṃ janetvā kṣipramimaṃ kṣetra vilokayeyuḥ // Sukhv_vs_42 //
            </p>
         
         
         <p>
            āgatya ca kṣetramidaṃ udāraṃ ṛddhībalaṃ prāpuṇi kṣiprameva /<br />
            divyaṃ ca cakṣustatha śrotra divyaṃ jātismarāḥ pāramikovidāśca // Sukhv_vs_43 //
            </p>
         
         
         <p>
            amitāyu buddhastada vyākaroti mama hyayaṃ praṇidhi babhūva pūrvam /<br />
            kathaṃ pi sattvā śruṇiyāni nāma vrajeyu kṣetraṃ mama nityameva // Sukhv_vs_44 //
            </p>
         
         <span class="note"><span class="bold">Sukhv, Vaidya 244</span></span>
         
         <p>
            sa me ayaṃ praṇidhi prapūrṇa śobhanā sattvāśca ebhi bahulokadhātutaḥ /<br />
            āgatya kṣipraṃ mama antikasmiṃ avaivartikā bhontiha ekajātiyā // Sukhv_vs_45 //
            </p>
         
         
         <p>
            tasmādya icchatiha bodhisattvaḥ mamāpi kṣetraṃ siya evarūpam /<br />
            ahaṃ pi sattvān bahu mocayeyaṃ nāmena ghoṣeṇa tha darśanena // Sukhv_vs_46 //
            </p>
         
         
         <p>
            sa śīghraśīghraṃ tvaramāṇarūpaḥ sukhāvatīṃ gacchatu lokadhātum /<br />
            gattvā ca pūrvamamitaprabhasya pūjetu buddhāna sahasrakoṭīḥ // Sukhv_vs_47 //
            </p>
         
         
         <p>
            buddhāna koṭī bahu pūjayitvā ṛddhībalena bahu kṣetra gattvā /<br />
            kṛtvāna pūjāṃ sugatāna santike bhaktyā gamiṣyanti sukhāvatītaḥ // Sukhv_vs_48 //
            </p>
         
         
         <p>iti || Sukhv_31 ||</p>
         
         
         
         
         
         <p>START Sukhv 32:</p>
         
         
         <p>tasya khalu punarānanda amitāyuṣastathāgatasyārhataḥ samyaksaṃbuddhasya bodhivṛkṣaḥ
            | sa daśa yojanaśatānyuccaistvena,aṣṭau yojanaśatānyabhipralambitaśākhāpatrapalāśaḥ
            pañcayojanaśatamūlārohapariṇāhaḥ sadāpatraḥ sadāpuṣpaḥ sadāphalo nānāvarṇo 'nekaśatasahasravarṇo
            nānāpatro nānāpuṣpo nānāphalo nānāvicitrabhūṣaṇasamalaṃkṛtaścandrabhāsamaṇiratnaparisphuṭaḥ
            śakrābhilagnamaṇiratnavicitritaścintāmaṇiratnākīrṇaḥ sāgaravaramaṇiratnasuvicitrito
            divyasamatikrāntaḥ svarṇasūtrābhipralambito rucakahāraratnahāravatsahārakaṭakahāralohitamuktāhāranīlamuktāhārasiṃhalatāmekhalākalāparatnasūtrasarva-ratnavastuśatābhivicitritaḥ
            svarṇajālamuktājālasarvaratnajālakiṅkiṇījālatato makarasvastikanandyāvartacandrasamalaṃkṛtaḥ
            kiṅkiṇīmaṇijālasauvarṇasarvaratnālaṃkāravibhūṣito yathāśayasattvavijñaptisamalaṃkṛtaśca
            | tasya khalu punarānanda bodhivṛkṣasya vātasamīritasya yaḥ śabdo ghoṣo niścarati
            so 'parimāṇāṃllokadhātūn vijñāpayati | tatrānanda yeṣāṃ sattvānāṃ sa bodhivṛkṣaḥ śrotrāvabhāsamāgacchati,
            teṣāṃ śrotrarogo na pratikāṅkṣitavyo yāvadbodhiparyantam | yeṣāmaprameyāsaṃkhyeyācintyātulyāmāpyāparimāṇānabhilāpyānāṃ
            sattvānāṃ sa bodhivṛkṣaścakṣuṣa ābhāsamāgacchati, teṣāṃ cakṣūrogo na pratikāṅkṣitavyo
            yāvadbodhiparyantam | ye khalu punarānanda sattvāstato bodhivṛkṣādgandhaṃ jighranti,
            teṣāṃ yāvadbodhiparyantaṃ na jātu ghrāṇaroagaḥ pratikāṅkṣitavyaḥ | ye sattvāstato
            bodhivṛkṣatphalānyāsvādayanti, teṣāṃ yāvadbodhiparyantaṃ na jātu jihvārogaḥ pratikāṅkṣitavyaḥ
            | ye sattvāstasya bodhivṛkṣasyābhayā sphuṭā (<span class="bold">Sukhv, Vaidya 245</span>) bhavanti, teṣāṃ yāvadbodhiparyantaṃ na jātu kāyarogaḥ pratikāṅkṣitavyaḥ | ye ca
            khalu punarānanda sattvāstaṃ bodhivṛkṣaṃ dharmato nidhyāyanti, teṣāṃ tata upādāya
            yāvadbodhiparyantaṃ na jātu cittavikṣepaḥ pratikāṅkṣitavyaḥ | sarve ca te sattvāḥ
            sahadarśanāttasya bodhivṛkṣasyāvaivartikāḥ saṃtiṣṭhante yadutānuttarāyāḥ samyaksaṃbodheḥ
            | tisraśca kṣāntīḥ pratilabhante yadidaṃ ghoṣānugāmanulomikīmanutpattikadharmakṣāntiṃ
            ca tasyaivāmitāyuṣastathāgatasya pūrvapraṇidhānādhiṣṭhānena pūrvajinakṛtādhikāratayā
            pūrvapraṇidhānaparicaryayā ca susamāpyayā subhāvitayānūnāvikalatayā || Sukhv_32 ||</p>
         
         
         
         
         
         <p>START Sukhv 33:</p>
         
         
         <p>tatraiva khalu punarānanda ye bodhisattvāḥ pratyājātāḥ pratyājāyante pratyājaniṣyante
            vā, sarve te ekajātipratibaddhāstata evānuttarāṃ samyaksaṃbodhimabhisaṃbhotsyante
            sthāpayitvā praṇidhānavaśaṃ ye te bodhisattvā mahāsiṃhanādanādina udārasaṃnāhasaṃnaddhāḥ
            sarvasattvaparinirvāṇābhiyuktāśca || Sukhv_33 ||</p>
         
         
         
         
         
         <p>START Sukhv 34:</p>
         
         
         <p>tasmina khalu punarānanda buddhakṣetre ye śrāvakānte vyāmaprabhāḥ, te bodhisattvāste
            yojanakoṭīśatasahasraprabhāḥ, sthāpayitvā dvau bodhisattvau yayoḥ prabhayā sā lokadhātuḥ
            satatasamitaṃ nityāvabhāsasphuṭā | atha khalvāyuṣmānānando bhagavantametadavocat -
            kiṃnāmadheyau bhagavaṃstau bodhisattvau mahāsattvau? bhagavānāha - ekastayorānanda
            avalokiteśvaro bodhisattvo mahāsattvaḥ dvitīyo mahāsthāmaprāpto nāma | ita eva cānanda
            buddhakṣetrāccyutā tau tatropapannau || Sukhv_34 ||</p>
         
         
         
         
         
         <p>START Sukhv 35:</p>
         
         
         <p>tatra cānanda buddhakṣetre ye bodhisattvāḥ pratyājātāḥ, sarve te dvātriṃśanmahāpuruṣalakṣaṇasamanvāgatāḥ
            paripūrṇagātrā dhyānābhijñākovidāḥ prajñāprabhedakuśalāstīkṣṇendriyāḥ susaṃvṛtendriyā
            ājñātāvīndriyā adīnābalendriyāḥ pratilambhakṣāntikā anantāparyantaguṇāḥ || Sukhv_35
            ||</p>
         
         
         
         
         
         <p>START Sukhv 36:</p>
         
         
         <p>tasmin khalu punarānanda buddhakṣetre ye bodhisattvā pratyājātāḥ, sarve te 'virahitā
            buddhadarśanenāvinipātadharmāṇo yāvadbodhiparyantam | sarve te tata upādāya na jātu
            jātismarā bhaviṣyanti sthāpayitvā tathārūpeṣu kalpasaṃkṣobheṣu ye pūrvasthānapraṇihitāḥ
            pañcasu kaṣāyeṣu vartamāneṣu yadā buddhānāṃ bhagavatāṃ loke prādurbhāvo bhavati tadyathāpi
            nāma mamaitarhi || Sukhv_36 ||</p>
         
         
         
         
         
         <p>START Sukhv 37:</p>
         
         
         <p>tasmin khalu punarānanda buddhakṣetre ye bodhisattvāḥ pratyājātāḥ, sarve te ekapurobhaktenānyāṃllokadhātūn
            gatvā anekāni buddhakoṭīniyutaśatasahasrāṇyupatiṣṭhanti yāvadākāṅkṣanti buddhānubhāvena
            | te yathā yathā cittamutpādayanti evamevaṃrūpaiḥ puṣpadhūpadīpagandhamālyavilepanacūrṇacīvaracchatradhvajapatākāvaijayantītūryasaṃgītivādyaiḥ
            pūjāṃ kuryāma iti, teṣāṃ sahacittotpādāttathārūpāṇi ca sarvapūjāvidhānāni pāṇau prādurbhavanti
            | te taiḥ puṣpairyāvadvādyaisteṣu buddheṣu bhagavatsu pūjāṃ kurvanto bahvaparimāṇāsaṃkhyeyaṃ
            kuśalamupacinvanti | sacetpunarākāṅkṣanti evaṃrūpāḥ puṣpapuṭāḥ pāṇau prādurbhavantviti,
            teṣāṃ sahacittotpādānnānāvarṇā anekavarṇā nānāgandhā divyāḥ puṣpapuṭāḥ pāṇau prādurbhavanti
            | te taistathārūpaiḥ puṣpapuṭaistān buddhān bhagavato 'vakiranti abhyavakiranti abhiprakiranti
            | teṣāṃ ca yaḥ sarvaparītaḥ puṣpapuṭa (<span class="bold">Sukhv, Vaidya 246</span>) utsṛṣṭaḥ sa daśayojanavistaraṃ puṣpacchatraṃ prādurbhavati uparyantarīkṣe | dvitīye
            cānutsṛṣṭe na prathamo dharaṇyāṃ prapatati | santi tatra puṣpapuṭā ya utsṛṣṭāḥ santo
            viṃśatiyojanavistārāṇi puṣpacchatrāṇyuparyantarīkṣe prādurbhavanti | santi triṃśaccatvāriṃśatpañcāśadyojanavistārāṇi,
            santi yāvadyojanaśatasahasravistārāṇi puṣpacchatrāṇyuparyantarīkṣe prādurbhavanti
            | tatra ye udāraṃ prītiprāmodyaṃ saṃjanayanti, udāraṃ ca cittaudvilyaṃ pratilabhante,
            te bahvaparimitamasaṃkhyeyaṃ kuśalamūlamavaropya bahūni ca buddhakoṭīniyutaśatasahasrāṇyupasthāya
            ekapūrvāhṇena punarapi sukhāvatyāṃ lokadhātau pratiṣṭhante tasyaivāmitāyuṣastathāgatasya
            pūrvapraṇidhānādhiṣṭhānaparigraheṇa pūrvadattadharmaśravaṇena pūrvajināvaropitakuśalamūlatayā
            pūrvapraṇidhānasamṛddhiparipūryātmabhūtayā suvibhaktabhāvitayā || Sukhv_37 ||</p>
         
         
         
         
         
         <p>START Sukhv 38:</p>
         
         
         <p>tasmin khalu punarānanda buddhakṣetre ye sattvāḥ pratyājātāḥ, sarve te sarvajñatāsahagatāmeva
            dharmakathāṃ kathayanti | na ca tatra buddhakṣetre sattvānāṃ kācitparigrahasaṃjñāsti
            | te sarve ca tadbuddhakṣetramanucaṃkramamāṇā anuvicaranto na ratiṃ nāratimutpādayanti
            | prakrāmantaścānapekṣāḥ, na ca prakrāmanti sāpekṣāḥ | sarvasattveṣāmeva cittaṃ nāsti
            | tatra khalu punarānanda sukhāvatyāṃ lokadhātau ye sattvāḥ pratyājātāḥ, nāsti teṣāmanyatamakasaṃjñā,
            nāsti svakasaṃjñā, nāstyasamasaṃjñā, nāsti vigrahaḥ,nāsti vivādaḥ,nāsti virodhaḥ |
            samacittā maitracittā mṛducittāḥ snigdhacittāḥ karmaṇyacittāḥ prasannacittāḥ sthiracittā
            vinīvaraṇacittā akṣubhitacittā alulitacittāḥ prajñāpāramitācaryācaraṇacittāścittādhārabuddhipraviṣṭāḥ
            | sāgarasamāḥ prajñayā,merusamā buddhyā, anekaguṇasaṃnicayāḥ, bodhyaṅgasaṃgītyā vikrīḍitāḥ,
            buddhasaṃgītyabhiyuktā māṃsacakṣuḥ pravicinvanti, divyaṃ cakṣurabhinirharanti, prajñācakṣurgatiṃgatā
            dharmacakṣuḥpāragatā buddhacakṣurniṣpādayanto darśayanto dyotayanto vistareṇa prakāśayanto
            'saṅgajñānamabhinirharanti | traidhātukasamatāyāmabhiyuktā dāntacittāḥ śāntacittāḥ
            sarvadharmadhātūpalabdhisamanvāgatāḥ samudayaniruktikuśalā dharmaniruktisamanvāgatā
            hārāhārakuśalā nayānayakuśalāḥ sthānakuśalā laukikīṣu kathāsvanapekṣā viharanti |
            lokottarābhiḥ kathābhiḥ sāraṃ pratyayanti | sarvadharmaparyeṣṭikuśalāḥ sarvadharmaprakṛtivyupaśamajñānavihāriṇo
            'nupalambhagocarā niṣkiṃcanā nirupādānā niścintā nirupadhayo 'nupādāya suvimuktā anaṅgaṇā
            aparyasthāyino 'bhijñāsu amūlasthāyino 'saṅgācārikā anavalīnā gambhīreṣu dharmeṣvabhiyuktā
            na saṃsīdanti dūranubodhabuddhajñānapraveśodgatā ekāyanamārgānuprāptā nirvicikitsāstīrṇakathaṃkathā
            aparapratyayajñānā anadhimāninaḥ | sumerusamā jñānābhyudgatāḥ | sāgarasamā buddhyakṣobhyāḥ
            | candrasūryaprabhātikrāntāḥ prajñābhayā pāṇḍarasuśuklaśuddhaśubhacittatayā ca | uttaptahemavarṇasadṛśā
            avabhāsanirbhāsatayā ca | vasuṃdharāsadṛśāḥ sarvasattvaśubhāśubhakṣamaṇatayā | apsadṛśāḥ
            sarvakleśamūlanirdhāvanapravāhaṇatayā ca | agnirājasadṛśāḥ sarvadharmamanyanākleśanirdahanatayā
            | vāyusadṛśāḥ sarvalokāsañjanatayā | ākāśasadṛśāḥ sarvadharmanairvedhikatayā sarvaśo
            niṣkiṃcanatayā ca | (<span class="bold">Sukhv, Vaidya 247</span>) padmasadṛśāḥ sarvalokānupaliptatayā | kālānusārimahāmeghasadṛśā dharmābhigarjanatayā
            | mahāvṛṣṭisadṛśā dharmasalilābhipravarṣaṇatayā | ṛṣabhasadṛśā mahāgaṇābhibhavanatayā
            | mahānāgasadṛśāḥ paramasudāntacittatayā | bhadrāśvājāneyasadṛśāḥ suvinītatayā | siṃhamṛgarājasadṛśā
            vikramavaiśāradyāsaṃtrastatayā | nyagrodhadrumarājasadṛśāḥ sarvasattvaparitrāṇatayā
            | parvatarājasadṛśāḥ sarvaparapravādyakampanatayā | gaganasadṛśā aparimāṇamaitrīprabhāvanatayā
            | mahābrahmasamāḥ sarvakuśalamūladharmādhipatyapūrvaṃgamatayā | pakṣisadṛśā asaṃnicayasthānatayā
            | garuḍadvijarājasadṛśāḥ sarvaparapravādividhvaṃsanatayā | udumbarapuṣpasadṛśā durlabhāpratyarthitayā
            | nāgavatsusamāhitā avikṣiptājihmendriyatayā | viniścayakuśalāḥ kṣāntisaurabhyabahulāḥ
            | anīrṣukāḥ parasaṃpattyaprārthanatayā | viśāradā dharmakathā svatṛptā dharmaparyeṣṭayā
            | vaiḍūryasadṛśāḥ śīlena | ratnākarāḥ śrutena | mañjusvarā mahādharmadundubhinirghoṣeṇa
            | mahādharmabherīṃ parāghnanto mahādharmaśaṅkhamāpūrayanto mahādharmadhvajamucchrāpayanto
            dharmolkāṃ prajvālayantaḥ prajñāvilokino 'saṃmūḍhā nirdoṣāḥ śāntakhilāḥ śuddhā nirāmagandhā
            alubdhāḥ saṃvibhāgaratā muktatyāgāḥ prasṛtapāṇayo dānasaṃvibhāgaratā dharmāmiṣābhyāṃ
            dāne 'matsariṇo 'saṃsṛṣṭā urtrastamānasā viraktā dhīrā dhaureyā dhṛtimanto hrīmantaḥ
            suvyūḍhasattvā nirgāḍhāḥ prāptābhijñāḥ suratāḥ sukhasaṃvāsā arthakarā lokapradyotā
            nāpadāgantuṃ dhīrā rāgaṃ tamaḥ pranekasvaṣṭhaḥ(?) śokāpagatā nirmalā nimeṣaprahīṇā
            vikrīḍitābhijñā hetubalikāḥ praṇidhānabalikā ajihmā akuṭilā ete lakṣakoṭīniyutaśatasahasrāvaropitakuśalamūlā
            utpāṭitamānaśalyā apagatarāgadveṣamohāḥ śuddhāḥ śuddhādhimuktā jinabalapraśastā lokapaṇḍitā
            uttaptajñānasamudāgatā jinasutāścittaudbilyasamanvāgatāḥ śūrā dṛḍhā amamā akhilā atulā
            arajaskāḥ sahitā udārā ṛṣabhā hrīmanto dhṛtimantaḥ smṛtimanto matimanto gatimantaḥ
            prajñāśastrapraharaṇā puṇyavanto dyutimanto vyapagatakhilā malaprahīṇāḥ smṛtiyuktāḥ
            śāntajñānālambhāḥ | īdṛśā ānanda tasmin buddhakṣetre sattvāḥ saṃkṣiptena ca | vistareṇa
            punaḥ sacetkalpakoṭīniyutaśatasahasrasthitikenāpyāyuṣpramāṇena tathāgatā nirdiśyeran,naiva
            śakyaṃ teṣāṃ satpuruṣāṇāṃ guṇaparyantamadhigantum, na ca tathāgatasya vaiśāradyopacchedo
            bhavet | tatkasya hetoḥ? ubhayamapyeva ānanda acintyamatulyaṃ yadidaṃ teṣāṃ bodhisattvānāṃ
            guṇāstathāgatasya cānuttaraprajñāpratibhānam || Sukhv_38 ||</p>
         
         
         
         
         
         <p>START Sukhv 39:</p>
         
         
         <p>api cānanda uttiṣṭha, paścānmukhībhūtvā puṣpāvakīrṇāñjalīṃ pragṛhya praṇipata | eṣā
            sā dig yatra sa bhagavānamitābhastathāgato 'rhan samyaksaṃbuddhastiṣṭhati dhriyate
            yāpayati, dharmaṃ ca deśayati virajo viśuddhaṃ yasya tannāmadheyamanāvaraṇe daśadiśi
            loke vighuṣṭam ekaikasyāṃ diśi gaṅgānadīvālukāsamā buddhā bhagavanto varṇayanti stuvanti
            praśaṃsantyasakṛdasakṛdasaṅgavācāprativākyāḥ | evamukte āyuṣmānānando bhagavantametadavocat
            - icchāmyahaṃ bhagavaṃstamamitābhamamitaprabhamamitāyuṣaṃ tathāgatamarhantaṃ samyaksaṃbuddhaṃ
            draṣṭum, tāṃśca bodhisattvān mahāsattvān bahubuddhakoṭīniyutaśatasahasrāvaropitakuśalamūlān
            | samanantarabhāṣitā āyuṣmatānandeneyaṃ (<span class="bold">Sukhv, Vaidya 248</span>) vāk, atha tāvadeva so 'mitābhastathāgato 'rhan samyaksaṃbuddhaḥ svapāṇitalāttathārūpaṃ
            raśmiṃ prāmuñcadyadidaṃ koṭīniyutaśatasahasratamaṃ buddhakṣetraṃ mahatāvabhāsena sphuṭamabhūt
            | tena khalu punaḥ samayena sarvatra koṭīśatasahasrabuddhakṣetrāṇāṃ ye kecitkālaparvatā
            vā ratnaparvatā vā merumahāmerumucilindamahāmucilindacakravālamahācakravālā vā citayo
            vā stambhā vā vṛkṣagahanodyānavimānāni divyamanuṣyakāṇi, tāni sarvāṇi tasya tathāgatasya
            tayā prabhayābhinirbhinnānyabhūvan samabhibhūtāni | tadyathāpi nāma puruṣo vyāmamātrake
            'nvito dvitīyaṃ puruṣaṃ pratyavekṣedāditye 'bhyudgate, evamevāsmin buddhakṣetre bhikṣubhikṣuṇyupāsakopāsikādevanāgayakṣarākṣasagandharvāsuragaruḍakinnaramahoragamanuṣyāmanuṣyāśca
            tasyāṃ velāyāmadrākṣustamamitābhaṃ tathāgatamarhantaṃ samyaksaṃbuddhaṃ sumerumiva
            parvatarājaṃ sarvakṣetrābhyudgataṃ sarvā diśo 'bhibhūya bhāsamānaṃ tapantaṃ virocamānaṃ
            vibhrājamānam, taṃ ca mahāntaṃ bodhisattvagaṇaṃ taṃ ca bhikṣusaṃghaṃ yadidaṃ buddhānubhāvena
            tasyāḥ prabhāyāḥ pariśuddhatvāt | tadyatheyaṃ mahāpṛthivī ekodakajātā bhavet, tatra
            na vṛkṣā na parvatā na dvīpā na tṛṇagulmauṣadhivanaspatayo na nadīśvabhraprapātāḥ
            prajñāpayeran, anyatraikārṇavībhūtā mahāpṛthivyekā syāt, evameva tasmin buddhakṣetre
            nāstyanyatkiṃcilliṅgaṃ vā nimittaṃ vā anyatraiva vyāmaprabhāḥ śrāvakāste ca yojanakoṭīśatasahasraprabhā
            bodhisattvāḥ | sa ca bhagavānamitābhastathāgato 'rhan samyaksaṃbuddhastaṃ ca śrāvakagaṇaṃ
            taṃ ca bodhisattvagaṇamabhibhūya sarvā diśaḥ prabhāsayan saṃdṛśyate | tena khalvapi
            samayena tasyāṃ sukhāvatyāṃ lokadhātau bodhisattvāḥ śrāvakadevamanuṣyāśca sarve te
            imāḥ sahālokadhātuṃ śākyamuniṃ ca tathāgatamarhantaṃ samyaksaṃbuddhamarhatā bhikṣusaṃghena
            parivṛtaṃ paśyanti sma dharmaṃ deśayantam || Sukhv_39 ||</p>
         
         
         
         
         
         <p>START Sukhv 40:</p>
         
         
         <p>tatra khalu bhagavānajitaṃ bodhisattvaṃ mahāsattvamāmantrayate sma - paśyasi tvamajita
            amuṣmina buddhakṣetre guṇālaṃkāravyūhasaṃpadam? upariṣṭāccāntarīkṣe ārāmaramaṇīyānyudyānaramaṇīyāni
            nadīpuṣkariṇīramaṇīyāni nānāratnapadmotpalakumudapuṇḍarīkākīrṇāni? adhastācca dharaṇītalamupādāya
            yāvadakaniṣṭhabhavanādgaganatalaṃ puṣpābhikīrṇaṃ puṣpāvalisamupaśobhitaṃ nānāratnastambapaṅktiparisphuṭaṃ
            tathāgatābhinirmitanānādvijasaṃghaniṣevitam? ajito bodhisattva āha - paśyāmi bhagavan
            | bhagavānāha - paśyasi punastvamajita etānamarān dvijasaṃghān sarvabuddhakṣetraṃ
            buddhasvareṇābhivijñāpayantaṃ yenaite bodhisattvā nityamavirahitā buddhānusmṛtyā?
            ajita āha - paśyāmi bhagavan | bhagavānāha - paśyasi punastvamajita atra buddhakṣetre
            'mūn sattvān yojanaśatasahasrikeṣu vimāneṣvabhirūḍhānantarīkṣe sasatkārān krāmantaḥ?
            ajita āha - paśyāmi bhagavan | bhagavānāha - tatkiṃ manyase ajita asti kiṃcinnānātvaṃ
            devānāṃ paranirmitavaśavartināṃ sukhāvatyāṃ lokadhātau manuṣyāṇāṃ vā? ajita āha -
            ekamapyahaṃ bhagavan nānātvaṃ na samanupaśyāmi yāvanmaharddhikā atra sukhāvatyāṃ lokadhātau
            manuṣyāḥ | bhagavānāha - paśyasi punastvamajita tatra sukhāvatyāṃ lokadhātāveteṣāṃ
            manuṣyāṇāmudāreṣu padmeṣu garbhāvāsam? āha - tadyathāpi nāma devāstrāyastriṃśā devā
            yāmā vā pañcāśadyojanikeṣu vā (<span class="bold">Sukhv, Sukhv, Vaidya 249</span>) yojanaśatikeṣu vā pañcayojanaśatikeṣu vā vimāneṣu praviṣṭāḥ krīḍanti ramanti paricārayanti,
            evamevāhaṃ bhagavan atra sukhāvatyāṃ lokadhātāveteṣāṃ manuṣyāṇāmudāreṣu padmeṣu garbhāvāsaṃ
            paśyāmi || Sukhv_40 ||</p>
         
         
         
         
         
         <p>START Sukhv 41:</p>
         
         
         <p>santi khalu punaratra bhagavan sattvā ya aupapādukāḥ padmeṣu paryaṅkaiḥ prādurbhavanti
            | tatko 'tra bhagavan hetuḥ kaḥ pratyayo yadanye garbhāvāsaṃ prativasanti, anye punaraupapādukāḥ
            padmeṣu paryaṅkaiḥ prādurbhavanti? bhagavānāha - ye te ajita bodhisattvā anyeṣu buddhakṣetreṣu
            sthitāḥ sukhāvatyāṃ lokadhātāvupapattaye vicikitsāmutpādayanti, tena cittena kuśalamūlānyavaropayanti,
            teṣāmatra garbhāvāso bhavati | ye punarnirvicikitsāmutpādya cchinnakāṅkṣāḥ sukhāvatyāṃ
            lokadhātāvupapattaye kuśalamūlānyavaropayanti, buddhānāṃ bhagavatāmasaṅgajñānamevākalpayanti
            abhiśraddadhati adhimucyante,te aupapādukāḥ padmeṣu paryaṅkaiḥ prādurbhavanti | ye
            te ajita bodhisattvā mahāsattvā anyatra buddhakṣetreṣu sthitāścittamutpādayanti amitābhasya
            tathāgatasyārhataḥ samyaksaṃbuddhasya darśanāya, na vicikitsāmutpādayanti, na kāṅkṣanti
            asaṅgaṃ buddhajñānam, svakuśalamūlaṃ cābhiśraddadhati, teṣāmaupapādukānāṃ paryaṅkaiḥ
            prādurbhūtānāṃ muhūrtamātreṇa evaṃrūpaḥ kāyo bhavati tadyathānyeṣāṃ ciropapannānāṃ
            sattvānām | paśya ajita prajñāviśeṣaṃ prajñāvaimātryaṃ prajñāparihāṇiṃ prajñāparīttatām
            - yattu hitāya pañcavarṣaśatāni parihīṇā bhavanti buddhadarśanādbodhisattvadarśanāddharmaśravaṇāddharmasaṃkathanāt
            | kuśalamūlacaryāyāḥ parihīṇā bhavanti sarvakuśalamūlasaṃpattibhiḥ yadidaṃ vicikitsāpatitaiḥ
            saṃjñāmanasikāraiḥ | tadyathāpi nāma ajita rājñaḥ kṣatriyasya mūrdhābhiṣiktasya bandhanāgāraṃ
            bhavetsarvasauvarṇavaiḍūryapratyuptamavasaktapaṭṭamālyadāmakalāpaṃ nānāraṅgavibhavavitānaṃ
            dūṣyapaṭṭasaṃchannaṃ nānāpuṣpakusumābhikīrṇamudāradhūpanirdhūpitaṃ prāsādaharmyaniryūhagavākṣavedikātoraṇavicitraṃ
            saptaratnaṃ kiṅkiṇījālasaṃchannaṃ caturasraṃ catuḥsthūṇaṃ caturdvāraṃ catuḥsopānam
            | tatra tasya sa rājñaḥ putraḥ kenacideva kṛtyena prakṣipya jāmbūnadasuvarṇamayairnigaḍairbaddho
            bhavati | tasya ca tatra paryaṅkaḥ prajñaptaḥ syādanekagoṇikāstīrṇastūlikāparṇakāstīrṇaḥ
            kāliṅgaprāvaraṇapratyāstaraṇasottarapadacchada ubhayāntalohitopadhānaścitro darśanīyaḥ
            | sa tatra tadābhiṣaṇṇo vā abhisaṃpanno vā bhavet | bahu cāsyānekavidhaṃ śuci vinītaṃ
            pānabhojanaṃ tatropanāmyeta | tatkiṃ manyase ajita udārastasya rājaputrasya sa paribhogo
            bhavet? ajita āha - udāro bhagavan | bhagavānāha - tatkiṃ manyase ajita api tvāsvādayettatra
            niśāmayecca,tena vā tuṣṭiṃ vidyāt?āha - no hīdaṃ bhagavan | api tu khalu punaryadyapanītya
            rājñā tatra bandhanāgāre prakṣipto bhavet,sa tato mokṣamevākāṅkṣet | abhijātān kumārānamātyān
            stryāgārān śreṣṭhino gṛhapatīn koṭṭarājāṃśca paryeṣayet, ya enaṃ tato bandhanāgārātparimocayeyuḥ
            | kiṃcāpi bhagavaṃstasya rājakumārasya tatra bandhānāgāre nābhiratiḥ, nātra parimucyate,
            yāvanna rājā prasādamupadarśayati | bhagavānāha - evameva ajita ye te bodhisattvā
            vicikitsāpatitāḥ kuśalamūlānyavaropayanti, (<span class="bold">Sukhv, Vaidya 250</span>) kāṅkṣati buddhajñānam, kiṃcāpi tena buddhanāmaśravaṇena tena ca cittaprasādamātreṇa
            atra sukhāvatyāṃ lokadhātāvupapadyante, na tu khalvaupapādukāḥ padmeṣu paryaṅkaiḥ
            prādurbhavanti, api tu padmeṣu garbhāvāsaṃ prativasanti | kiṃcāpi teṣāṃ tatrodyānavimānasaṃjñāḥ
            saṃtiṣṭhante, nāstyuccāraprasrāvam, nāsti kheṭasiṃhāṇakam, na pratikūlaṃ manasaḥ pravartate,
            api tu khalu punaḥ pañca varṣaśatāni virahitā bhavanti buddhadarśanena dharmaśravaṇena
            bodhisattvadarśanena dharmasāṃkathyaviniścayena sarvakuśalamūlena dharmacaryābhiśca
            | kiṃcāpi te tatra nābhiramante na tuṣṭiṃ vijānanti,api tu khalu punaḥ pūrvāparān
            kṣapayitsate bhūyastataḥ paścānniskrāmanti | na caiṣāṃ tato niṣkrāmatāṃ niṣkramaḥ
            prajñāyate ūrdhvamadhastiryagvā | paśya ajita etarhi nāma pañcabhirvarṣaśatairbahūni
            buddhakoṭīniyutaśatasahasropasthānāni syurbahvaparimāṇāsaṃkhyeyāprameyāṇi ca kuśalamūlānyavaropayitavyāni
            | tatsarvaṃ vicikitsādoṣeṇa vināśayanti | paśya ajita kiyanmahate 'narthāya bodhisattvānāṃ
            vicikitsā saṃvartata iti | tasmāttarhi ajita bodhisattvairnirvicikitsairbodhaye cittamutpādya
            kṣipraṃ sarvasattvahitasukhādhānāya sāmarthyapratilambhārthaṃ sukhāvatyāṃ lokadhātāvupapattaye
            kuśalamūlāni pariṇāmayitavyāni, yatra bhagavānamitābhastathāgato 'rhan samyaksaṃbuddhaḥ
            || Sukhv_41 ||</p>
         
         
         
         
         
         <p>START Sukhv 42:</p>
         
         
         <p>evamukte ajito bodhisattvo bhagavantametadavocat - kiṃ punarbhagavan bodhisattvā ito
            buddhakṣetrātpariniṣpannā anyeṣāṃ vā buddhānāṃ bhagavatāmantikātsukhāvatyāṃ lokadhātāvupapatsyante?
            bhagavānāha - ito hyajita buddhakṣetrād dvāsaptatikoṭīniyutāni bodhisattvānāṃ pariniṣpannāni
            yāni sukhāvatyāṃ lokadhātāvupapatsyante pariniṣpannānāmavaivartikānāṃ bahubuddhakoṭīniyutaśatasahasrāṇyavaropitaiḥ
            kuśalamūlaiḥ, kaḥ punarvādastataḥ parīttataraiḥ kuśalamūlaiḥ duṣprasahasya tathāgatasyāntikādaṣṭādaśakoṭīniyutaśatāni
            bodhisattvānāṃ sukhāvatyāṃ lokadhātāvupapatsyante | pūrvāntare digbhāge ratnākaro
            nāma tathāgato viharati | tasyāntikānnavatibodhisattvakoṭyaḥ sukhāvatyāṃ lokadhātāvupapatsyante
            | jyotiṣprabhasya tathāgatasyāntikāddvāviṃśatibodhisattvakoṭyaḥ sukhāvatyāṃ lokadhātāvupapatsyante
            | amitaprabhasya tathāgatasyāntikātpañcaviṃśatibodhisattvakoṭyaḥ sukhāvatyāṃ lokadhātāvupapatsyante
            | lokapradīpasya tathāgatasyāntikātṣaṣṭibodhisattvakoṭyaḥ sukhāvatyāṃ lokadhātāvupapatsyante
            | nāgābhibhuvastathāgatasyāntikāccatuḥṣaṣṭirbodhisattvakoṭyaḥ sukhāvatyāṃ lokadhātāvupapatsyante
            | virajaḥprabhasya tathāgatasyāntikātpañcaviṃśatibodhisattvakoṭyaḥ sukhāvatyāṃ lokadhātāvupapatsyante
            | siṃhasya tathāgatasyāntikātṣoḍaśabodhisattvakoṭyaḥ sukhāvatyāṃ lokadhātāvupapatsyante
            | siṃhasya tathāgatasyāntikādaṣṭādaśabodhisattvasahasrāni sukhāvatyāṃ lokadhātāvupapatasyante
            | śrīkūṭasya tathāgatasyāntikādekāśītibodhisattvakoṭīniyutāni sukhāvatyāṃ lokadhātāvupapatsyante
            | narendrarājasya tathāgatasyāntikāddaśabodhisattvakoṭīniyutāni sukhāvatyāṃ lokadhātāvupapatsyante
            | balābhijñasya tathāgatasyāntikāddvādaśabodhisattvasahasrāṇi sukhāvatyāṃ lokadhātāvupapatsyante
            | puṣpadhvajasya (<span class="bold">Sukhv, Vaidya 251</span>) tathāgatasyāntikātpañcaviṃśatirvīryaprāptā bodhisattvakoṭya ekaprasthānaprasthitā
            ekenāṣṭāhena navatikalpakoṭīniyutaśatasahasrāṇi paścānmukhīkṛtya sukhāvatyāṃ lokadhātāvupapatsyante
            | jvalanādhipatestathāgatasyāntikāddvādaśabodhisattvakoṭyaḥ sukhāvatyāṃ lokadhātāvupapatsyante
            | vaiśāradyaprāptasya tathāgatasyāntikādekonasaptatibodhisattvakoṭyaḥ sukhāvatyāṃ
            lokadhātāvupapatsyante amitābhasya tathāgatasya darśanāya vandanāya paryupāsanāya
            paripṛcchanāya paripraśnīkaraṇāya | etena ajita paryāyeṇa paripūrṇakalpakoṭīniyutaṃ
            nāmadheyāni parikīrtayeyaṃ teṣāṃ tathāgatānāṃ yebhyaste bodhisattvā upasaṃkrāmanti
            sukhāvatyāṃ lokadhātau tamamitābhaṃ tathāgataṃ draṣṭuṃ vanditu paryupāsitum, na śakyaśca
            paryanto 'dhigantum || Sukhv_42 ||</p>
         
         
         
         
         
         <p>START Sukhv 43:</p>
         
         
         <p>paśya ajita kiyatsulabdhalābhāste sattvā ye 'mitābhasya tathāgatasyārhataḥ samyaksaṃbuddhasya
            nāmadheyaṃ śroṣyanti | nāpi te sattvā hīnādhimuktikā bhaviṣyanti ye 'ntaśaekacittaprasādamapi
            tasmiṃstathāgate 'bhilapyante, asmiṃśca dharmaparyāye | tasmāttarhi ajita ārocayāmi
            vaḥ, prativedayāmi sadevakasya lokasya purato 'sya dharmaparyāyasya śrāvaṇāya | trisāhasramahāsāhasramapi
            lokadhātumagnipūrṇamavagāhya atikramaikacittotpādamapi pratisāro na kartavyaḥ | tatkasya
            hetoḥ? bodhisattvakoṭyo hyajita aśravaṇādeṣāmevaṃrūpāṇāṃ dharmaparyāyāṇāṃ vivartante
            'nuttarāyāḥ samyaksaṃbodheḥ | tasmādasya dharmaparyāyasyādhyāśayena śravaṇodgrahaṇadhāraṇārthaṃ
            paryāvāptaye vistareṇa saṃprakāśāya bhāvanārthaṃ ca sumahadvīryamārabdhavyam | antaśa
            ekarātriṃdinamapi, ekagodohamātramapi, antaśaḥ pustakāvaropitaṃ kṛtvā sulikhito dhārayitavyaḥ
            | śāstṛsaṃjñā ca tatropādhyāye kartavyā ya icchati kṣipramaparimitān sattvānavaivartikatve
            'nuttarāyāḥ samyaksaṃbodheḥ pratiṣṭhāpayitum, tacca tasya bhagavato 'mitābhasya tathāgatasya
            buddhakṣetraṃ draṣṭum, ātmanaśca viśiṣṭāṃ buddhakṣetraguṇālaṃkāravyūhasaṃpadaṃ parigrahītumiti
            | api tu khalu ajita atyarthaṃ sulabdhalābhāste sattvā avaropitakuśalamūlāḥ pūrvajinakṛtādhikārā
            buddhādhiṣṭhitāśca bhaviṣyanti, yeṣāmanāgate 'dhvani yāvatsaddharmavipralope vartamāne
            ime evaṃrūpā udārā dharmaparyāyāḥ sarvabuddhasaṃvarṇitāḥ sarvabuddhapraśastāḥ sarvabuddhānujñātā
            mahataḥ sarvajñajñānasya kṣipramāhārakāḥ śrotrāvabhāsamāgamiṣyanti | ye śrutvā codāraprītiprāmodyaṃ
            pratilapsyanta udgrahīṣyanti dhārayiṣyanti vācayiṣyanti paryavāpsyanti parebhyo vistareṇa
            saṃprakāśayiṣyanti, bhāvanābhiratāśca bhaviṣyanti, antaśo likhitvā pūjayiṣyanti, bahu
            ca te puṇyaṃ prasaviṣyanti, yasya na sukarā saṃkhyā kartum | iti hi ajita yattathāgatena
            kartavyam, kṛtaṃ mayā | yuṣmābhiridānīṃ nirvicikitsāyogaḥ karaṇīyaḥ | mā saṃśayata
            asaṅgamanāvaraṇaṃ buddhajñānam | mā bhūtsarvākārāvaropitaratnamaye bandhanāgāre praveśaḥ
            | durlabho hi ajita buddhotpādaḥ | durlabhā dharmadeśanā | durlabhā kṣaṇasaṃpat |
            ākhyātā ca ajita mayā sarvakuśalamūlapāramitāprāptiḥ | yūyamidānīmabhiyujyata pratipadyadhvam
            | asya khalu punarajita dharmaparyāyasya mahatīṃ parīndanāṃ karomi | avipraṇāśāya
            buddhadharmāṇāmanantardhānāya parākramiṣyatha | mā tathāgatājñāṃ kṣobhayiṣyatha ||
            Sukhv_43 ||</p>
         
         
         
         
         
         <p>START Sukhv 44:</p>
         
         <span class="note"><span class="bold">Sukhv, Vaidya 252</span></span>
         
         <p>atha khalu punarbhagavāṃstasyāṃ velāyāmimā gāthā abhāṣata -</p>
         
         
         <p>
            na me akṛtapuṇyānāṃ śravā bheṣyanti īdṛśāḥ /<br />
            ye tu te śūra siddhārthāḥ śroṣyanti ca imāṃ giram // Sukhv_vs_49 //
            </p>
         
         
         <p>dṛṣṭo yaiśca hi saṃbuddho lokanāthaḥ prabhaṃkaraḥ //</p>
         
         
         <p>sagauravaiḥ śruto dharmaḥ prītiṃ prāpsyanti te parām // Sukhv_vs_50 //</p>
         
         
         <p>
            na śakta hīnehi kusīdadṛṣṭibhiḥ buddhāna dharmeṣu prasāda vinditum /<br />
            ye buddhakṣetreṣu akārṣi pūjāṃ trailokanāthāna caryāsu śikṣiṣu // Sukhv_vs_51 //
            </p>
         
         
         <p>
            yathāndhakāre puruṣo hyacakṣuḥ mārgaṃ na jāne kutu saṃprakāśayet /<br />
            sarvaṃ tathā śrāvaka buddhajñāne ajānakāḥ kiṃ punaradya sattvāḥ // Sukhv_vs_52 //
            </p>
         
         
         <p>
            buddho hi buddhasya guṇāṃ prajānate na devanāgāsurayakṣaśrāvakāḥ /<br />
            anekabuddhāna pi no gatī yatho buddhasya jñāne hi prakāśyamāne // Sukhv_vs_53 //
            </p>
         
         
         <p>
            yadi sarvasattvāḥ samatā bhaveyuḥ viśuddhajñāne paramārthakovidāḥ /<br />
            te kalpakoṭīratha vāpi uttare naikasya buddhasya guṇān katheyuḥ // Sukhv_vs_54 //
            </p>
         
         
         <p>
            atrāntare nirvṛta te bhaveyuḥ prakāśamānā bahukalpakoṭīḥ /<br />
            na ca buddhajñānasya pramāṇu labhyate tathā hi jñānāścaryaṃ jinānām // Sukhv_vs_55
            //
            </p>
         
         
         <p>
            tasmānnaraḥ paṇḍita vijñajātiyaḥ yo mahya vākyamabhiśraddadheya /<br />
            kṛtsnāṃ sa sākṣājjinajñānamārgān buddhaḥ prajānaṃ ti girāmudīrayet // Sukhv_vs_56
            //
            </p>
         
         
         <p>kadāci labhyati manuṣyalābhaḥ kadāci buddhāna pi prādurbhāvaḥ /
            <span class="note"><span class="bold">Sukhv, Vaidya 253</span></span>
            śraddhārthaprajñā sucireṇa labhyate tasyārthaprāptyai janayet vīryam // Sukhv_vs_57
            //</p>
         
         
         <p>
            ya īdṛśāṃ dharma śruṇitva śreṣṭhāṃ labhyanti prītiṃ sugataṃ smarantaḥ /<br />
            te mitramasmākamatītamadhvani ye cāpi bodhāya jananti chandam // Sukhv_vs_58 //
            </p>
         
         
         <p>iti || Sukhv_44 ||</p>
         
         
         
         
         
         <p>START Sukhv 45:</p>
         
         
         <p>asmin khalu punardharmaparyāye bhāṣyamāṇe dvādaśānāṃ sattvaniyutakoṭīnāṃ virajo vigatamalaṃ
            dharmeṣu dharmacakṣurviśuddham | caturviṃśatyā koṭiniyutaśataphalaṃ prāptam | aṣṭānāṃ
            bhikṣuśatānāmanupādāyāsravebhyaścittāni vimuktāni | pañcaviṃśatyā bodhisattvakoṭībhiranutpattikadharmakṣāntiḥ
            pratilabdhā | devamānuṣikāyāśca prajāyāścatvāriṃśatkoṭīniyutaśatasahasrāṇāmanutpannapūrvāṇyanuttarāyāṃ
            samyaksaṃbodhau cittānyutpannāni | sukhāvatyāṃ lokadhātāvupapattaye ca kuśalamūlānyavaropitāni
            bhagavato 'mitābhasya tathāgatasya darśanakāmatayā | sarve ca te tatropapadya anupūrveṇa
            mañjusvarā nāma tathāgatā anyeṣu lokadhātuṣūpapatsyante | aśītiśca niyutakoṭyo dīpaṃkare
            tathāgate labdhakṣāntikā avaivartikā anuttarāyāḥ samyaksaṃbodheramitāyuṣaiva tathāgatena
            paripācitāḥ pūrvabodhisattvacaryāṃ carantastāśca sukhāvatyāṃ lokadhātāvupapadya pūrvapraṇidhānacaryāḥ
            paripūrayiṣyanti || Sukhv_45 ||</p>
         
         
         
         
         
         <p>START Sukhv 46:</p>
         
         
         <p>tasyāṃ velāyāmayaṃ trisāhasramahāsāhasralokadhātuḥ ṣadvikāraṃ prākampat | vividhāni
            ca prātihāryāṇi saṃdṛśyante sma | pṛthivyāṃ saṃskṛtamabhūt | divyamānuṣyakāni ca tūryāṇi
            saṃpravāditānyabhūvan | anumodanāśabdena ca yāvadakaniṣṭhabhuvanaṃ vijñaptamabhūt
            || Sukhv_46 ||</p>
         
         
         
         
         
         <p>START Sukhv 47:</p>
         
         
         <p>idamavocadbhagavānāttamanāḥ | ajito bodhisattvo mahāsattva āyuṣmāṃścānandaḥ sā ca
            sarvāvatī parṣat sadevamānuṣāsuragaruḍagandharvasya loko bhagavato bhāṣitamabhyanandanniti
            || Sukhv_47 ||</p>
         
         
         
         
         
         <p>bhagavato 'mitābhasya tathāgatasya sukhāvatīguṇavarṇaparikīrtanaṃ bodhisattvānāmavaivartyabhūmipraveśaḥ
            amitābhasya parivartaḥ sukhāvatīvyūho mahāyānasūtraṃ samāptam ||</p>
         
         
         <p>
            * * * * *<br />
            ye dharmā hetuprabhavā hetuṃ teṣāṃ tathāgato hyavadat |<br />
            teṣāṃ ca yo nirodha evaṃ vādī mahāśramaṇaḥ ||
            </p>
         
         
         </div>
   </body>
</html>