<!DOCTYPE html><html xmlns="http://www.w3.org/1999/xhtml">
   <head>
      <meta http-equiv="Content-Type" content="text/html; charset=UTF-8" />
      <meta name="viewport" content="width=device-width, initial-scale=1.0" />
      <title>Sumāgadhāvadāna (GRETIL)
	</title>
      <style>@font-face {
    font-family: LinuxLibertineDisplay0Regular, times, serif;
    src: url(fonts/LinLibertine_DR.woff);
}
* {box-sizing: border-box;}
body {background-color: #FFFFFF; font-family: 'LinuxLibertineDisplayORegular'; font-weight: normal; font-style: normal; font-size: 18px; padding: 20px 100px 20px; width: 1600px;}

ul {list-style: circle;}

ul.dash {list-style: none; margin-left: .5em; padding-left: .5em;}
ul.dash > li:before {display: inline-block; content: "–"; width: 1em; margin-left: 0em;}

a:link {color: black; text-decoration: underline;}
a:visited {color: black; text-decoration: underline;}
a:hover {color: black; text-decoration: none;}
a:active {color: black; text-decoration: underline;}

p {padding-left: .5em; padding-right: .5em;}

h4 {margin-bottom: 0px;}
mark {background-color: #FFFFCC;}
q:before {content: "»";}
q:after {content: "«";}

.noindent {padding: 0px;}
.comm {padding-left: 1em; padding-right: 1em;}
.app {width: 80%; text-align: right; font-size: 14px; padding-left: 1em;}
.lem {display:inline-block;}
.ref {font-size: 14px; padding: inherit;}
.lb {font-weight: bold; font-size: 14px;}
.lb:before {content: "["}
.lb:after {content: "]"}
.pb {font-weight: bold; font-size: 14px;}
.pb:before {content: " ["}
.pb:after {content: "] "}
.note {font-weight: bold; font-size: 14px;}
.note:before {content: " ["}
.note:after {content: "] "}
.subhead {font-weight: bold; font-size: 14px;}
.appnote {font-size: 14px;}
.appnote:before {content: " ["}
.appnote:after {content: "] "}
.hi {font-style: italic}
.sic:before {content: "†"}
.sic:after {content: "†"}
.corr {color: #008000;}
.supplied {color: #1E90FF;}
.surplus {color: #ff3333;}
.unclear {color: #D2B48C;}

/* custom renditions */
.b, .bf, .textbf, .bold {font-weight: bold}
.i, .it, .textit, .italic {font-style: italic}
.u, .underline {text-decoration: underline}
.blue {color: #0000e6;}
.red {color: #b30000;}

.row:after {content: ""; display: table; clear: both;}
.column {float: left; width: 50%; padding-left: .5em; padding-right: .5em;}
.analysis {font-size: 14px; color: #0066ff; padding-left: .5em; padding-right: .5em; padding-top: .1em;}
.analysis:before {content: "["}
.analysis:after {content: "]"}

div.wapp:hover  span.lem {background-color: #FFFFCC;}

@media screen and (max-width: 800px) {
    body {font-size: 16px;}
    .column {width: 100%;}
    .analysis {width: 100%;}
}

@media screen and (max-width: 1200px) {
    body {padding: 10px;}
    .app {width: 90%;}
}

@media only screen and (max-width: 1600px) {
    body {width: auto; padding: 20px;}
}

#toc_container {background: #f9f9f9 none repeat scroll 0 0; border: 1px solid #aaa; display: table; font-size: 95%; margin-bottom: 1em; padding: 1em; width: auto;}
.toc_title {font-weight: 700; text-align: center;}	  
#toc_container li, #toc_container ul, #toc_container ul li{list-style: outside none none !important; padding-left: .5em;}
</style>
   </head>
   <body>
      <h1>Sumāgadhāvadāna</h1>
      <h2>Header</h2>
      <p>
         This file is an html transformation of <a href="http://gretil.sub.uni-goettingen.de/gretil/corpustei/sa_sumAgadhAvadAna.xml">sa_sumAgadhAvadAna.xml</a> with a rudimentary header. For a more extensive header please refer to the source
         file.
         </p>
      <p class="noindent"><b>Data entry: </b>Klaus Wille</p>
      <p class="noindent"><b>Contribution: </b>Klaus Wille</p>
      <p class="noindent"><b>Date of this version: </b>2020-07-31</p>
      <h4>
         <if test="fileDesc/sourceDesc/@xml:id" id=""></if>
         	  Source:
         	</h4>
      <ul class="dash">
         <li>Yutaka Iwamoto: Sumagadhavadana. Kyoto: Hozokan Verlag 1968 (Studien zur buddhistischen
            Erzählungsliteratur, 2).</li>
      </ul>
      <p class="noindent"><b>Publisher: </b>Göttingen Register of Electronic Texts in Indian Languages (GRETIL), SUB Göttingen</p>
      <h4>Licence:</h4>
      <p>This e-text was provided to GRETIL in good faith that no copyright rights have been
         infringed.
         	 If anyone wishes to assert copyright over this file, please contact the GRETIL management
         at gretil(at)sub(dot)uni-goettingen(dot)de.
         	 The file will be immediately removed pending resolution of the claim.</p>
      <p><a href="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International
            License.</a></p>
      <p class="noindent"><b>Interpretive markup: </b>none</p>
      <h4>Notes:</h4>
      <notesStmt xmlns="http://www.tei-c.org/ns/1.0">
         	
         <p xmlns="http://www.w3.org/1999/xhtml">This file has been created by mass conversion of GRETIL's Sanskrit corpus from <a href="http://gretil.sub.uni-goettingen.de/gretil/1_sanskr/4_rellit/buddh/sumagavu.htm">sumagavu.htm</a>. Due to the heterogeneity of the sources the header markup might be suboptimal. For
            the sake of transparency the header of the legacy file is documented in the &lt;note&gt; element below:</p>
         	
         <p xmlns="http://www.w3.org/1999/xhtml">
            	 Sumagadhavadana
            <br />based on the edition by Yutaka Iwamoto: Sumagadhavadana.
            <br />Kyoto: Hozokan Verlag 1968 (Studien zur buddhistischen Erzählungsliteratur, 2)
            <br />
            <br />Input by Klaus Wille, Göttingen
            	</p>
         </notesStmt>
      <h4>Revisions:</h4>
      <ul class="dash">
         <li>2020-07-31: TEI encoding by mass conversion of GRETIL's Sanskrit corpus</li>
      </ul>
      <hr />
      <h2>Text</h2>
      <div xml:lang="sa-Latn">
         
         <p>namaḥ śrīsarvabuddhabodhisattvebhyaḥ</p>
         
         
         <p id="SumAv_1">buddho bhagavān satkṛto gurukṛto mānitaḥ pūjito rājabhī rājāmātyair dhanibhiḥ pauraiḥ
            śreṣṭhibhiḥ sārthavāhair devair nāgair yakṣair asurair garuḍair gandharvaiḥ kinnarair
            mahoragair iti devanāgayakṣagandharvāsuragaruḍakinnaramahoragābhyarcito buddho bhagavān
            jñāto mahāpuṇyo lābhī cīvarapiṇḍapātraśayanāsanaglānapratyayabhaiṣajyapariṣkārāṇāṃ
            saśrāvakasaṃghaḥ śrāvastyāṃ viharati sma jetavane 'nāthapiṇḍadasyārāme. <span class="ref">(SumAv_1)</span></p>
         
         
         <p id="SumAv_2">tena khalu punaḥ samayena śrāvastyām anāthapiṇḍado nāma gṛhapatiḥ prativasaty āḍhyo
            mahādhano mahābhogo vistīrṇaviśālaparigraho vaiśravaṇadhanasamudito vaiśravaṇadhanapratispardhī. <span class="ref">(SumAv_2)</span></p>
         
         
         <p id="SumAv_3">tena sadṛśāt kulāt kalatram ānītam. sa tayā sārdhaṃ krīḍati ramate paricārayati. tasya
            krīḍato ramamāṇasya paricārayataḥ patnī āpannasattvā saṃvṛttā. sāṣṭānāṃ navānāṃ vā
            māsānām atyayāt prasūtā. <span class="ref">(SumAv_3)</span></p>
         
         
         <p id="SumAv_4">dārikā jātā, abhirūpā darśanīyā prāsādikā sarvāṅgapratyaṅgopetā sā unnītā vardhitā
            mahatī saṃvṛttā, jñātibhir asyāḥ sumāgadheti nāma vyavasthāpitam. <span class="ref">(SumAv_4)</span></p>
         
         
         <p id="SumAv_5">puṇḍravardhane 'pi ca nagare mūṣilo nāma gṛhapatiḥ prativasaty āḍhyo mahādhano mahābhogo
            vistīrṇaviśālaparigraho vaiśravaṇadhanasamudito vaiśravaṇadhanapratispardhī. <span class="ref">(SumAv_5)</span></p>
         
         
         <p id="SumAv_6">tasya putro vṛṣabhadatto nāma, so 'py abhirūpo darśanīyaḥ prāsādikaḥ sarvāṅgapratyaṅgopetaḥ,
            sa cānyatīrthyasaṃsargān nirgrantheṣv abhiprasanno 'bhūt. <span class="ref">(SumAv_6)</span></p>
         
         
         <p id="SumAv_7">yadā bhagavatānuttare manuṣyadharme ṛddhiprātihāryaṃ tadā sarve 'nyatīrthyā bhagnāḥ
            parājitāḥ pratyantaṃ samāśritāḥ, kecit gauḍikaṃ grāmaṃ, kecit puṇḍravardhanaṃ nagaraṃ,
            kecit bhadrikaṃ nagaram. <span class="ref">(SumAv_7)</span></p>
         
         
         <p id="SumAv_8">sa ca gṛhapatiputro dainyenāvatiṣṭhate, sa ca nirgranthair ucyate: kim arthaṃ tvaṃ
            no vivāhayasīti. sa provāca: patnī me sadṛśī na vidyate. ta ūcur: anāthapiṇḍadasya
            duhitā sumāgadhā nāmāsti, sāpi abhirūpā darśanīyā prāsādikā janapadakalyāṇīsadṛśī,
            tāṃ prārthayeti. <span class="ref">(SumAv_8)</span></p>
         
         
         <p id="SumAv_9">tato 'sau sahaśravaṇād eva tasyāṃ saṃraktacitto babhūva. yāvad anyatīrthikaveśaṃ kṛtvānupūrveṇa
            śrāvastīm anuprāptaḥ, piṇḍapātram anuvicarann anāthapiṇḍadasya gṛhaṃ praviṣṭaḥ. sumāgadhā
            bhikṣāṃ gṛhītvā nirgatā. sā tena dṛṣṭā. sahadarśanād evātīva saṃraktacitto babhūva.
            sa bhrāntena khorakena śaktuṃ pratigṛhnāti, mathitaṃ ca sikkāyāṃ. <span class="ref">(SumAv_9)</span></p>
         
         
         <p id="SumAv_10">tataḥ sumāgadhā tam asaṃvṛtendriyaṃ dṛṣṭvā prahasitā, āha ca: asaṃprajānā ime 'nyatīrthyā
            bhikṣāṃ pratigṛhṇantīti. tataḥ so 'pi tayā saha prahasito bhikṣāṃ gṛhītvā prakrāntaḥ. <span class="ref">(SumAv_10)</span></p>
         
         
         <p id="SumAv_11">tataḥ puṇḍravardhanaṃ gatvā pitur niveditavān. tena sā dārikā śrāvastīṃ gatvā yācitā. <span class="ref">(SumAv_11)</span></p>
         
         
         <p id="SumAv_12">anāthapiṇḍadena gṛhapatinā bhagavān pṛsṭaḥ. bhagavān āha: gṛhapate, pravrajitām idam
            akaraṇīyam. api tu yadi sumāgadhā puṇḍravardhanaṃ yāsyati, tatrāpi buddhakāryaṃ kariṣyatīti. <span class="ref">(SumAv_12)</span></p>
         
         
         <p id="SumAv_13">tato 'nāthapiṇḍadena gṛhapatinā sumāgadhā mahatā śrisamudayena vṛṣabhadattāya dattā,
            tenāpi svagṛhaṃ nītā. <span class="ref">(SumAv_13)</span></p>
         
         <p id="SumAv_14">yāvad apareṇa samayena tasmin gṛhe nirgranthā bhuñjate, sā śvaśruṇocyate: dārike,
            āgaccha dakṣiṇīyān paśyeti. <span class="ref">(SumAv_14)</span></p>
         
         
         <p id="SumAv_15">tasyā buddhir abhavat: nūnaṃ sthavirāryaśāradvatīputramahāmaudgalyāyanāryānandaprabhṛtayo
            mahāśrāvakā upanimantritā iti. sā hṛṣṭatuṣṭā nirgatā. <span class="ref">(SumAv_15)</span></p>
         
         
         <p id="SumAv_16">tayā te nirgranthāḥ kākapakṣamalinā malapaṭalavastrā durgandhaśarīrā nagnāḥ pretasadṛśā
            dṛṣṭvā ca punar durmanāḥ saṃvṛttā. <span class="ref">(SumAv_16)</span></p>
         
         
         <p id="SumAv_17">sā śvaśruṇocyate: dārike, kimarthaṃ parikhinnāsīti. sā provāca: ārye, yady evaṃvidhā
            dakṣinīyāḥ. pāpakārinaḥ punaḥ kīdṛśā bhavantīti. <span class="ref">(SumAv_17)</span></p>
         
         
         <p id="SumAv_18">sā kathayati: dārike, 'sti kaścid ebhyo 'nyaḥ prativiśiṣṭataraḥ śāstā loke. <span class="ref">(SumAv_18)</span></p>
         
         
         <p id="SumAv_19">sā kathayati: asti śrāvastyāṃ pitur me vihāre sa bhagavān upeto mātṛtaḥ pitṛtaḥ saṃśuddhaḥ,
            kṣatriyo jātyā, rājakulāt pravrajitaś cakravartivaṃśāt; uccāt kulāt pravrajito 'nūnāt.
            punar aparaṃ, sa bhagavān āḍhyāt kulāt pravrajito 'dīnāt. punar aparaṃ, sa bhagavān
            daharas taruṇaḥ pratyagrayauvanasamanvāgataḥ. <span class="ref">(SumAv_19)</span></p>
         
         
         <p id="SumAv_20">yasmin samaye krīḍāharṣamaṇḍanavibhūṣaṇasthānayogam anuyuktena vihartavyam, tasmin
            samaye 'kāmakānāṃ jñātīnām sāśrukaṇṭhānāṃ rudanmukhānāṃ keśaśmaśrūṇy avatārya kāśāyāṇi
            vastrāṇy ācchādya samyag eva śraddhayāgārād anagārikāṃ pravrajitaḥ. <span class="ref">(SumAv_20)</span></p>
         
         
         <p id="SumAv_21">punar aparaṃ, bhagavān dvātriṃśatā mahāpuruṣalakṣaṇaiḥ samanvāgato 'sītyanuvyañjanair
            virājitagātro vyāmaprabhālaṃkṛtaḥ, sūryasahasrātirekaprabhaḥ, jaṅgama iva ratnaparvataḥ
            samantato bhadrako 'bhirūpako darśanīyaḥ prāsādikaḥ. <span class="ref">(SumAv_21)</span></p>
         
         
         <p id="SumAv_22">jñātvā sa bhagavān dṛṣṭvā, sanidānaṃ śrāvakānāṃ dharmaṃ deśayati nānidānaṃ, saniḥsaraṇaṃ
            nāniḥsaraṇaṃ, saparikramaṃ nāparikramaṃ, sapratisaraṇaṃ nāpratisaraṇaṃ, saparākramaṃ
            nāparākramaṃ, saprātihāryaṃ nāprātihāryam. <span class="ref">(SumAv_22)</span></p>
         
         
         <p id="SumAv_23">prajñāvan sa bhagavān mahāprājñaḥ, alam utpannānāṃ paravādināṃ saha dharmeṇa nirgṛhītā,
            alaṃ svakasya vādasya pratiṣṭhāpayitā, karmavādī sa bhagavān kriyāvādī. <span class="ref">(SumAv_23)</span></p>
         
         
         <p id="SumAv_24">pūrvābhilāpī sa bhagavān priyabhāṣī, uttānamukhavarṇo vigatabhṛkuṭiḥ smitapūrvaṃgamaḥ.
            ehīti svāgatavādī, kalyāṇavākyaḥ sa bhagavān bāhyakaraṇopetaś, citrakathaḥ sa bhagavān
            madhurakathaḥ, kalyāṇapraṇidhāno bahuhitānukampī bahvanekajanatāvinīta. <span class="ref">(SumAv_24)</span></p>
         
         
         <p id="SumAv_25">āryadharmatayā nyāyadharmatayā virajadharmatayā atuladharmatayā labdhasahāyaḥ sa bhagavān,
            bahavo 'sya sahāyakāḥ śīlasaṃpannāḥ samādhisaṃpannāḥ prajñāsaṃpannā vimuktisaṃpannā
            vimuktijñānasaṃpannāḥ. <span class="ref">(SumAv_25)</span></p>
         
         
         <p id="SumAv_26">punar aparaṃ; sa bhagavān yaṃ grāmakṣetram upaniśritya viharati, na tatra manuṣyā
            amanuṣyā vā viheṭhayanti, kālena kālaṃ divyāni rūpāṇi dṛśyante, divyāḥ śabdāḥ śrūyante,
            udārāś cāvabhāsāḥ prajñāyante, devaḥ kālena kālaṃ samyag vāridhārām anuprayacchatīti. <span class="ref">(SumAv_26)</span></p>
         
         
         <p id="SumAv_27">tasyāḥ sahaśravaṇād eva bhagavato 'ntike cittam abhiprasannaṃ, sā prasannacittā kathayati:
            dārike, śakyasi tvaṃ taṃ bhagavantam asmākam upadarśayitum. <span class="ref">(SumAv_27)</span></p>
         
         
         <p id="SumAv_28">sā kathayati: ārye, tena hi tvaṃ bhaktaṃ sajjīkuru, śvo 'haṃ bhagavantam ānayisyāmīti.
            mūṣilapatnī kathayati: sādhu, sarvaṃ sajjitam iti. <span class="ref">(SumAv_28)</span></p>
         
         
         <p id="SumAv_29">tataḥ sumāgadhā bhavanapṛṣṭham abhiruhya maṇḍalakam upalipya puṣpāṇy avakīrya bhagavantam
            abhinamasya yasyāṃ diśi prativasati tasyāṃ diśi puṣpāṇi kṣipati, dhūpaṃ ca dadāti,
            bhṛṅgārodakaṃ ca bhagavato nimantraṇakaṃ preṣayati. evam āha: <span class="ref">(SumAv_29)</span></p>
         
         
         <p id="SumAv_30">sarvajña kāruṇika bho khalu sāṃprataṃ me saṃdarśanaṃ svayam ihāgamanaṃ kurusva /
            saṃghena sāgarasamena samaṃ jitāre āgāminīṃ prativasasva niśām atulyam //
            anugrahārthaṃ bhagavan mamādya kartuṃ narāṇāṃ manasaḥ prasādaṃ /
            rūpasya te darśanamātrakena lokaikanātha kriyatāṃ prasādaḥ //
             <span class="ref">(SumAv_30)</span></p>
         
         <p id="SumAv_31">tatas tāni puṣpāṇi buddhānāṃ buddhānubhāvena devatānāṃ ca devatānubhāvena haṃsapaṅktir
            ivākāśe jetavanābhimukhāni saṃprasthitāni, dhūpo 'bhrakūṭavad vaiḍūryaśalākovedakaṃ
            bhagavato 'grataḥ sthitam. <span class="ref">(SumAv_31)</span></p>
         
         <p id="SumAv_32">taṃ dṛṣṭvāyuṣmān ānando bhagavantaṃ papracha: kuto bhagavann idaṃ nimantraṇakam āyātam. <span class="ref">(SumAv_32)</span></p>
         
         
         <p id="SumAv_33">puṇḍravardhanād, ānanda, ṣaṣṭyuttarād yojanaśatāt. gacchānanda, bhikṣūṇām ārocaya:
            śvo yuṣmābhiḥ puṇḍravardhanaṃ nagaraṃ gantavyaṃ, tirthyāvaṣṭabdhaṃ taṃ nagaram ṛddhivikurvaṇaṃ
            kartavyam, aprasannānāṃ prasādāya, prasannānāṃ bhūyobhāvāya, durmaṅkūnāṃ nirgrahāya,
            lajjināṃ sparśavihārāyeti. <span class="ref">(SumAv_33)</span></p>
         
         
         <p id="SumAv_34">evaṃ bhadantety āyuṣmān ānando bhagavataḥ pratiśrutya gaṇḍīm ākoṭya bhikṣusaṃghaṃ
            saṃnipātya vṛddhānte sthitvā śalākāṃ cārayann evam āha: śṛṇvantu bhadantāh, saṃghaṃ
            bhagavān ājñāpayati. <span class="ref">(SumAv_34)</span></p>
         
         
         <p id="SumAv_35">śvo yuṣmābhiḥ puṇḍravardhanaṃ nagaraṃ gantavyaṃ, tīrthyāvaṣṭabdhaṃ taṃ nagaram, ṛddhivikurvaṇam
            kartavyam, aprasannānāṃ prasādāya, prasannānāṃ bhūyobhāvāya, durmaṅkūnāṃ nirgrahāya,
            lajjināṃ sparśavihārayeti. <span class="ref">(SumAv_35)</span></p>
         
         
         <p id="SumAv_36">tataḥ sthavirasthavirāḥ śalākāṃ grahītum ārabdhāḥ. tatra pūrṇo nāma sukuṇḍopadhānīyaḥ
            sthaviraḥ, so 'pi śalākāṃ grahītum ārabdhaḥ. āyuṣmatānandenocyate: sthavira, nedam
            anāthapiṇḍadasya gṛhaṃ gantavyam, api tu puṇḍravardhanaṃ nagaraṃ gantavyaṃ ṣaṣṭyuttarayojanaśataṃ
            yāvad ṛddhivikurvaṇaṃ kartavyam. <span class="ref">(SumAv_36)</span></p>
         
         
         <p id="SumAv_37">tataḥ sasaṃbhramaṃ sthaviraḥ śalākāṃ chorayitvā, yāvad dvitīyasya bhikṣoḥ śalākā na
            dīyate, tāvat ṣaḍabhijñām utpādya gajabhujasadṛśaṃ dakṣiṇaṃ bāhum abhiprasārya śalākāṃ
            gṛhītvā kathayati:
            na hi rūpaguṇair na hi sauṣṭhavair na balātkāraguṇair na gauravāt /
            jarayā hi nipīḍitayauvanāḥ ṣaḍabhijñās tu bhavanti madvidhāḥ //
             <span class="ref">(SumAv_37)</span></p>
         
         <p id="SumAv_38">tataḥ prabhatāyām rajanyāṃ sthavirasthavirāḥ svakasvakena ṛddhyanubhāvena saṃprasthitāḥ. <span class="ref">(SumAv_38)</span></p>
         
         
         <p id="SumAv_39">atha mūṣilapatnī bhagavato 'rthe śuciṃ praṇītaṃ khādanīyaṃ bhojanīyaṃ samudānīyāsanakāni
            prajñapya, udakamaṇiṃ pratiṣṭhāpya, bhavanapṛṣṭham abhiruhya, sumāgadhāpi svāminā
            sārdhaṃ śvaśureṇa bahiḥ sthitā cintayati. <span class="ref">(SumAv_39)</span></p>
         
         
         <p id="SumAv_40">kiṃ bhagavān āgamiṣyati. atha nāgamisyatīti. athavānyatropanimantrito bhaviṣyati. <span class="ref">(SumAv_40)</span></p>
         
         
         <p id="SumAv_41">tato bhagavantaṃ namaskṛtya yasyāṃ diśi prativasati tām diśaṃ prekṣitum ārabdhā. <span class="ref">(SumAv_41)</span></p>
         
         
         <p id="SumAv_42">atrāntareṇāyuṣmān ājñātakauṇḍinya uragaratham abhinirmāya śanair mandaṃ mandaṃ deve
            vṛṣṭāyamāne vidyutsu niścarantīṣu meghadhvaninirnādena tatropaviṣṭa upari vihāyasā
            ṛddhyākāśenāgacchati. <span class="ref">(SumAv_42)</span></p>
         
         
         <p id="SumAv_43">taṃ dṛṣṭvā sumāgadhāyāḥ svāmī sumāgadhāṃ papraccha: sumāgadhe, 'yaṃ te sa śāstā, yo
            'yam uragarathopaviṣṭaḥ śanair mandaṃ mandaṃ deve vṛṣṭāyamāne vidyududdyotaṃ darśayamāno
            meghadhvaninirnādena ṛddhyākāśenāgacchati. <span class="ref">(SumAv_43)</span></p>
         
         
         <p id="SumAv_44">sā provāca: nāyam āryo 'jñātakauṇḍinyaḥ saṃghasthaviraḥ, anena bhagavatā bārāṇasyāṃ
            dharme deśyamāne tatprathamato vairāgyam adhigatam ayaṃ bhagavatā nirvāṇādhigamaprāptānām
            agro nirdiṣṭah, sa eṣāgacchati. (1) <span class="ref">(SumAv_44)</span></p>
         
         
         <p id="SumAv_45">atrāntareṇāyuṣmāñ chāriputraḥ siṃharatham abhinirmāya tatropaviṣṭa upari vihāyasā
            rddhyākāśenāgacchati. <span class="ref">(SumAv_45)</span></p>
         
         
         <p id="SumAv_46">taṃ dṛṣṭvā sumāgadhāyāḥ svāmī sumāgadhāṃ papraccha: sumāgadhe, 'yaṃ te sa śāstā yo
            'yaṃ siṃharathenāgacchati. <span class="ref">(SumAv_46)</span></p>
         
         
         <p id="SumAv_47">sā kathayati: nāyam āryaḥ śāriputro, yo 'yaṃ bhagavatā prajñāvatām agro nirdiṣṭaḥ. <span class="ref">(SumAv_47)</span></p>
         
         
         <p id="SumAv_48">asya ca garbhasthasya mātrā jambūdvīpe sarvavādino nirgṛhītāḥ. <span class="ref">(SumAv_48)</span></p>
         
         
         <p id="SumAv_49">jananyāś cānena dauhadam utpāditam: apy evāhaṃ sumerumūrdhāruhya caturṇām api ratnākarāṇāṃ
            payaḥ pibeyam iti. <span class="ref">(SumAv_49)</span></p>
         
         
         <p id="SumAv_50">atha tiṣyena dvijapravareṇendrajālapāramiprāptaṃ harim indrajālācāryam āhūya narasurāsuragaruḍakinnaramahoragagandharvayakṣasamavāye
            devyā dauhadaṃ vinītam. <span class="ref">(SumAv_50)</span></p>
         
         
         <p id="SumAv_51">asya ca mātuḥ kukṣiniṣkrāntasya pitrā sarvanaimittikāḥ samāhūyoktāḥ: paśyantu bhavantaḥ,
            kumārasya kiṃ prabhāvo bhaviṣyatīti. <span class="ref">(SumAv_51)</span></p>
         
         
         <p id="SumAv_52">te cāvalokayitum ārabdhāḥ. kumārasya lakṣaṇodāratāṃ rūpodāratāṃ ca dṛṣṭvā paraṃ vismayam
            āpannā, na śaknuvanti vyākartuṃ kumārasyedaṃ prabhāvam iti. <span class="ref">(SumAv_52)</span></p>
         
         
         <p id="SumAv_53">athāmbaragatena mahābrāhmaṇā teṣām saṃśayam apanayanārthaṃ brāhmaṇasvareṇāvaghoṣitam. <span class="ref">(SumAv_53)</span></p>
         
         
         <p id="SumAv_54">eṣa kumāraḥ śākyamuneḥ samyaksaṃbuddhasya śāsane pravrajya sarvakleśaprahāṇād arhattvaṃ
            sākṣāt kariṣyati, sarvaśrāvakānāṃ cāgro bhaviṣyati, dharmacakrānuvartayitā. <span class="ref">(SumAv_54)</span></p>
         
         
         <p id="SumAv_55">idānīṃ vādinaś cāsya mukhaṃ nirīkṣya cirakālābhilaṣitāṃ vācam api na niścārayanti,
            kaḥ punar vādo. vādakaraṇe ayaṃ bhagavatā evam uktaḥ. <span class="ref">(SumAv_55)</span></p>
         
         
         <p id="SumAv_56">mahāsamudrapramāṇaṃ pūrṇamasibhājanasya, sumerupramāṇam bhūrjapatrabhārasya, caturdvīpeṣu
            sarvasattvadhātupramāṇaṃ lekhakānām, asyāḥ pṛthivyās tṛṇakāsṭhaśākhāparṇasadapramāṇaṃ
            kalamānāṃ parikṣayaṃ paryāyena gacchet, na tv evāsya śāriputrasya prajñāyāḥ kṣayaṃ
            vadāmi. ato mahāprajña ity ākhyātaḥ mahāsārthavāhavat. <span class="ref">(SumAv_56)</span></p>
         
         
         <p id="SumAv_57">yāvat sarvasattveṣu prajñā 'sya sarvotkṛṣṭā yāvat tribhuvavāsisakalanarāmarasurasya
            sarvalokasya yā prajñā sthāpayitvā tathāgatam /
            śāriputrasya prajñāyāḥ kalāṃ nārhati ṣoḍaśām //
             <span class="ref">(SumAv_57)</span></p>
         
         <p id="SumAv_58">anyam apy uktam: caturāryasatyasaṃkṣepavistaravibhāgavidhikathāvasare nāsty utpattiṣv
            asya samo jagati pratyekabuddho 'pi, sa eṣāgacchati. (2) <span class="ref">(SumAv_58)</span></p>
         
         
         <p id="SumAv_59">atrāntareṇāyuṣmān mahākāśyapaḥ sauvarṇaṃ parvatam abhinirmāya nānāmṛgagaṇopetaṃ nānāprasravākulaṃ
            nānāpakṣigaṇākīrṇaṃ nānāvṛkṣopaśobhitaṃ tatropaviṣṭaḥ sa upari vihāyasā ṛddhyākāśenāgacchati. <span class="ref">(SumAv_59)</span></p>
         
         
         <p id="SumAv_60">taṃ dṛṣṭvā sumāgadhāyāḥ svāmī sumāgadhāṃ papraccha: sumāgadhe, ayaṃ te sa śāstā yo
            'yaṃ suvarṇam parvatam abhiruhyāgacchati. <span class="ref">(SumAv_60)</span></p>
         
         
         <p id="SumAv_61">sā kathayati: nāyam āryo mahākāśyapo, 'yaṃ bhagavatā alpecchānāṃ saṃtuṣṭānāṃ dhūtaguṇadharāṇām
            agro nirdiṣṭaḥ. <span class="ref">(SumAv_61)</span></p>
         
         
         <p id="SumAv_62">anenaikonaṃ lāṅgalasahasraṃ lakṣāhatānāṃ, ṣaṣṭihiraṇyakoṭyaḥ sauvarṇānāṃ, yavānām
            aśītibhiḥ khāryaṃ, ṣoḍaśa dāsagrāmam, aṣṭādaśa mahābhāktagrāmāḥ, anekaśatasahasrāṇi
            vastūny upakaraṇaṃ samutsṛjya pravrajitaḥ. <span class="ref">(SumAv_62)</span></p>
         
         
         <p id="SumAv_63">punar aparaṃ: sarvaśrāvakānāṃ samakṣam ayaṃ bhagavatārdhāsanenopanimantritaḥ.
            ekaprasthodanaṃ śreyaḥ, ekaśayyā sukhāvahā /
            ekadūṣyayugaṃ vāryaṃ, geyo mohaparigrahaḥ //
            iti kṛtvā, pratigṛhītāśeṣā yā aparigraha iti na gṛhītaḥ. yaś ca bhāgineyām abhirūpāṃ
            darśanīyāṃ janapadakalyāṇīsadṛśīṃ tām apahāya pravrajitaḥ, sa eṣāgacchati. (3)
             <span class="ref">(SumAv_63)</span></p>
         
         <p id="SumAv_64">atrāntareṇāyuṣmān mahāmaudgalyāyana airāvaṇagajavaravilāsagāminaṃ paramasvabhāvalakṣaṇavyañjanopetapuṇyadarśanaṃ
            hastinam abhinirmāya tatropaviṣṭa upari vihāyasā ṛddhyākāśenāgacchati. <span class="ref">(SumAv_64)</span></p>
         
         
         <p id="SumAv_65">taṃ dṛṣṭvā sumāgadhāyāḥ svāmī papraccha: sumāgadhe, 'yaṃ te sa śāstā yo 'yaṃ nāgendrarathenāgacchati. <span class="ref">(SumAv_65)</span></p>
         
         
         <p id="SumAv_66">sā kathayati: nāyam āryo mahāmaudgalyāyano, 'yaṃ bhagavatā ṛddhimatām agro nirdiṣṭaḥ. <span class="ref">(SumAv_66)</span></p>
         
         <p id="SumAv_67">anena śakrasya devānām indrasya vaijayantaḥ prāsādaḥ, yojanasahasraṃ samantāt, parikṣepeṇa
            caturaśītibhiḥ stambhasahasraiḥ supratiṣṭhitaḥ, ardhapañcemāni yojanāni devapurād
            atyudgataḥ pādāṅguṣthenābhikampitaḥ. <span class="ref">(SumAv_67)</span></p>
         
         
         <p id="SumAv_68">nandopanandau nāma nāgarājānau sumerubhṛguṇapariveṣṭitaṃ kṛtvāvasthitau ca vinītau. <span class="ref">(SumAv_68)</span></p>
         
         
         <p id="SumAv_69">punar apy anena bhagavān evam uktaḥ: evaṃ hi bhadanta vaijayante durbhikṣaṃ kṛcchraṃ
            kāntāraṃ, durlabhaḥ piṇḍako yācanakena, bhikṣavo 'pi lūhabhojanena pariklāmyante. <span class="ref">(SumAv_69)</span></p>
         
         
         <p id="SumAv_70">saṃmukhaṃ me bhadanta bhagavato 'ntikāc chrutaṃ saṃmukham udgṛhītam: asyāṃ mahāpṛthivyāṃ
            pārthivaḥ praṇīto rasadhātuḥ: so 'dhastād avasthita iti. <span class="ref">(SumAv_70)</span></p>
         
         
         <p id="SumAv_71">tad icchāmy asyā mahāpṛthivyāḥ pārthivaḥ praṇīto rasadhātuḥ tam ūrdhvaṃ kartuṃ, yam
            ūrdhvaṃ tam adhaḥ kartum. <span class="ref">(SumAv_71)</span></p>
         
         
         <p id="SumAv_72">bhagavān āha: kasmin sthāne sthitvā mahāpṛthivīṃ parivartayasīti. <span class="ref">(SumAv_72)</span></p>
         
         
         <p id="SumAv_73">eṣa evam āha: cakravāḍamahācakravāḍābhyāṃ stāne mahāpṛthiviṃ parivartayiṣyāmi. <span class="ref">(SumAv_73)</span></p>
         
         
         <p id="SumAv_74">bhagavān āha: ye pṛthivīsaṃniśritāḥ prāṇinas tān kathaṃ kariṣyasīti. eṣa evam āha:
            ye pṛthivīsaṃniśritāḥ prāṇinas tān vāmena pāṇinoddhṛtya dhārayiṣyāmi, dakṣiṇena prāṇinā
            mahāpṛthivīṃ parivartayiṣyāmi. bhagavān āha: kā tava saṃjnā bhaviṣyati. <span class="ref">(SumAv_74)</span></p>
         
         
         <p id="SumAv_75">tadyathā, bhadanta, balavān puruṣaḥ kadalīpatraṃ parivartayan paramalaghusaṃjñī bhavati,
            evam evāhaṃ bhadanta, mahāpṛthivīṃ parivartayan paramalaghusaṃjñī bhaviṣyāmīti. <span class="ref">(SumAv_75)</span></p>
         
         
         <p id="SumAv_76">sādhu sādhu, maudgalyāyana, śakyasi tvam anayā ṛddhyānenopāyena mahāpṛthivīṃ parivartayitum
            iti. sa eṣāgacchati. (4) <span class="ref">(SumAv_76)</span></p>
         
         
         <p id="SumAv_77">atrāntareṇāyuṣmān mahākātyāyanaḥ sphaṭikamayaṃ kūṭāgāram abhinirmāya marakatenācchāditaṃ
            nānāratnastambhopanibaddhaṃ pravālavedikopaśobhitaṃ, tatra paryaṇkaḥ prajñaptaḥ paṭikāstṛto
            goṇikāstṛtaś citrikāstṛtaś tūlikāstṛtaḥ, yāval lohitopadhānas, tatropaviṣṭa upari
            vihāyasā ṛddhyākāśenāgacchati. <span class="ref">(SumAv_77)</span></p>
         
         
         <p id="SumAv_78">taṃ dṛṣṭvā sumāgadhāyāḥ svāmī sumāgadhāṃ papraccha: sumāgadhe, 'yaṃ te sa śāstā yo
            'yaṃ sphaṭikamayaṃ kūṭāgāram abhinirmāya tatropaviṣṭa upari vihāyasā ṛddhyākāśenāgacchati. <span class="ref">(SumAv_78)</span></p>
         
         
         <p id="SumAv_79">sā kathayati: nāyam āryo mahākātyāyanaḥ, ayaṃ bhagavatā sūtrāntavaibhaṅgakānāṃ puṇyamaheśākhyānām
            agro nirdiṣṭaḥ, sa eṣāgacchati. (5) <span class="ref">(SumAv_79)</span></p>
         
         
         <p id="SumAv_80">atrāntareṇāyuṣmān mahākausṭhilo vrṣabharatham abhinirmāya tatropaviṣṭa upari vihāyasā
            ṛddhyākāśenāgacchati. <span class="ref">(SumAv_80)</span></p>
         
         
         <p id="SumAv_81">taṃ dṛṣṭvā sumāgadhāyāḥ svāmī sumāgadhāṃ papraccha: sumāgadhe, 'yaṃ te sa śāstā yo
            'yaṃ vṛsabharathenāgacchati. <span class="ref">(SumAv_81)</span></p>
         
         
         <p id="SumAv_82">sā kathayati: nāyam āryo mahākauṣṭhilo, 'yaṃ bhagavatālpecchānām agro nirdiṣṭaḥ. <span class="ref">(SumAv_82)</span></p>
         
         
         <p id="SumAv_83">ayaṃ bhikṣūn evam āha: sātirekāṇi me, āyuṣmanto, 'śītivarṣāni pravrajitasya, nābhijānāmi
            sabrahmacāriṇām antikāt parikarma svīkartum antaśaḥ pṛṣṭhodgharṣaṇamātram api, sa
            eṣāgacchati. (6) <span class="ref">(SumAv_83)</span></p>
         
         
         <p id="SumAv_84">atrāntareṇāyuṣmān upālī haimaṃ tālavanam abhinirmāya suvarṇapuṣpaphalopetaṃ vividhamanojñasvarasaṃyuktaṃ,
            tatrāsajjamānaśarīra ṛddhyākāśenāgacchati. <span class="ref">(SumAv_84)</span></p>
         
         
         <p id="SumAv_85">taṃ dṛṣṭvā sumāgadhāyāḥ svāmī sumāgadhāṃ papraccha: sumāgadhe, 'yam te sa śāstā yo
            'yaṃ haimaṃ tālavanam āśritya ṛddhyākāśenāgacchati. <span class="ref">(SumAv_85)</span></p>
         
         
         <p id="SumAv_86">sā kathayati: nāyam ārya upālī, ayaṃ bhagavatā vinayadharāṇām agro nirdiṣṭaḥ. <span class="ref">(SumAv_86)</span></p>
         
         
         <p id="SumAv_87">asya ca pañcamātrātraiḥ śākyakumāraśatair nānālaṃkāravibhūṣitaiḥ pravrajyamānaiḥ purastād
            vastrāṇām ābharaṇānāṃ ca mahān rāśiḥ kṛtaḥ. <span class="ref">(SumAv_87)</span></p>
         
         
         <p id="SumAv_88">ayam āryaḥ saṃlakṣayati: ime tāvat kumārāḥ kulavibhavayauvanopetāḥ sphītāny antaḥpurāṇi
            sphītāṇi ca kośakoṣṭhāgārāṇy apāsya pravrajitum ārabdhāḥ, aham asmim alaṃkāramātreṇa
            sakto. <span class="ref">(SumAv_88)</span></p>
         
         
         <p id="SumAv_89">'nena vyasanam āpatsyate iti tāṃ vibhūtiṃ kheṭapiṇḍam ivāpahāya pravrajya tatprathamataram
            arhattvam adhigataṃ, sa eṣāgacchati. (7) <span class="ref">(SumAv_89)</span></p>
         
         
         <p id="SumAv_90">atrāntareṇāyuṣmān aśvajic chānteneryāpathena mattahastinaṃ damayati, pātrakaravyagrahasta
            upari vihāyasā ṛddhyākāśenāgacchati. <span class="ref">(SumAv_90)</span></p>
         
         
         <p id="SumAv_91">taṃ dṛsṭvā sumāgadhāyāḥ svāmī sumāgadhāṃ papraccha: sumāgadhe, 'yaṃ te sa śāstā yo
            'yaṃ śānteneryāpathena pātrakaravyagrahasta upari vihāyasā ṛddhyākāśenāgacchati. <span class="ref">(SumAv_91)</span></p>
         
         
         <p id="SumAv_92">sā prāha: nāyam āryo 'śvajic, chānteneryāpathena mattahastinaṃ damayati. asya sakāśād
            anayā gāthayā:
            karmakleśahetukāraṇavatī lokasya nivṛttir yathā
            karmakleśanivṛttikāraṇam api provāca tan nāyakaḥ /
            yasmin janmajarāvipattiniyataṃ duḥkhaṃ na saṃtiṣṭhate
            tat mokṣapravaraṃ sa cādivṛṣabho jñātvā svayaṃ bhāṣate //
            śrutvā pūrvaṃ tīrthikasyāryeṇa śāriputreṇa śrotaāpattiphalam adhigatam ayaṃ bhagavatā
            smṛtimatām agro nirdiṣṭaḥ, sa esāgacchati. (8)
             <span class="ref">(SumAv_92)</span></p>
         
         <p id="SumAv_93">atrāntareṇāyuṣmān pūrṇo maitrāyaṇīputraḥ sauvarṇaṃ padmam abhinirmāya sahasrapatraṃ
            śakaṭacakramātraṃ vaiḍūryadaṇḍaṃ vajrāṅkurakeśaraṃ tatropaviṣṭa upari vihāyasā ṛddhyākāśenāgacchati. <span class="ref">(SumAv_93)</span></p>
         
         
         <p id="SumAv_94">taṃ dṛṣṭvā sumāgadhāyāḥ svāmī sumāgadhāṃ papraccha: sumāgadhe, ayaṃ te sa śāstā yo
            'yaṃ sauvarnaṃ padmam abhinirmāya sahasrapatraṃ śakaṭacakramātraṃ vaiḍūryadaṇḍaṃ vajrāṅkurakeśaraṃ
            tatropaviṣṭa upari vihāyasā ṛddhyākāśenāgacchati. <span class="ref">(SumAv_94)</span></p>
         
         
         <p id="SumAv_95">sā kathayati: nayām āryo pūrṇo maitrāyaṇīputraḥ, ayaṃ bhagavatā maitrāṇikānām agro
            nirdiṣṭaḥ, sa eṣāgacchati. (9) <span class="ref">(SumAv_95)</span></p>
         
         
         <p id="SumAv_96">atrāntareṇāyuṣmān dravyo mallaputraś catūratnamayam parvataśikharam abhinirmāya nānāghaṇṭāravākīrṇaṃ
            nānādhvajapatākopaśohitaṃ tatropaviṣṭa upari vihāyasā ṛddhyākāśenāgacchati. <span class="ref">(SumAv_96)</span></p>
         
         
         <p id="SumAv_97">taṃ dṛṣṭvā sumāgadhāyāḥ svāmī sumāgadhāṃ: papraccha sumāgadhe, 'yaṃ te sa śāstā yo
            'yaṃ catūratnamayaṃ parvataśikharam abhinirmāya nānāghaṇṭārāvakīrṇaṃ nānādhvajapatākopaśobhitaṃ
            tatropaviṣṭa upari vihāyasā ṛddhyākāśenāgacchati. <span class="ref">(SumAv_97)</span></p>
         
         
         <p id="SumAv_98">sā kathayati: nāyam āryo dravyo mallaputro, 'yaṃ bhagavatā pratilayakānām agro nirdiṣṭaḥ,
            yo 'yaṃ saṃlayān bhikṣūn tathā pratisaṃlayaneṣu niyojayati, sa eṣāgacchati. (10) <span class="ref">(SumAv_98)</span></p>
         
         
         <p id="SumAv_99">atrāntareṇāyuṣmān aniruddhaḥ sarvasauvarṇaṃ prāsādam abhinirmāya vaiḍūryapravālastambhopaśobhitaṃ
            nānāratnavicitraṃ vitānamālāviracitaṃ śatapatākopaśobhitaṃ tanmadhye, tatra cābhyantare
            niṣaṇṇa, upari vihāyasā ṛddhyākāśenāgacchati. <span class="ref">(SumAv_99)</span></p>
         
         
         <p id="SumAv_100">taṃ dṛṣṭvā sumāgadhāyāḥ svāmī sumāgadhāṃ papraccha: sumāgadhe, 'yaṃ te sa śāstā yo
            'yaṃ sauvarṇaṃ prāsādam abhinirmāya, tatra cābhyantare siṃhāsane niṣaṇṇa upari vihāyasā
            ṛddhyākāśenāgacchati. <span class="ref">(SumAv_100)</span></p>
         
         
         <p id="SumAv_101">sā kathayati: nāyam āryo 'niruddho, 'yaṃ bhagavatā divyacakṣuṣām agro nirdiṣṭaḥ. <span class="ref">(SumAv_101)</span></p>
         
         
         <p id="SumAv_102">anena bārāṇasyām upaviṣṭasya pratyekabuddhasyaikapiṇḍapratipādanena saptakṛtvaś cakravartirājyāni
            kāritāni, saptakṛtvo deveṣu trayastriṃśeṣu devānāṃ rājyaṃ kāritam. <span class="ref">(SumAv_102)</span></p>
         
         <p id="SumAv_103">tenaiva karmāvaśeṣeṇāḍhye śākyakule jātaḥ, anekāni ca śatasahasrāni lakṣāhatasya hiraṇyasuvarṇasya
            rūpyasya cāpahāya pravrajitaḥ, pravrajito 'pi cāyaṃ lābhī cīvarapiṇḍapātraśayanāsanaglānapratyayabhaiṣajyapariṣkārāṇām. <span class="ref">(SumAv_103)</span></p>
         
         
         <p id="SumAv_104">punar asya māhātmyaṃ śṛṇu: māhānāma mātrābhihitaḥ. putra, rājñā ghaṇṭāvaghoṣanaṃ kāritaṃ,
            śākyaiḥ kulaikayā pravrajitavyam iti, sa tvaṃ pravraja. <span class="ref">(SumAv_104)</span></p>
         
         
         <p id="SumAv_105">sa kathayati: nāhaṃ pravrajāmi. yas te priyaḥ putraḥ sukhāsane upari prāsādatale tiṣṭhati,
            taṃ pravrājayasveti. <span class="ref">(SumAv_105)</span></p>
         
         
         <p id="SumAv_106">mātā prāha: putra, puṇyamaheśākhyo 'sau, mā tena saha spardhāṃ kuru. <span class="ref">(SumAv_106)</span></p>
         
         
         <p id="SumAv_107">ambe, tvaṃ tasyābhiprasannā yenāsau puṇyamaheśākhyaḥ. adya tasya mā kiṃcit preṣayājñāsyāmi
            puṇyamaheśākhyo na veti. <span class="ref">(SumAv_107)</span></p>
         
         
         <p id="SumAv_108">putra, evaṃ pratyakṣīkuru. <span class="ref">(SumAv_108)</span></p>
         
         
         <p id="SumAv_109">tayā riktapiṭharikābhiḥ piṭakaṃ pūrayitvā śuklena vastreṇācchādya mudrābhilakṣitaṃ
            kṛtvā preṣyadārikāhaste preṣitam, saṃdiṣṭaṃ ca: dārike, yadi tvāṃ pṛcchet kim atreti,
            vaktavyṃ na kiṃcid iti. sā tam ādāya saṃprasthitā. <span class="ref">(SumAv_109)</span></p>
         
         
         <p id="SumAv_110">śakrasya ca devānām indrasyādhastāt jñānadarśanaṃ pravartate. sa saṃlakṣayati: yena
            nāma upari pratyekabuddhaḥ piṇḍakena pratipāditaḥ, tasyādya kathaṃ bhojanena vighāto
            bhaviṣyati. bhojanopasaṃhāro 'sya kartavya iti. tenāsau piṭako nānāsūpikarabhojanopetasyāhārasya
            pūritaḥ. <span class="ref">(SumAv_110)</span></p>
         
         
         <p id="SumAv_111">yāvad asau dārikā tam ādāyāniruddhasakāśaṃ gatā, tenoktā: dārike, kim atreti. sā kathayati:
            kumāra, na kiṃcid iti. aniruddhaḥ saṃlakṣayati: priyo 'haṃ mātuḥ, kim asau
            riktaṃ preṣayiṣyati. nūnam atra kiṃ nāma bhojyabhojanaṃ prakṣiptam paśyāmas tāvad
            iti.
             <span class="ref">(SumAv_111)</span></p>
         
         <p id="SumAv_112">yāvad udghāṭitaṃ sarvaṃ tad udyānam anekopakaraṇasurabhigandhasaṃpūrṇaṃ vyavasthitam.
            yaṃ ghrātvāniruddhaḥ paraṃ vismayam upagataḥ: mātṛbhakto 'yam, anena mātur agrapiṇḍaḥ
            preṣitaḥ. saṃdiṣṭaṃ cāmba, pratidinam īdṛśaṃ bhojanaṃ preṣitum arhasīti. <span class="ref">(SumAv_112)</span></p>
         
         
         <p id="SumAv_113">sā dṛṣṭvā paramavismayam upagatā. tayā mahānāmopadarśitaḥ: putra, dṛṣṭaṃ te. amba,
            dṛṣṭam. nanu tvaṃ mayā pūrvam evoktaḥ: punyamaheśākhyaḥ sattvo manuṣya subhago, mā
            tena saha spardhāṃ kurṣveti. sa eṣāgacchati. <span class="ref">(SumAv_113)</span></p>
         
         
         <p id="SumAv_114">āha ca:
            sauvarṇe suvimānamālaracite ratnaprabhālaṃkṛte
            dhyāyī dhyānarato niṣadya virajobhadrāsane saṃyataḥ /
            āyāty eṣa caladhvajoparacito āryāniruddho muniḥ
            mukto mocayitā nimagnam avaśaṃ lokaṃ bhavāmbho nidhau // (11)
             <span class="ref">(SumAv_114)</span></p>
         
         <p id="SumAv_115">atrāntareṇāyuṣmān śroṇaḥ koṭīkarṇaḥ puṣpamaṇḍapam abhinirmāya tatropaviṣṭa upari vihāyasā
            ṛddhyākāśenāgacchati. <span class="ref">(SumAv_115)</span></p>
         
         
         <p id="SumAv_116">taṃ dṛṣṭvā sumāgadhāyāḥ svāmī sumāgadhāṃ papraccha: sumāgadhe, 'yaṃ te sa śāstā yo
            'yaṃ puṣpamaṇḍapam abhinirmāya tatropaviṣṭa upari vihāyasā ṛddhyākāśenāgacchati. <span class="ref">(SumAv_116)</span></p>
         
         
         <p id="SumAv_117">sā kathayati: nāyam āryaḥ śroṇaḥ koṭīkarṇo, 'yaṃ bhagavatā alparajaskajātīyānām agro
            nirdiṣṭaḥ. <span class="ref">(SumAv_117)</span></p>
         
         
         <p id="SumAv_118">ayaṃ ratnaprayuktikayā karṇikayā karṇe āmuktikayā jātaḥ. mātāpitarau paraṃ vismayam
            āpannau. <span class="ref">(SumAv_118)</span></p>
         
         
         <p id="SumAv_119">asya pitrā balasenena sarvaratnaparikṣakān āhūyoktaḥ: ratnānāṃ mūlyam kuruta iti.
            te ratnānāṃ mūlyaṃ kartum ārabdhā, na śaknuvanti ratnānāṃ mūlyaṃ kartum. <span class="ref">(SumAv_119)</span></p>
         
         <p id="SumAv_120">dharmatā khalu yasya ratnasya na śakyate mūlyaṃ kartuṃ, tasya koṭimūlyaṃ kriyate.
            te kathayati: gṛhapate, ekaikasya ratnasya koṭimūlyam iti. <span class="ref">(SumAv_120)</span></p>
         
         
         <p id="SumAv_121">jñātayaḥ kathayanti: kiṃ bhavatu dārakasya nāmeti. ayam dārakaḥ koṭimūlyakaratnikayā
            karṇikayā karṇe āmuktikayā jātah, śravaṇe nakṣatre jātas, tasmād bhavatu dārakasya
            śroṇaḥ koṭīkarṇa iti nāma. sa eṣāgacchati. (12) <span class="ref">(SumAv_121)</span></p>
         
         
         <p id="SumAv_122">atrāntareṇāyuṣmān śronaḥ koṭiviṃśaḥ nānāpuṣpaphalasaṃpannavanagahanam abhinirmāya
            rajodhvastāyām pṛthivyām ākāśacaṅkrame caṅkramyamāna upari vihāyasā ṛddhyākāśenāgacchati. <span class="ref">(SumAv_122)</span></p>
         
         
         <p id="SumAv_123">taṃ dṣṛṭvā sumāgadhāyāḥ svāmī sumāgadhāṃ papraccha: sumāgadhe, 'yam te sa śāstā yo
            'yaṃ nānāpuṣpaphalopetam vanagahanam saṃśrityākāśacaṅkrame caṅkramyamāṇo 'bhyāgacchati. <span class="ref">(SumAv_123)</span></p>
         
         
         <p id="SumAv_124">sā kathayati: nāyaṃ śāstā, āryo 'yaṃ śroṇaḥ koṭīviṃśah. asya jātamātrasya pitrā viṃśatihiraṇyakoṭyaḥ
            avalehikāmūlye 'nupradattā, asya dine dine pañcakārṣāpaṇaśatāni sthālīpākārthe vyayam
            upagacchati. <span class="ref">(SumAv_124)</span></p>
         
         
         <p id="SumAv_125">āyuṣmatā mahāmaudgalyāyanena cāsya sakāśāt piṇḍapātram ādāya bhagavate dattam. yasya
            gandhena sarvaṃ rājagṛhaṃ nagaram āpūritaṃ pātrāvaśeṣaṃ ca rājña bimbisāreṇāsvāditam,
            āsvādya ca paraṃ vismayam āpannaḥ kathayaty: <span class="ref">(SumAv_125)</span></p>
         
         
         <p id="SumAv_126">ahaṃ bhadanta rājakule jātaḥ, rājā saṃvṛtto, nābhijānāmi kadācid evaṃvidham annam
            āsvāditaṃ pūrvam. <span class="ref">(SumAv_126)</span></p>
         
         
         <p id="SumAv_127">asya pādatale caturaṅgulamātrāṇi suvarṇāni romāni jātāni. <span class="ref">(SumAv_127)</span></p>
         
         
         <p id="SumAv_128">ayaṃ bhagavataḥ sakāśaṃ gantukāmaḥ pṛcchati: kiṃ bhagavān yānena gacchaty āhosvit
            padbhyām iti. apare kathayanti: padbhyām iti. sa eṣa kathayati: aham api padbhyāṃ
            gacchāmīti. <span class="ref">(SumAv_128)</span></p>
         
         
         <p id="SumAv_129">tasya pauruṣeyair vastrāṇi pṛthivyām āstīrṇāni. eṣa pṛcchati: kiṃ bhagavān āstīrṇena
            gacchaty āhosvid anāstīrṇeneti. te kathayati: nāstīrṇeneti. eṣa kathayati: apanayata
            vastrāṇi, aham apy anāstīrṇena gacchāmīti. tair apanītāni. <span class="ref">(SumAv_129)</span></p>
         
         
         <p id="SumAv_130">punar aparāṇi dūṣyavastrāṇi pṛthivyām āstīrṇāni. eṣa pṛcchati: kiṃ bhagavān dūṣyāstīrṇena
            gacchaty āhosvid anāstīrṇena. te prāhuḥ: nāstīrṇeneti. eṣa āha: apanayata dūṣyāṇi.
            tair apanītāni. <span class="ref">(SumAv_130)</span></p>
         
         
         <p id="SumAv_131">kumāra, puṇyamaheśākhyaḥ. tato 'parāṇy amanuṣyāni divyavastrāṇi prādurbhūtāni. eṣa
            dṛṣṭvāha: apanayantu amanuṣyavastrāṇīti. tair apanītānī. anena pṛthivyāṃ pādo nyastaḥ.
            ṣaḍvikāraḥ pṛthivīkampo jātaḥ. <span class="ref">(SumAv_131)</span></p>
         
         
         <p id="SumAv_132">bhagavān āha: ito, bhikṣava, ekanavatiṃ kalpam upādāya na kadācic chroṇeṇa koṭīviṃśenānastīrṇe
            pṛthivīpradeśe pādo nyastaḥ. etarhi nyasto dharmagauravāt, na tu puṇyakṣayāt. <span class="ref">(SumAv_132)</span></p>
         
         
         <p id="SumAv_133">yenāyaṃ ṣaḍvikāraḥ pṛthivīkampo jātaḥ. ayaṃ bhagavatā ārabdhavīryāṇām agro nirdiṣṭaḥ.
            sa eṣāgacchati. (13) <span class="ref">(SumAv_133)</span></p>
         
         
         <p id="SumAv_134">atrāntareṇāyuṣmān pilindavatso haṃsaratham abhinirmāya tatropaviṣṭa upari vihāyasā
            ṛddhyākāśenāgacchati. <span class="ref">(SumAv_134)</span></p>
         
         
         <p id="SumAv_135">taṃ dṛṣṭvā sumāgadhāyāḥ svāmī sumāgadhāṃ papraccha: sumāgadhe 'yaṃ te sa śāstā yo
            'yaṃ haṃsarathenāgacchati. <span class="ref">(SumAv_135)</span></p>
         
         
         <p id="SumAv_136">sā kathayati: nāyam āryo pilindavatso, 'yaṃ bhagavatā karuṇāvihārāṇām agro nirdiṣṭaḥ. <span class="ref">(SumAv_136)</span></p>
         
         
         <p id="SumAv_137">anena gaṅgābhihitā: kuśalītiṣṭhety. asya vacanasamanantaram eva gaṅgā sthitā, aṅkuśasaṃtāḍiteva
            dviradavadhūr na prahasati. so 'yam āgacchati. (14) <span class="ref">(SumAv_137)</span></p>
         
         
         <p id="SumAv_138">atrāntareṇāyuṣmān udāyī aśvaratham abhinirmāya catūratnopaśobhitaṃ tatropaviṣṭa, upari
            vihayasā ṛddhyākāśenāgacchati. <span class="ref">(SumAv_138)</span></p>
         
         
         <p id="SumAv_139">taṃ dṛṣṭvā sumāgadhāyāḥ svāmī sumāgadhāṃ papraccha: sumāgadhe, 'yaṃ te sa śāstā yo
            'yam aśvaratham abhinirmāya catūratnopaśobhitaṃ tatropaviṣṭa upari vihāyasā ṛddhyākāśenāgacchati. <span class="ref">(SumAv_139)</span></p>
         
         
         <p id="SumAv_140">sā kathāyati: nāyam ārya udāyī ayaṃ bhagavatā kulaprasādakānām agro nirdiṣṭaḥ. <span class="ref">(SumAv_140)</span></p>
         
         
         <p id="SumAv_141">anena rājā śuddhodanaḥ śuklodano droṇodano 'mṛtodano dhautodanaś ca, gopikāmṛgajāyaśodharāpramukhāni
            ṣaṣṭistrīsahasrāṇi bodhisattvavirahāc chokasāgaranimagnās tābhis tābhiḥ śrutibhiś
            cittaprahlādanībhir vividhābhir vāgbhiḥ śokaṃ parityājitāni. so 'yam āgacchati. (15) <span class="ref">(SumAv_141)</span></p>
         
         
         <p id="SumAv_142">atrāntareṇāyuṣmān jyotiḥpālo mayūraratham abhinirmāya tatropaviṣṭa upari vihāyasā
            ṛddhykāśenāgacchati. <span class="ref">(SumAv_142)</span></p>
         
         
         <p id="SumAv_143">taṃ dṛṣṭvā sumāgadhāyāḥ svāmī sumāgadhāṃ papraccha: sumāgadhe, 'yaṃ te sa śāstā yo
            'yaṃ mayūraratham abhinirmāya tatropaviṣṭa upari vihāyasā ṛddhyākāśenāgacchati. <span class="ref">(SumAv_143)</span></p>
         
         
         <p id="SumAv_144">sā kathayati: nāyam āryo jyotiḥpālo, 'yaṃ bhagavatā divyamānuṣīśriyaṃ tyājayitvā pravrājitaḥ. <span class="ref">(SumAv_144)</span></p>
         
         
         <p id="SumAv_145">asya snānaśāṭako 'bhyavakāśe śoṣito vāyunohyamāno rājño bimbisārasyopari patitaḥ.
            rājā kathayati: bhavanto, rājārham idaṃ vastraṃ, kutra etat. te kathayanti: deva,
            śrūyate rājño māndhātasya saptāhaṃ hiraṇyavarṣaḥ patita iti, devasyāpi vastravarṣaḥ
            patitum ārabdho, nacirād hiraṇyavarṣaḥ patiṣyatīti. <span class="ref">(SumAv_145)</span></p>
         
         
         <p id="SumAv_146">rājā kathayati: bhavanto jyotiṣko gṛhapatir bhagavatā vyākṛto divyamānuṣīśriyaṃ pratyanubhaviṣyatīti,
            idaṃ ca divyaṃ vastram ākāśāt patitam, sthāpayata, tasyaivāgatasya dāsyāma iti. <span class="ref">(SumAv_146)</span></p>
         
         
         <p id="SumAv_147">te caivam ālāpaṃ kurvanti, ayaṃ ca rājñaḥ sakāśam āgatah. <span class="ref">(SumAv_147)</span></p>
         
         
         <p id="SumAv_148">rājā kathayati: kumāra, tvaṃ bhagavatā vyākṛto divyamānuṣīśriyaṃ pratyanubhaviṣyasīti,
            idaṃ ca divyaṃ ākāśāt patitam, gṛhāṇeti. <span class="ref">(SumAv_148)</span></p>
         
         
         <p id="SumAv_149">tena hastaḥ prasāritaḥ. devānaya paśyāmīti. sa nirīkṣitum ārabdho yāvat paśyaty ātmīyaṃ
            snānaśāṭakam. <span class="ref">(SumAv_149)</span></p>
         
         
         <p id="SumAv_150">sa vipuṣpya kathayati: deva, madīyaḥ snānaśāṭako 'yaṃ vāyunopakṣipyehānīta iti. <span class="ref">(SumAv_150)</span></p>
         
         
         <p id="SumAv_151">rājā kathayati: kumāra, kiṃ tava divyamānuṣī śrīḥ prādurbhūtā. deva, prādurbhūtā.
            kumāra, yady evaṃ kimarthaṃ māṃ na nimantrayase. deva, nimantrito bhava. gaccha, bhaktaṃ
            sajjīkuru. deva, yasya divyamānuṣī śrīḥ prādurbhūtā, kiṃ tena sajjīkartavyam. nanu
            sajjīkṛtam evāgaccheti. <span class="ref">(SumAv_151)</span></p>
         
         
         <p id="SumAv_152">sa jyotiṣkasya gṛhaṃ gatvā bāhyaṃ parijanaṃ dṛṣṭvā indriyāṇy utkṣipati. jyotiṣkaḥ
            kathayati: deva, kimartham indriyāṇy utkṣipasīti. sa kathayati: kumāra, vadhūjano
            'yam iti kṛtvā. nāyaṃ vadhūjano, bāhyo 'yaṃ parijanaḥ. sa paraṃ vismayam āpannaḥ. <span class="ref">(SumAv_152)</span></p>
         
         
         <p id="SumAv_153">punar madhyamaṃ parijanaṃ dṛṣṭvā indriyāṇy utkṣeptum ārabdhaḥ. jyotiṣkaḥ kathayati:
            deva, kimartham indriyāṇy utkṣipasīti. rājā kathayati: kumāra, vadhūjano 'yam iti
            kṛtvā. deva, nāyam api vadhūjanaḥ, kiṃtu madhyamo 'yaṃ parijanah. sa bhūyasyā mātrayā
            paraṃ vismayam āpannah. <span class="ref">(SumAv_153)</span></p>
         
         
         <p id="SumAv_154">tatra madhyamāyām dvāraśālāyāṃ maṇibhir upacitā bhūmiḥ. tasyāṃ matsyā udakapūrṇāyām
            iva yantraprayogenoparibhramanto dṛśyante. rājā praveṣṭukamo jalam iti kṛtvā upānahau
            moktum ārabdhaḥ. <span class="ref">(SumAv_154)</span></p>
         
         
         <p id="SumAv_155">jyotiṣkaḥ kathayati: deva, kasyārthe upānahāv apanayasīti. kumāra, pānīyam uttaritavyam.
            deva, nedaṃ pānīyam, api tu maṇibhūmir eṣā. kumāra, ime matsyā uparibhramanto dṛśyante.
            deva, yantraprayogenaite paribhramanti. rājā na śraddadhāte tenāṅgulimudrā kṣiptā
            sā raṇaraṇāśabdena bhūmau patitā. tato rājā vismayam āpannaḥ. <span class="ref">(SumAv_155)</span></p>
         
         
         <p id="SumAv_156">praviśya siṃhāsane niṣaṇṇaḥ. tato vadhūjanaḥ pādābhivandaka upasaṃkrāntaḥ. tāsām aśrupāto
            jātaḥ. rājā kathayati: kumāra, kasmād ayaṃ vadhūjano roditi. deva, nāyaṃ roditi, kiṃtu
            devasya kāṣṭhadhūpena vastrāṇi dhūpitāni, tenāsām aśrupāto jāta iti. <span class="ref">(SumAv_156)</span></p>
         
         
         <p id="SumAv_157">rājā tatra tayā divyamānuṣikayā śriyā upacaryamāṇo na niṣkrāmati; rājakṛtyāni rājakaraṇīyāni
            parihātum ārabdhāni. <span class="ref">(SumAv_157)</span></p>
         
         
         <p id="SumAv_158">amātyair ajātaśatruḥ kumāro 'bhihitaḥ: kumāra, devo jyotiṣkasya gṛhaṃ praviśya pramattaḥ,
            gaccha, nivedayeti. <span class="ref">(SumAv_158)</span></p>
         
         
         <p id="SumAv_159">tena gatvā ukto: deva, kiṃ tvam atra pariviśyāvasthito, rājakṛtyāni rājakaraṇīyāni
            parihīyanta iti. <span class="ref">(SumAv_159)</span></p>
         
         
         <p id="SumAv_160">rājā kathayati: kumāra, na śakto 'si tvam ekaṃ divasaṃ rājyaṃ kārayitum. devo jānīte,
            mamaiko divasaḥ praviṣṭasyati. adya devasya saptamo divaso vartate. <span class="ref">(SumAv_160)</span></p>
         
         
         <p id="SumAv_161">rājā jyotiṣkasya mukham nirīkṣya kathayati: kumāra, satyam. deva, satyam. saptamo
            divaso vartate. <span class="ref">(SumAv_161)</span></p>
         
         
         <p id="SumAv_162">kumāra, kathaṃ rātriḥ prajñāyate divaso vā. deva, puṣpāṇāṃ saṃvikocavikāsān, maṇīnāṃ
            jvalanājvalanāt, śakunīnāṃ kūjanākūjanāt; santi tāni kusumāni yāni rātrau vikasanti
            na divā, santi yāni divā vikasanti na rātrau; santi te maṇayo ye rātrau jvalanti na
            divā, santi ye divā jvalanti na rātrau; santi te śakunayo ye rātrau kūjanti na divā,
            santi ye divā kūjanti na rātrau. rājā paraṃ vismayam āpannaḥ kathayati: <span class="ref">(SumAv_162)</span></p>
         
         
         <p id="SumAv_163">kumāra, avitathavādī bhagavān, yathā tvaṃ bhagavatā vyākṛtaḥ tathaiva nānyathety uktvā
            jyotiṣkasya gṛhān niṣkrāntaḥ. <span class="ref">(SumAv_163)</span></p>
         
         
         <p id="SumAv_164">ajātaśatrukumāreṇa jyotiṣkasantako maṇir apahṛtya dārakasya haste dattaḥ. tena yata
            eva gṛhītas tatraiva gatvāvasthitaḥ. <span class="ref">(SumAv_164)</span></p>
         
         
         <p id="SumAv_165">ajātaśatruḥ kathayati: dārakānaya taṃ maṇim, paśyāmīti. sa muṣṭiṃ vighāṭya kathayati:
            kumāra, kutra, na jāne kutra gata iti. <span class="ref">(SumAv_165)</span></p>
         
         
         <p id="SumAv_166">sa tāḍayitum ārabdhaḥ. jyotiṣkaḥ kathayati: kumāra, kimartham enaṃ tāḍayasi. gṛhapate,
            'haṃ caura, eṣa mahācauro, mayā tvadīyo maṇir apahṛtaḥ, so 'py anenāpahṛta iti. <span class="ref">(SumAv_166)</span></p>
         
         
         <p id="SumAv_167">sa āha: kumāra, na tvayāpahṛto, nāpy anenāpi tu yata eva tvayā gṛhītas tatraiva gatvāvasthito;
            'pi tu, kumāra, svakaṃ te gṛhaṃ yāvadbhir maṇibhir anyena vā prayojanam tāvad gṛhāṇa
            yathāsukham iti. <span class="ref">(SumAv_167)</span></p>
         
         
         <p id="SumAv_168">sa pratibhinnakaḥ saṃlakṣayate: yadā pitur atyayād rājā bhaviṣyāmi, tadā grahīṣyāmīti. <span class="ref">(SumAv_168)</span></p>
         
         
         <p id="SumAv_169">yadājātaśatruṇā devadattavigrāhitena pitā dhārmiko dharmarājo jīvitād vyaparopitaḥ,
            svayam eva ca paṭṭaṃ baddhvā rājye pratiṣṭhitaḥ, tadā tena jyotiṣko 'bhihito: gṛhapate,
            tvaṃ mama bhrātā bhavati, gṛhaṃ bhājayāma iti. <span class="ref">(SumAv_169)</span></p>
         
         
         <p id="SumAv_170">eṣa samlakṣayati: yena pitā dhārmiko dharmarājaḥ praghātitaḥ, sa mām marṣayatīti.
            kuta etan. nūnam ayaṃ madgṛham āgacchatu, kāmaṃ prayacchāmīti viditvā kathayati: deva,
            bibhaktam eva. kim atra vibhaktavyam. madīyaṃ gṛham āgaccha. ahaṃ tvadīyaṃ gṛham āgacchāmīti. <span class="ref">(SumAv_170)</span></p>
         
         
         <p id="SumAv_171">ajātaśatruḥ kathayati: śobhanam, evam kuru. sa tasya gṛhaṃ gataḥ. eṣo 'pi ajātaśatror
            gṛhaṃ gatah. sā śrīs tasmād gṛhād antarhitā yatraiṣa jyotiṣkas tatraiva gatā. evaṃ
            yāvat sapta vārān antarhitā prādurbhūtā ca. <span class="ref">(SumAv_171)</span></p>
         
         
         <p id="SumAv_172">ajātaśatruḥ saṃlakṣayate: evam api mayā na śakitaṃ jyotiṣkasya maṇīn apahartum, anyad
            upāyaṃ karomi. <span class="ref">(SumAv_172)</span></p>
         
         
         <p id="SumAv_173">tena dhūrtapuruṣāḥ prayuktā: gacchata, jyotiṣkasya gṛhān maṇīn apaharateti. <span class="ref">(SumAv_173)</span></p>
         
         
         <p id="SumAv_174">te hi śiṭākarkaṭakaprayogenābhiroḍhum ārabdhāḥ. te 'ntaḥpurikayā upariprāsādatalagatayā
            dṛṣṭāḥ, tayā dhūrtadhūrtakā iti nādo muktaḥ. <span class="ref">(SumAv_174)</span></p>
         
         
         <p id="SumAv_175">anena jyotiṣkena śrutam, anenāśayato vāg niścarita: tiṣṭhantu dhūrtakā iti. teṣāṃ
            yo yatrābhirūḍhaḥ, sa tatraivāsthitaḥ, yāvat prabhātā rajanī saṃvṛttā. <span class="ref">(SumAv_175)</span></p>
         
         
         <p id="SumAv_176">mahājanakāyena dṛṣṭās, te kathayanti: bhavanto 'nena kalirājena pitā dhārmiko dharmarājo
            jīvitād vyaparopita, idānīm gṛhāṇy api moṣayati, tat kiṃ na me muṣiṣyata iti. purakṣobho
            jātaḥ. <span class="ref">(SumAv_176)</span></p>
         
         
         <p id="SumAv_177">ajātaśatruṇāsya jyotiṣkasya dūto 'nupreṣito: muñcata, mamāyaṃ khalīkāra iti. <span class="ref">(SumAv_177)</span></p>
         
         
         <p id="SumAv_178">anena jyotiṣkenāśayato vāg niścāritā: gacchantu dhūrtakā iti. te gatāḥ. <span class="ref">(SumAv_178)</span></p>
         
         
         <p id="SumAv_179">athaiṣa jyotiskaḥ saṃlakṣayate: yena nāma pitā jīvitād vyaparopitaḥ, sa māṃ na praghātayisyatīti.
            kuta etat. sarvathāhaṃ bhagavatā vyākṛto: mama śāsane pravrajya sarvakleśaprahāṇād
            arhattvaṃ sākṣāt kariṣyatīti. gacchāmi, pravrajāmīti. <span class="ref">(SumAv_179)</span></p>
         
         
         <p id="SumAv_180">anena sarvaṃ dhanajātaṃ dīnānathakṛpaṇebhyo dattam, adhanāḥ sadhanā vyavasthāpitāḥ.
            sa eṣāgacchati. (16) <span class="ref">(SumAv_180)</span></p>
         
         
         <p id="SumAv_181">atrāntareṇāyuṣmān kapphiṇo vicitraratnācalam abhinirmāya tatropaviṣṭa upari vihāyasā
            ṛddhyākāśenāgacchati. <span class="ref">(SumAv_181)</span></p>
         
         
         <p id="SumAv_182">taṃ dṛṣṭvā sumāgadhāyāḥ svāmī sumāgadhāṃ papraccha: sumāgadhe, 'yaṃ te sa śāstā yo
            'yaṃ vicitraratnācalam abhinirmāya tatropaviṣṭa upari vihāyasā ṛddhyākāśenāgacchati. <span class="ref">(SumAv_182)</span></p>
         
         
         <p id="SumAv_183">sā kathayati: nāyam āryaḥ kapphiṇo, yo 'yaṃ bhagavatā vigatamadadarpāṇām agro nirdiṣṭaḥ. <span class="ref">(SumAv_183)</span></p>
         
         
         <p id="SumAv_184">yo 'yaṃ rājā mahākapphiṇa ekasmin samaye aṣṭādaśāmātyasahasraparivṛto mṛgavadhāya
            nirgataḥ. <span class="ref">(SumAv_184)</span></p>
         
         
         <p id="SumAv_185">purastāt pṛṣṭhataś ca sarvabalaugham avalokyāmātyān āmantrayate: asti, bhavantaḥ,
            kasyacid evaṃrūpo balaughas tadyathā mamaitarhīti. te kathayanti: deva, nānyasya kasyacit. <span class="ref">(SumAv_185)</span></p>
         
         
         <p id="SumAv_186">yāvad anena mahākapphiṇena rājñā śrāvastyādiṣu ṣaṭsu mahānagareṣu dūtaṃ preṣitam:
            yad vyutthitā bhavatha nopaveṣṭavyaṃ, śīghram āgantavyam; anyathā ced uttamena daṇḍena
            samanuśāsiṣyāmīti. <span class="ref">(SumAv_186)</span></p>
         
         
         <p id="SumAv_187">etad vacanam upaśrutya ṣaṇmahānagaravāsino rājāno bhītās trastāḥ saṃvignāḥ samāgamya
            śrāvastīṃ gatvā bhagavate etad vṛttāntaṃ nivedayanti. <span class="ref">(SumAv_187)</span></p>
         
         
         <p id="SumAv_188">bhagavatā te samāśvāsitā, uktāś ca: sa dūto matsakāśam ānetavya iti. tair dūtasya
            niveditam: asty asmākam rājādhirājas, taṃ tāvat paśyeti. <span class="ref">(SumAv_188)</span></p>
         
         
         <p id="SumAv_189">bhagavatā jetavanam catūratnamayaṃ nirmitaṃ devānām iva sudarśanaṃ nagaraṃ catvāro
            mahārājā dauvārikāḥ sthāpitāḥ, airāvatasadṛśā hastino, bālāhakasadṛśā, nandīghoṣasadṛśā
            rathā, vyāḍayakṣasadṛśā manuṣyāḥ, svayaṃ ca bhagavāṃś cakravartiveśam ātmānam abhinirmāya
            saptatālodgate mahāratnasiṃhāsane niṣaṇnāḥ. <span class="ref">(SumAv_189)</span></p>
         
         
         <p id="SumAv_190">dūtas tathāvidhāṃ śobhāṃ dṛṣṭvā paraṃ vismayam āpannaḥ. <span class="ref">(SumAv_190)</span></p>
         
         
         <p id="SumAv_191">bhagavatā lekhaṃ likhayitvābhihitaḥ: kapphiṇo madvacanād vaktavyo lekhavācasamakalam
            eva: yat vyutthito bhavasi nopaveṣṭavyaṃ, śīghram āgantavyam, atha nāgacchasi, aham
            eva mahatā balaughena sārdham āgamiṣyamīti. <span class="ref">(SumAv_191)</span></p>
         
         
         <p id="SumAv_192">dūtena mahākapphiṇasya tat sarvaṃ saṃdiṣṭaṃ niveditam. <span class="ref">(SumAv_192)</span></p>
         
         
         <p id="SumAv_193">ayaṃ kapphiṇo rājāṣṭādaśāmātyasahasraparivṛtaḥ śrāvastīm anupraveśya jetavanaṃ praviṣṭaḥ,
            sahadarśanād asya yo rūpe rūpamada aiśvarye aiśvaryamadaḥ sa prativigataḥ, baladarpo
            'dyāpi vadhyata eva. <span class="ref">(SumAv_193)</span></p>
         
         
         <p id="SumAv_194">tato bhagavatā laukikaṃ cittam utpāditam: aho bata, śakro devānām indra aindraṃ dhanur
            ādāyāgacched iti. <span class="ref">(SumAv_194)</span></p>
         
         
         <p id="SumAv_195">sahacittotpādād bhagavataḥ śakro devānām indraḥ sārathiveśenaindraṃ dhanur upanāmitavān.
            tato bhagavatā tad dhanur upanāmitam. tad utkṣeptum api na śaknoti, kutaḥ punar āropayitum. <span class="ref">(SumAv_195)</span></p>
         
         
         <p id="SumAv_196">tato bhagavatā saptāyomayyo bheryo nirmitāḥ, svayam eva tad dhanur ardhacandrākāreṇāropya
            śaraḥ kṣipto yena saptāyomayyo bheryaś chidrīkṛtās, tataḥ śabdo nirgataḥ. <span class="ref">(SumAv_196)</span></p>
         
         
         <p id="SumAv_197">ārabhadhvam, niṣkrāmata, yujyadhvaṃ buddhaśāsane /
            dhūnīta mṛtyunaḥ sainyaṃ naḍāgāraṃ iva kuñjaraḥ //
             <span class="ref">(SumAv_197)</span></p>
         
         <p id="SumAv_198">yo hy asmin dharmavinaye apramattaś cariṣyati /
            prahāya jātisaṃsāraṃ duḥkhasyāntaṃ kariṣyatīti //
             <span class="ref">(SumAv_198)</span></p>
         
         <p id="SumAv_199">sa ca śabdo yāvad akaniṣṭhān devān gataḥ, tato 'sya yo 'bhūd baladarpaḥ sa prativigataḥ. <span class="ref">(SumAv_199)</span></p>
         
         
         <p id="SumAv_200">tato bhagavatāsya cittam ājñāya rājaveśam antardhāpya dharmo deśitah. yenāṣṭādaśāmātyasahasraparivāreṇa
            yāvac chrotaāpattiphalaṃ sākṣāt kṛtavān, tato dṛṣṭasatyaś ca bhagavataḥ śāsane pravrajitaḥ.
            so 'yam āgaccati. (17) <span class="ref">(SumAv_200)</span></p>
         
         
         <p id="SumAv_201">atrāntareṇāyuṣmān ānandaḥ haṃsakrauñcamayūraśukasārikākokilajīvaṃjīvakanādopakūjitam
            ārāmam abhinirmāya tatropaviṣṭa upari vihāyasā ṛddhyākāśenāgacchati. <span class="ref">(SumAv_201)</span></p>
         
         
         <p id="SumAv_202">taṃ dṛṣṭvā sumāgadhāyāḥ svāmī sumāgadhāṃ papraccha: sumāgadhe, 'yaṃ te sa śāstā yo
            'yaṃ haṃsakrauñcamayūraśukasārikākokilajīvaṃjīvakanādopakūjitam ārāmam abhinirmāya
            tatropaviṣṭa upari vihāyasā ṛddhyākāśenāgacchati. <span class="ref">(SumAv_202)</span></p>
         
         
         <p id="SumAv_203">sā kathayati: nāyam ārya ānandaḥ, ayaṃ ca bhagavatā indriyaguptadvārāṇām agro nirdiṣṭaḥ. <span class="ref">(SumAv_203)</span></p>
         
         
         <p id="SumAv_204">ayaṃ ca bhagavataś caturbhir aṅgulair ūnaḥ suvarṇavarṇo dvātriṃśanmahāpuruṣalakṣaṇaiḥ
            samalaṃkṛtaḥ. <span class="ref">(SumAv_204)</span></p>
         
         
         <p id="SumAv_205">anena kāśyapasya samyaksaṃbuddhasya stūpe madhyamaṃ chattram āropitam. tasya karmaṇo
            vipākenārdhatṛtīyāni cakravartirājyasahasrāṇi; yady etarhi na pravrajito 'bhaviṣyad
            etarhi apy anena balacakravartirājyam akariṣyat. <span class="ref">(SumAv_205)</span></p>
         
         
         <p id="SumAv_206">ayaṃ ca bhagavatā balāt pravrajitaḥ. ayaṃ ca bhagavato mātṛsvasāputro bhrātā bhavati.
            sa eṣāgacchati. (18) <span class="ref">(SumAv_206)</span></p>
         
         
         <p id="SumAv_207">atrāntarenāyuṣmān rāhulaś cakravartiveśam abhinirmāya saptaratnasamanvāgataś caturaśītyā
            bhaṭabalāgrakoṭibhiḥ samanugamyamānaś caturaśītyā nāgasahasrair upoṣadhanāgarājapramukhaiś
            caturaśītyāśvasahasrair bālāhakāśvarājapramukhair caturaśītyā rathasahasrair nandīghoṣarathapramukhair
            anekaiś ca paurajānapadasahasrair nānāpaṭahaśaṅkhabherīninādair ucchritadhvajapatākopaśobhitam
            abhinirmāya tatropaviṣṭa upari vihāyasā ṛddhyākāśenāgacchati. <span class="ref">(SumAv_207)</span></p>
         
         
         <p id="SumAv_208">taṃ dṛsṭvā sumāgadhāyāḥ svāmī sumāgadhāṃ papraccha: sumāgadhe, 'yaṃ te sa śāstā, yo
            'yaṃ cakravartiveśenāgacchati. <span class="ref">(SumAv_208)</span></p>
         
         
         <p id="SumAv_209">sā kathayati: nāyam āryo rāhulo, 'yaṃ bhagavatā śikṣakāmānām agro nirdiṣṭaḥ. <span class="ref">(SumAv_209)</span></p>
         
         
         <p id="SumAv_210">bhagavataḥ putro 'yaṃ pitur ujjhitāṃ śriyam uddyotamānaḥ, sarvacakravartiprativiśiṣṭatarām
            ṛddhim upadarśayann upari vihāyasā ṛddhyākāśenāgacchati. <span class="ref">(SumAv_210)</span></p>
         
         
         <p id="SumAv_211">āha ca:
            lakṣmīṃ lakṣaṇamālinīṃ surucirāṃ śakrarddhivispardhanīṃ
            nāgānīkabalānvitāṃ sumahatīṃ ratnair vṛtāṃ saptabhiḥ /
            kṛtvā buddhasuto 'bhyupaiti nabhasā veśaṃ ca rājñām ayaṃ
            nāmnā rāhula ity aveti sumahate sampūjyamānaḥ suraiḥ //
             <span class="ref">(SumAv_211)</span></p>
         
         <p id="SumAv_212">bhittvorvīṃ jalavat prayānti munayaḥ kecit sṛjanto 'nalaṃ
            ramyatoyadharā ivāśu jagati spaṣṭaṃ kṣaranto jalam /
            śakrabrahmakuberavigrahadharāś candrārkadaityatviṣo
            lokasyodayakāṅkṣiṇo hi nabhasā saṃprasthitāḥ sūratāḥ //
            sa eṣāgacchati. (19)
             <span class="ref">(SumAv_212)</span></p>
         
         <p id="SumAv_213">saṃprasthitesu bhikṣusaṃghesu atrāntareṇa tathāgatapraveśaḥ. bhagavāṃs tathārūpaṃ
            samādhiṃ samāpanno, yathāsamāhite citte bhagavataḥ kāyād raśmayo niścaranti, tadyathā
            nīlapītalohitāvadātamañjiṣṭhasphaṭikavarṇaḥ, yair ayaṃ loke udāreṇāvabhāsenāvabhāsito
            yāvac ca śrāvastīṃ yāvac ca puṇḍravardhanaṃ nagaram. <span class="ref">(SumAv_213)</span></p>
         
         
         <p id="SumAv_214">atrāntareṇa sarve lokā bhagavantam abhiniṣkramantaṃ paśyanti, mahāṃś ca pṛthivīcālo
            babhūva. <span class="ref">(SumAv_214)</span></p>
         
         
         <p id="SumAv_215">atha brahmā sahāṃpatir bhagavataś cetasā cittam ājñāya sārdhaṃ rūpāvacarair devair
            āgatya bhagavato dakṣiṇe pārśve vyavasthitaḥ. <span class="ref">(SumAv_215)</span></p>
         
         
         <p id="SumAv_216">śakro 'pi devānām indraḥ sārdhaṃ kāmāvacarair devair āgatya vāme pārśve vyavasthitaḥ. <span class="ref">(SumAv_216)</span></p>
         
         
         <p id="SumAv_217">tumburusupriyapramukhāni pañcamātrāṇi gandharvaśatāny āgatya bhagavato 'grato vividhair
            vādyagītanṛttaviśeṣair upasthānaṃ kurvanto gacchanti. <span class="ref">(SumAv_217)</span></p>
         
         
         <p id="SumAv_218">anekāni ca devatāśatasahasrāṇi pṛṣṭhataḥ pṛṣṭhataḥ samanugacchanti. <span class="ref">(SumAv_218)</span></p>
         
         
         <p id="SumAv_219">upariṣṭāc ca bhagavato 'psaraso divyāny utpalapadmakumudapuṇḍarīkamāndāravāṇi puṣpāṇi,
            divyāny agarucūrṇāni tagaracūrṇāni candanacūrṇāni tamālapattracūrṇani, divyāni ca
            vādyāni saṃpravādayanti, cailavikṣepāṃś cākārṣuh. <span class="ref">(SumAv_219)</span></p>
         
         
         <p id="SumAv_220">tena khalu punaḥ samayenānyatarasmin araṇyāyatane sapta ṛṣisahasrāṇi prativasanti. <span class="ref">(SumAv_220)</span></p>
         
         
         <p id="SumAv_221">adrākṣus te ṛṣayo buddhaṃ bhagavantaṃ dvātrimśatā mahāpuruṣalakṣaṇaiḥ samalaṃkṛtam,
            aśītyā cānuvyañjanair virājitagātraṃ vyāmaprabhālaṃkṛtaṃ, sūryaprabhātirekaprabhaṃ,
            jaṅgamam iva ratnaparvatam, samantato bhadrakaṃ, havyāvasiktam iva hutavaham, kāñcanabhājanastham
            iva pradīpaṃ, suvarṇayūpam iva śriyā jvalantam. <span class="ref">(SumAv_221)</span></p>
         
         
         <p id="SumAv_222">na tathā dvādaśavarṣābhyastaḥ śamathacittasya kalyatāṃ janayati, rājyābhinandino vā
            tatprathamato rājyābhiṣekaḥ, aputrasya vā putrapratilambhaḥ, daridrasya vā nidhidarśanaṃ,
            yathāvāropitaṃ kuśalamūlānāṃ tatprathamato buddhadarśanam. <span class="ref">(SumAv_222)</span></p>
         
         
         <p id="SumAv_223">atha te ṛṣayo yena bhagavāṃs tenopasaṃkrāntā, upasaṃkramya bhagavataḥ pādau śirasā
            vanditvaikānte tasthuḥ. <span class="ref">(SumAv_223)</span></p>
         
         
         <p id="SumAv_224">tato bhagavatā teṣām ṛṣīṇām āśayānuśayaṃ dhātuṃ prakṛtiṃ ca jñātvā tādṛśī caturāryasatyasaṃprativedhikā
            dharmadeśanā kṛtā, yāṃ śrutvā tair ṛṣibhir viṃśatiśikharasamudgataṃ satkāyadṛṣṭiśailaṃ
            jñānavajreṇa bhittvā śrotaāpattiphalaṃ sākṣāt kṛtam. <span class="ref">(SumAv_224)</span></p>
         
         
         <p id="SumAv_225">atha te ṛṣayo buddhaṃ bhagavantaṃ paricārya saṃprasthitāḥ. <span class="ref">(SumAv_225)</span></p>
         
         
         <p id="SumAv_226">tena khalu samayena puṇḍravardhane nagare 'ṣṭādaśa dvārāṇy ababhūvan. <span class="ref">(SumAv_226)</span></p>
         
         
         <p id="SumAv_227">atha bhagavata etad abhavat: yad ahaṃ paścimena dvāreṇa pravekṣyāmi, anyadvāranivāsināṃ
            nāgarāṇām anyathātvaṃ bhaviṣyati, yan nv aham aṣṭādaśa buddhān abhinirmāya svayaṃ
            paścimena dvāreṇa praveśayam iti. <span class="ref">(SumAv_227)</span></p>
         
         
         <p id="SumAv_228">atha bhagavān aṣṭādaśa buddhān abhinirmāyā svayaṃ paścimena dvāreṇa praviṣṭaḥ. <span class="ref">(SumAv_228)</span></p>
         
         
         <p id="SumAv_229">bhagavataḥ purapraveśe evaṃrūpāṇy āścaryāṇy atyadbhutāni bhavanty anyāni ca: tadyathonnatonnatāḥ
            pṛthivīpradeśāḥ avanamanty avanatāś connamanti, apagatapāṣānaśarkarakaṭhalyā bhavanti,
            nīcāni dvārāṇy uccībhavanti, saṃkṣiptāni viśālībhavanti, hastinaḥ kūjanti, aśvā heṣante,
            uṣṭrāḥ krośante, gāvo rambhante, vṛṣabhā nandante, mayūrāḥ kekāyante, gṛhagatāni ca
            vividhāni vādyabhāṇḍāni svayaṃ nadanti, andhāś cakṣūṃsi pratilabhante, badhirāḥ śṛṇvanti,
            mūkāḥ pravyāhārasamarthā bhavanti, paribhraṣṭendriyavikalā indriyāṇi paripūrnāṇi pratilabhante,
            madyamadanākṣiptā vimadī bhavanti, viṣapītā nirviṣā bhavanti, anyonyavairiṇo maitrīṃ
            pratilabhante, garbhiṇyaḥ svastinā prasūyante, bandhanabaddhāḥ pramucyante, adhanā
            dhanāni pratilabhante. <span class="ref">(SumAv_229)</span></p>
         
         
         <p id="SumAv_230">evaṃvidhayā vibhūtyā praviśya yena sumāgadhāyā niveśanaṃ tenopasaṃkrāntaḥ. <span class="ref">(SumAv_230)</span></p>
         
         
         <p id="SumAv_231">atha sumāgadhā svayam eva gośīrṣacandanodakena bhṛṅgāraṃ pūrayitvā bhagavataḥ pādodakam
            anuprayacchati bhikṣusaṃghasya ca. <span class="ref">(SumAv_231)</span></p>
         
         
         <p id="SumAv_232">tataḥ sumāgadhā bhagavataḥ pādayor nipatyaivam āha:
            dhanyās te paravādivādamathanaṃ paśyanti ye te mukhaṃ
            vistīrṇe sadasi sthitasya vacanaṃ śṛṇvanti ye vā mudā /
            lābhas tasya mahān bhaviṣyati ca yaḥ pādau tava śrīnidher
            mūrdhnā caiva karadvayena vinayāt saṃpīḍya vandiṣyate //
             <span class="ref">(SumAv_232)</span></p>
         
         <p id="SumAv_233">atha bhagavān purastād bhikṣusaṃghasya prajñapta evāsane niṣaṇṇaḥ, sukhopaviṣṭaṃ buddhapramukhaṃ
            bhikṣusaṃghaṃ viditvā śucinā praṇītena khādanīyena bhojanīyena svahastena saṃtarpayati
            saṃpravārayati. <span class="ref">(SumAv_233)</span></p>
         
         
         <p id="SumAv_234">atha puṇḍravardhananivāsī janakāyo bhagavantam apaśyaṃs tadgṛhaṃ bhettum ārabdhaḥ.
            tato bhagavatā tadgṛhaṃ sphaṭikamayam abhinirmitaṃ, yataḥ sarvo mahājanakāya ādarśanagatam
            iva bhagavantaṃ bhuñjamānaṃ paśyati bhikṣusaṃghaṃ ca. <span class="ref">(SumAv_234)</span></p>
         
         
         <p id="SumAv_235">āha ca.
            sphaṭikamayam abhūt tad eva ramyaṃ maṇikanakākṣaratnabhakticitraṃ /
            sthitam iva purato munīndracandraṃ nagarajano 'pi nirīkṣate samagraḥ //
             <span class="ref">(SumAv_235)</span></p>
         
         <p id="SumAv_236">prasādāromāñcitasarvagātrāḥ kṛtāñjaliṃ mūrdhni nipātya hastam /
            narā namanti sma munīndracandraṃ surā ivendraṃ bhavanodarastham //
             <span class="ref">(SumAv_236)</span></p>
         
         <p id="SumAv_237">atha bhagavān kṛtabhaktakṛtyaḥ purastād bhikṣusaṃghasya prajñapta evāsane niṣaṇṇaḥ. <span class="ref">(SumAv_237)</span></p>
         
         
         <p id="SumAv_238">tataḥ sumāgadhāpramukho 'ntarjanakāyas te ca nāgarās te ca ṛṣayas te ca devāsuragaruḍayakṣagandharvakinnaramahoragā
            bhagavantaṃ parivāryāvasthitāḥ. <span class="ref">(SumAv_238)</span></p>
         
         
         <p id="SumAv_239">tato bhagavatā teṣāṃ ca tādṛśī caturāryasatyasaṃpravedhikī dharmadeśanā kṛtā, yāṃ
            śrutvā kaiścic chrotaāpattiphalaṃ sākṣāt kṛtaṃ, kaiścit sakṛdāgāmiphalaṃ, kaiścid
            anāgāmiphalam, kaiścit pravrajya sarvakleśaprahāṇād arhattvaṃ sākṣāt kṛtaṃ, kaiścid
            ūṣmagatāni kuśalamūlāni utpāditāni, kaiścin mūrdhānaḥ, kaiścin mṛdumadhyādhimātrakṣāntayaḥ,
            kaiścic chrāvakabodhau cittāny utpāditāni, kaiścit pratyekāyāṃ bodhau, kaiścid anuttarāyāṃ
            samyaksaṃbodhau, kaiścic charaṇagamanāni gṛhītāni, kaiścic chikṣāpadāni gṛhītāni. <span class="ref">(SumAv_239)</span></p>
         
         
         <p id="SumAv_240">yad bhūyasā sā parṣad buddhanimnā dharmapravaṇā saṃghaprāgbhārā vyavasthitā. <span class="ref">(SumAv_240)</span></p>
         
         
         <p id="SumAv_241">yadā bhagavataitat sūtraṃ bhāṣitaṃ, tadā bhikṣavo bhagavantam evam āhuḥ: āścaryaṃ
            bhagavann, āścaryaṃ sugata, yat sumāgadhayā bhagavantaṃ kalyāṇamitram āgamya buddhakāryaṃ
            kṛtam iti. <span class="ref">(SumAv_241)</span></p>
         
         
         <p id="SumAv_242">bhagavān āha: na bhikṣava etarhy eva yathātīte 'py adhvani buddhaṃ bhagavantaṃ kalyāṇamitram
            āgamya kāñcanamālayā yad buddhakāryaṃ kṛtaṃ, tac chṛṇuta, sādhu ca suṣṭhu ca manasi
            kurute, bhāṣiṣye. <span class="ref">(SumAv_242)</span></p>
         
         
         <p id="SumAv_243">bhūtapūrvaṃ, bhikṣavo, 'tīte 'dhvani viṃśativarṣasahasrāyuṣi prajāyāṃ kāśyapo nāma
            śāstā loka udapādi, tathāgato 'rhan samyaksaṃbuddho vidyācaraṇasaṃpannaḥ sugato lokavid
            anuttaraḥ puruṣadamyasārathiḥ śāstā devānāṃ ca manuṣyāṇāṃ ca buddho bhagavān, sa bārāṇasīṃ
            nagarīm upaniśritya viharati ṛṣivadane mṛgadāve. <span class="ref">(SumAv_243)</span></p>
         
         
         <p id="SumAv_244">tena khalu punaḥ samayena kṛkī nāma rājā babhūva. <span class="ref">(SumAv_244)</span></p>
         
         <p id="SumAv_245">tasya duhitā kāñcanamālayā śirasi baddhayā jātā, tasyā mātāpitṛbhyāṃ kāñcanamāleti
            nāma kṛtam. <span class="ref">(SumAv_245)</span></p>
         
         
         <p id="SumAv_246">sā unnītā vardhitā mahatī saṃvṛttā, rājñaḥ kṛkina iṣṭā kāntā priyā manāpā saṃvṛttā. <span class="ref">(SumAv_246)</span></p>
         
         
         <p id="SumAv_247">sā pañcaśataparivārā bhagavato darśanāyopasaṃkrāntā, tasyā bhagavatā dharmo deśitaḥ. <span class="ref">(SumAv_247)</span></p>
         
         
         <p id="SumAv_248">tayā taṃ dharmaṃ śrutvā bhagavato 'nitike mahān cittaprasāda utpanno, bhagavāṃś ca
            tayā yāvajjīvaṃ cīvarapiṇḍapātraśayanāsanaglānapratyayabhaiṣajyapariṣkāraḥ pracāritah. <span class="ref">(SumAv_248)</span></p>
         
         
         <p id="SumAv_249">tena khalu punaḥ samayena rājñā kṛkinā daśa svapnā dṛṣṭāḥ:
            (1) vātāyanena hastī nirgatas, puccho lagnaḥ.
            (2) tṛṣitaya pṛṣṭhataḥ kūpo dhāvati.
            (3) muktāprasthaṃ śaktuprasthena vikrīyamāṇaṃ.
            (4) candanaṃ kāṣṭhārgheṇa samīkriyamāṇaṃ.
            (5) gandhahastinaṃ kalabhair vitrāsyamānaṃ.
            (6) āramaṃ puṣpaphalasaṃpannam adattadāyibhir apahriyamāṇam.
            (7) aśucinā mrakṣito markaṭaḥ parān upaliṃpyamānaḥ.
            (8) markaṭasya rājyābhiṣekaḥ.
            (9) paṭo 'ṣṭādaśabhir janair ākṛṣyate, na śīryate.
            (10) mahājanakāyaś caikatra saṃnipatya kalahabhaṇḍanavigrahavivāde nātināmayati. <span class="ref">(SumAv_249)</span></p>
         
         
         <p id="SumAv_250">taṃ dṛṣṭvā ca punar bhītaś trastaś cintayati: mā me itonidānaṃ rājyāc cyutir bhaviṣyati
            jīvitasya cāntarāya iti. <span class="ref">(SumAv_250)</span></p>
         
         
         <p id="SumAv_251">tato rājñā svapnādhyāyavido brāhmaṇān āhūya svapnān niveditavān. <span class="ref">(SumAv_251)</span></p>
         
         
         <p id="SumAv_252">te kāñcanamālāṃ dṛṣṭvā kathayanti: rājan, yā te sarvajanapriyā tasyā rudhireṇa yajño
            yaṣṭavyaḥ, antrair nagaraṃ veṣṭavyam, evaṃ devasya śreyo bhaviṣyati, svapnān dāruṇān
            dṛṣṭvā rājyajīvitahāriṇo 'nenopāyena svastir devasya bhaviṣyati. <span class="ref">(SumAv_252)</span></p>
         
         
         <p id="SumAv_253">rājā saṃlakṣayati: sarvajanapriyā me kāñcanamālā, tāṃ vyāpādayitukāmā brāhmaṇā evam
            āhuḥ. varaṃ mamaiva maraṇaṃ, na tu kāñcanamālāṃ vyāpādayiṣyāmīti. <span class="ref">(SumAv_253)</span></p>
         
         
         <p id="SumAv_254">kare kapolaṃ dattvā cintāparo vyavasthitaḥ, kāñcanamālayā dṛṣṭaḥ. sā kathayati: kim
            evaṃ cintāparo, deva, iti. tena sa vṛttānto vistareṇa niveditaḥ. sā kathayati: eṣa
            bhagavān kāśyapaḥ samyaksaṃbuddho bārāṇasīm upaniśritya viharati ṛṣivadane mṛgadāve,
            taṃ bhagavantaṃ gatvā pṛcchatha. yathā te bhagavān vyākaroti tathaivaṃ dhāraya. <span class="ref">(SumAv_254)</span></p>
         
         
         <p id="SumAv_255">tato rājā mahatā śrīsamudāyena kāñcanamālayā sārdhaṃ barāṇasyā nirgatya yena bhagavāṃs
            tenopasaṃkrāntaḥ, upasaṃkramya bhagavataḥ pādau śirasā vanditvaikānte niṣaṇṇaḥ, kāñcanamālāpi,
            anyāni ca brāhmaṇagṛhapatiśatasahasrāṇi. <span class="ref">(SumAv_255)</span></p>
         
         
         <p id="SumAv_256">atha bhagavān kṛkinaṃ rājānaṃ dharmayā kathayā saṃdarśayati samādāpayati samuttejayati
            saṃpraharṣayati. anekaparyāyeṇa dharmayā kathayā saṃdarśya samādāpya samuttejya saṃpraharṣya
            tūṣṇīṃ babhūva. <span class="ref">(SumAv_256)</span></p>
         
         
         <p id="SumAv_257">atha kṛkī rājā daśa svapnān nivedyaivam āha: mā me, bhagavaṃs, tatonidānaṃ rājyāc
            cyutir bhaviṣyati jīvitasya cāntarāya iti. <span class="ref">(SumAv_257)</span></p>
         
         
         <p id="SumAv_258">bhagavān āha: mā bhaiṣīs tvaṃ, mahāraja, na tavetonidānaṃ rājyāc cyutir bhaviṣyatīti
            jīvitasya cāntarāyaḥ.
            (1) yat tvaṃ, mahārāja, svapnam adrākṣīr, vātāyanena hastī nirgacchan puccho lagna
            iti, bhaviṣyaty anāgate 'dhvani varṣaśatāyuṣi prajāyāṃ śākyamunir nāma tathāgato 'rhan
            samyaksaṃbuddhaḥ, sa sakalaṃ buddhakāryaṃ kṛtvendhanakṣayād ivāgnir anupadhiśeṣe nirvāṇadhātau
            parinirvāsyatīti. tasya parinirvṛtasya paścime kāle aśrāddhā brāhmaṇagṛhapatayas,
            te rudanto 'śrumukhān bandhūn utsṛjya pravrajya vihāreṣu gṛhasaṃjñām utpādayiṣyanti,
            tasyaitat pūrvanimittam.
            (2) yat tvaṃ punaḥ svapnam adrākṣīs, tṛṣitasya pṛṣṭhataḥ kūpo dhāvati, tasyaiva śravakā
            dharmaṃ deśayiṣyanti śraddhānāṃ gṛhapatīnāṃ, te satṛṣṇā eva prakramiṣyanti, tasyaitat
            pūrvanimittam.
            (3) yat tvaṃ svapnam adrākṣīr, muktāprasthena śaktuprasthaṃ krīyamāṇam iti, tasyaiva
            śrāvakāḥ śaktuprasthasya hetor indriyabalabodhyaṅgāni saṃprakāśayiṣyanti, tasyaitat
            pūrvanimittam.
            (4) yat tvaṃ svapnam adrākṣīś, candanaṃ kāṣṭhārgheṇa samīkriyamāṇaṃ, tasyaiva śrāvakās
            taṃ tīrthikavākyam anugṛhya saddharmeṇa samīkariṣyanti, tasyaitat pūrvanimittam.
            (5) yat tvaṃ svapnam adrākṣīr, gandhahastī kalabhair vitrāsyata iti, tasyaiva śrāvakā
            asaṃyatās te śīlavanto bhikṣūn niṣkāśayiṣyanti, tasyaitat pūrvanimittam.
            (6) yat tvaṃ svapnam adrākṣīr, ārāmāṃ puṣpaphalasaṃpannaṃ adattādāyibhir apahriyamāṇaṃ,
            tasyaiva śrāvakā āryasaṃghasya pratipāditam ārāmaṃ saṃgham ālaṃbīkṛtya kecid abhāvitakāyā
            abhāvitacittā abhāvitaprajñāḥ saṃghād ācchidya puṣpaphalaṃ svajanebhyo dāsyanti, tasyaitat
            pūrvanimittam.
            (7) yat tvaṃ svapnam adrākṣīr, aśucimrakṣito markaṭaḥ parān upaliṃpyatīti, tasyaiva
            śrāvakā abhāvitakāyā abhāvitacittā abhāvitaprajñā ātmanāpattim āpannāḥ śrāddhānām
            api bhikṣūṇām āpattiṃ vyavasthāpayiṣyanti, tasyaitat pūrvanimittam.
            (8) yat tvaṃ svapnam adrākṣīr, markaṭasya rājyābhiṣekaḥ, tasmin samaye vikalendriyā
            api rājāno bhaviṣyanti, tasyaitat pūrvanimittam.
            (9) yat tvaṃ svapnam adrākṣīḥ, paṭo 'ṣṭādaśabhir janair ākṛṣyate na ca śīryata iti,
            tasya parinirvṛtasya śāsanam aṣṭādaśabhedabhinnaṃ bhaviṣyati, na ca śakyati vimuktipaṭaṃ
            pāṭayituṃ, tasyaitat pūrvanimittam.
            (10) yat tvaṃ svapnam adrākṣīr, mahājanakāyaś caikatra saṃnipatya kalahabhaṇḍena vivādavigrahenātināmayanti,
            tasya śāsane asaṃyatā bhikṣavaḥ kalahabhaṇḍanavigrahavivādenāntardhāpayiṣyanti, tasyaitat
            pūrvanimittam.
            mā bhaiṣīs tvaṃ, mahārāja, na tavetonidānaṃ rājyāc cyutir bhaviṣyati jīvitāntarāyo
            vā. <span class="ref">(SumAv_258)</span></p>
         
         
         <p id="SumAv_259">tato bhagavatā tasya rājñas tasya ca mahājanakāyasya tādṛśī caturāryasatyasaṃprativedhikī
            dharmadeśanā kṛtā, yāṃ śrutvā caturaśītyā prāṇiśatasahasraiḥ satyadarśanaṃ kṛtam. <span class="ref">(SumAv_259)</span></p>
         
         
         <p id="SumAv_260">kāñcanamālayā bhagavantaṃ kalyāṇamitram āgamya buddhakāryaṃ kṛtam. <span class="ref">(SumAv_260)</span></p>
         
         
         <p id="SumAv_261">kiṃ manyadhve, bhikṣavaḥ yāsau kāñcanamālā iyam eva sā sumāgadheti. <span class="ref">(SumAv_261)</span></p>
         
         
         <p id="SumAv_262">bhikṣavaḥ saṃśayajātāḥ sarvasaṃśayacchettāraṃ buddhaṃ bhagavantaṃ papracchuḥ: kiṃ
            bhadanta, kāñcanamālayā karma kṛtaṃ yenāḍhye kule pratyajātā yena kāñcanamālayā śirasi
            baddhayā jātā iti. <span class="ref">(SumAv_262)</span></p>
         
         
         <p id="SumAv_263">bhagavān āha: kāñcanamālayaiva, bhikṣavaḥ, pūrvam anyāsu jātiṣu karmāṇi kṛtāni upacitāni
            labdhasaṃbhārāṇi pariṇatapratyayāny oghavat pratyupasthitāny avaśyaṃbhāvīni. kāñcanamālayaiva,
            bhikṣavaḥ, karmāṇi kṛtāni upacitāni. ko 'nyaḥ pratyanubhaviṣyati. na, bhikṣavaḥ, karmāṇi
            kṛtāny upacitāni bāhyapṛthivīdhātau vipacyante, nābdhātau, na tejodhātau, na vāyudhātāv,
            api tūpātteṣu eva skandhadhātvāyataneṣu karmāṇi kṛtāni vipacyante śubhāny aśubhāni
            ca. <span class="ref">(SumAv_263)</span></p>
         
         
         <p id="SumAv_264">na pranaśyanti karmāṇi kalpakoṭiśatair api /
            sāmagrīṃ prāpya kālaṃ ca phalanti khalu dehinām //
             <span class="ref">(SumAv_264)</span></p>
         
         <p id="SumAv_265">bhūtapūrvam, bhikṣavo, 'tīte 'dhvani bārāṇasyāṃ mahānagaryām anyatamā daridrā strī,
            tayā pratyekabuddhasya caitye nānāvicitrāṃ palālamālāṃ granthayitvā samāropya prasannacittayā
            praṇidhānaṃ kṛtam. <span class="ref">(SumAv_265)</span></p>
         
         
         <p id="SumAv_266">anenāhaṃ kuśalamūlena cittotpādena deyadharmaparityāgena ca yatrayatropapadye 'haṃ
            tatratatra kāñcanamālayā śirasi baddhayā jāyeyam iti. kiṃ manyadhve, bhikṣavaḥ. yāsau
            daridrā strī, iyam asau kāñcanamālā. yad anayā prasannacittayā praṇidhānaṃ kṛtaṃ,
            tena pañcajanmaśatāni kāñcanamālayā śirasi baddhayā jātā. <span class="ref">(SumAv_266)</span></p>
         
         
         <p id="SumAv_267">paṇadvayaṃ ca tayā paṭāntāvabaddhaṃ vimucyāryasaṃghāya dattaṃ; tenāḍhyesu kulesu jātā
            praṇidhānavaśāc ceti. <span class="ref">(SumAv_267)</span></p>
         
         
         <p id="SumAv_268">atha bhagavān sumāgadhāpramukhaṃ puṇḍravardhananivāsinaṃ mahājanakāyam abhiprasādya
            prakrāntaḥ, tathaiva rddhyā sārdhaṃ bhikṣusaṃghena śrāvastīm āgataḥ. <span class="ref">(SumAv_268)</span></p>
         
         
         <p id="SumAv_269">iti hi, bhikṣava, ekāntakṛṣṇānāṃ karmaṇām ekāntakṛṣṇo vipākaḥ, ekāntaśuklānām ekāntaśuklo,
            vyatimiśrāṇāṃ vyatimiśraḥ. tasmāt tarhi, bhikṣava, ekāntakṛṣṇāni karmāṇy apāsya vyatimiśrāṇi
            ca, ekāntaśukleṣv eva karmasv ābhogaḥ karaṇīya iti. tasmāt tarhi, bhikṣava, evaṃ śikṣitavyam,
            yac chāstāraṃ satkariṣyāmo gurukariṣyāmo mānayiṣyāmaḥ pūjayiṣyāma ity evaṃ vo, bhikṣavaḥ,
            śikṣitavyam. <span class="ref">(SumAv_269)</span></p>
         
         
         <p id="SumAv_270">idam avocad bhagavān āttamanās, te ca bhikṣavo bhagavato bhāṣitam abhyanandann iti.
            sumāgadhāvadānaṃ samāptam. <span class="ref">(SumAv_270)</span></p>
         
         </div>
   </body>
</html>