<!DOCTYPE html><html xmlns="http://www.w3.org/1999/xhtml">
   <head>
      <meta http-equiv="Content-Type" content="text/html; charset=UTF-8" />
      <meta name="viewport" content="width=device-width, initial-scale=1.0" />
      <title>Utpaladeva: Īśvarapratyabhijñākārikā with Vṛtti (GRETIL)
	</title>
      <style>@font-face {
    font-family: LinuxLibertineDisplay0Regular, times, serif;
    src: url(fonts/LinLibertine_DR.woff);
}
* {box-sizing: border-box;}
body {background-color: #FFFFFF; font-family: 'LinuxLibertineDisplayORegular'; font-weight: normal; font-style: normal; font-size: 18px; padding: 20px 100px 20px; width: 1600px;}

ul {list-style: circle;}

ul.dash {list-style: none; margin-left: .5em; padding-left: .5em;}
ul.dash > li:before {display: inline-block; content: "–"; width: 1em; margin-left: 0em;}

a:link {color: black; text-decoration: underline;}
a:visited {color: black; text-decoration: underline;}
a:hover {color: black; text-decoration: none;}
a:active {color: black; text-decoration: underline;}

p {padding-left: .5em; padding-right: .5em;}

h4 {margin-bottom: 0px;}
mark {background-color: #FFFFCC;}
q:before {content: "»";}
q:after {content: "«";}

.noindent {padding: 0px;}
.comm {padding-left: 1em; padding-right: 1em;}
.app {width: 80%; text-align: right; font-size: 14px; padding-left: 1em;}
.lem {display:inline-block;}
.ref {font-size: 14px; padding: inherit;}
.lb {font-weight: bold; font-size: 14px;}
.lb:before {content: "["}
.lb:after {content: "]"}
.pb {font-weight: bold; font-size: 14px;}
.pb:before {content: " ["}
.pb:after {content: "] "}
.note {font-weight: bold; font-size: 14px;}
.note:before {content: " ["}
.note:after {content: "] "}
.subhead {font-weight: bold; font-size: 14px;}
.appnote {font-size: 14px;}
.appnote:before {content: " ["}
.appnote:after {content: "] "}
.hi {font-style: italic}
.sic:before {content: "†"}
.sic:after {content: "†"}
.corr {color: #008000;}
.supplied {color: #1E90FF;}
.surplus {color: #ff3333;}
.unclear {color: #D2B48C;}

/* custom renditions */
.b, .bf, .textbf, .bold {font-weight: bold}
.i, .it, .textit, .italic {font-style: italic}
.u, .underline {text-decoration: underline}
.blue {color: #0000e6;}
.red {color: #b30000;}

.row:after {content: ""; display: table; clear: both;}
.column {float: left; width: 50%; padding-left: .5em; padding-right: .5em;}
.analysis {font-size: 14px; color: #0066ff; padding-left: .5em; padding-right: .5em; padding-top: .1em;}
.analysis:before {content: "["}
.analysis:after {content: "]"}

div.wapp:hover  span.lem {background-color: #FFFFCC;}

@media screen and (max-width: 800px) {
    body {font-size: 16px;}
    .column {width: 100%;}
    .analysis {width: 100%;}
}

@media screen and (max-width: 1200px) {
    body {padding: 10px;}
    .app {width: 90%;}
}

@media only screen and (max-width: 1600px) {
    body {width: auto; padding: 20px;}
}

#toc_container {background: #f9f9f9 none repeat scroll 0 0; border: 1px solid #aaa; display: table; font-size: 95%; margin-bottom: 1em; padding: 1em; width: auto;}
.toc_title {font-weight: 700; text-align: center;}	  
#toc_container li, #toc_container ul, #toc_container ul li{list-style: outside none none !important; padding-left: .5em;}
</style>
   </head>
   <body>
      <h1>Utpaladeva: Īśvarapratyabhijñākārikā with Vṛtti</h1>
      <h2>Header</h2>
      <p>
         This file is an html transformation of <a href="http://gretil.sub.uni-goettingen.de/gretil/corpustei/sa_utpaladeva-IzvarapratyabhijJAkArikA-with-vRtti.xml">sa_utpaladeva-IzvarapratyabhijJAkArikA-with-vRtti.xml</a> with a rudimentary header. For a more extensive header please refer to the source
         file.
         </p>
      <p class="noindent"><b>Data entry: </b>Somadeva Vasudeva</p>
      <p class="noindent"><b>Contribution: </b>Somadeva Vasudeva</p>
      <p class="noindent"><b>Date of this version: </b>2020-07-31</p>
      <h4>
         <if test="fileDesc/sourceDesc/@xml:id" id=""></if>
         	  Source:
         	</h4>
      <ul class="dash">
         <li>Madhusudan Kaul Shastri, Srinagar 1921. (Kashmir Series of Texts and Studies ; 34);
            Revised according to the edition by Raffaele Torella, Roma 1994 (Serie Orientale Roma
            ; 71).</li>
      </ul>
      <p class="noindent"><b>Publisher: </b>Göttingen Register of Electronic Texts in Indian Languages (GRETIL), SUB Göttingen</p>
      <h4>Licence:</h4>
      <p>This e-text was provided to GRETIL in good faith that no copyright rights have been
         infringed.
         	 If anyone wishes to assert copyright over this file, please contact the GRETIL management
         at gretil(at)sub(dot)uni-goettingen(dot)de.
         	 The file will be immediately removed pending resolution of the claim.</p>
      <p><a href="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International
            License.</a></p>
      <p class="noindent"><b>Interpretive markup: </b>none</p>
      <h4>Notes:</h4>
      <notesStmt xmlns="http://www.tei-c.org/ns/1.0">
         	
         <p xmlns="http://www.w3.org/1999/xhtml">This file has been created by mass conversion of GRETIL's Sanskrit corpus from <a href="http://gretil.sub.uni-goettingen.de/gretil/1_sanskr/6_sastra/3_phil/saiva/utipk_au.htm">utipk_au.htm</a>. Due to the heterogeneity of the sources the header markup might be suboptimal. For
            the sake of transparency the header of the legacy file is documented in the &lt;note&gt; element below:</p>
         	
         <p xmlns="http://www.w3.org/1999/xhtml">
            	 Utpaladeva: Isvarapratyabhijnakarika with vrtti.
            <br />
            <br />Based on the edition by Madhusudan Kaul Shastri, Srinagar 1921.
            <br />(Kashmir Series of Texts and Studies ; 34)
            <br />
            <br />Revised according to the edition by Raffaele Torella, Roma 1994
            <br />(Serie Orientale Roma ; 71)
            <br />
            <br />Input by Somadeva Vasudeva
            <br />
            <br />TEXT WITH PADA MARKERS
            <br />
            <br />REFERENCE SYSTEM:
            <br />Ipk = Isvarapratyabhijnakarika: Ipk_n,n.n
            <br />Ipv = Isvarapratyabhijnakarika-vrtti: no numbering
            	</p>
         </notesStmt>
      <h4>Revisions:</h4>
      <ul class="dash">
         <li>2020-07-31: TEI encoding by mass conversion of GRETIL's Sanskrit corpus</li>
      </ul>
      <hr />
      <h2>Text</h2>
      <div xml:lang="sa-Latn">
         
         <div id="d1e589">
            
            <h3>1. jñānādhikāraḥ //</h3>
            
            
            <div id="d1e593">
               
               <p id="Ipk_1.1.1">
                  kathaṃ cid āsādya maheśvarasya dāsyaṃ janasyāpy upakāram icchan <br />
                  samastasaṃpatsamavāptihetuṃ tatpratyabhijñām upapādayāmi //
                   <span class="ref">Ipk_1,1.1</span></p>
               
               
               <p>Ipv: parameśvaraprasādād eva labdhātyantadurlabhataddāsyalakṣmīr aham ekākisaṃpadā
                  lajjamāno janam apīmam akhilaṃ svasvāminaṃ vakṣyamāṇopāyena pratyabhijñāpayāmi yena
                  paramārthalābhena parituṣyeyam //</p>
               
               
               <p id="Ipk_1.1.2">
                  kartari jñātari svātmany ādisiddhe maheśvare <br />
                  ajaḍātmā niṣedhaṃ vā siddhiṃ vā vidadhīta kaḥ //
                   <span class="ref">Ipk_1,1.2</span></p>
               
               
               <p>Ipv: sarveṣāṃ svātmanaḥ sarvārthasiddhisamāśrayasya tattatsarvārthasādhanānyathānupapattyā
                  kroḍīkṛtasiddheḥ svaprakāśasya pramātrekavapuṣaḥ pūrvasiddhasya purāṇasya jñānaṃ kriyā
                  ca / svasaṃvedanasiddham aiśvaryaṃ, teneśvarasya siddhau nirākaraṇe ca jaḍānām evodyamaḥ
                  //</p>
               
               
               <p id="Ipk_1.1.3">
                  kiṃ tu mohavaśād asmin dṛṣṭe 'py anupalakṣite <br />
                  śaktyāviṣkaraṇeneyaṃ pratyabhijñopadarśyate //
                   <span class="ref">Ipk_1,1.3</span></p>
               
               
               <p>Ipv: kevalam asya svasaṃvedanasiddhasyāpīśvarasya māyāvyāmohād ahṛdayaṃgamatvād asādhāraṇaprabhāvābhijñānakhyāpanena
                  dṛḍhaniścayarūpaṃ pratyabhijñānamātram upadarśyate //</p>
               
               
               <p id="Ipk_1.1.4">
                  tathā hi jaḍabhūtānāṃ pratiṣṭhā jīvadāśrayā <br />
                  jñānaṃ kriyā ca bhūtānāṃ jīvatāṃ jīvanaṃ matam //
                   <span class="ref">Ipk_1,1.4</span></p>
               
               
               <p>Ipv: vastūnāṃ jaḍājaḍabhedena dvaividhyam / tatra jaḍasvarūpasya jīvanniṣṭhā siddhiḥ,
                  jīvatāṃ puno jīvatvaṃ jīvanaṃ jñānakriye eva //</p>
               
               
               <p id="Ipk_1.1.5">
                  tatra jñānaṃ svataḥsiddhaṃ kriyā kāyāśritā satī <br />
                  parair apy upalakṣyeta tayānyajñānam ūhyate //
                   <span class="ref">Ipk_1,1.5</span></p>
               
               
               <p>Ipv: jīvatāṃ kriyā kāyaparispandaparyantībhūtānyatrāpi pratyakṣā, jñānam ātmavedyaṃ
                  paratrāpi kriyayaiva prasidhyatīti siddha eva svasaṃvedanasaṃvedyatayā svaparayor
                  īśvaro 'haṃpratyeya ātmā, tasya māyāśaktyā nisargatirodhānād evaṃ vimatiḥ //</p>
               
               
               <p>ity upodghātaḥ //</p>
               
               
               <p>iti jñānādhikāre prathamam āhnikam //</p>
               
               </div>
            
            <div id="d1e707">
               
               <p id="Ipk_1.2.1">
                  nanu svalakṣaṇābhāsaṃ jñānam ekaṃ paraṃ punaḥ <br />
                  sābhilāpaṃ vikalpākhyaṃ bahudhā nāpi tad dvayam //
                   <span class="ref">Ipk_1,2.1</span></p>
               
               
               <p id="Ipk_1.2.2">
                  nityasya kasya cid draṣṭus tasyātrānavabhāsataḥ <br />
                  ahaṃpratītir apy eṣā śarīrādyavasāyinī //
                   <span class="ref">Ipk_1,2.2</span></p>
               
               
               <p>Ipv: jñānam ekaṃ sphuṭāvabhāsasvalakṣaṇānubhavasvarūpaṃ nirvikalpakaṃ te kathayanti
                  / aparaṃ tu śabdāruṣaṇayā smṛtisaṃśayotprekṣādibahubhedaṃ vikalpasaṃjñam / ubhayam
                  apy etan na yujyate bodharūpajñānātiriktasyānyasya saṃbandhitayā tasyānupalabdheḥ
                  / ko 'sau sthirarūpa ātmā ? sābhilāpāhaṃpratyayenāpi śarīrādikavedyavastūttīrṇo vedayitā
                  na kaś cid lokair avadhāryate //</p>
               
               
               <p id="Ipk_1.2.3">
                  athānubhavavidhvaṃse smṛtis tadanurodhinī <br />
                  kathaṃ bhaven na nityaḥ syād ātmā yady anubhāvakaḥ //
                   <span class="ref">Ipk_1,2.3</span></p>
               
               
               <p>Ipv: smṛtikāle pūrvānubhavanāśāt kathaṃ pūrvārthānubhavāvaṣṭambhadharmā smṛtir jāyeta
                  yadi tadāpi tadanubhavabodho nānuvarteta, yaś cānekakālasthāyī bodhaḥ sa evātmānubhāvitā
                  //</p>
               
               
               <p id="Ipk_1.2.4">
                  satyāpy ātmani dṛṅnāśāt taddvārā dṛṣṭavastuṣu <br />
                  smṛtiḥ kenātha yatraivā-nubhavas tatpadaiva sā //
                   <span class="ref">Ipk_1,2.4</span></p>
               
               
               <p>Ipv: arthābhāsanāśāt tanmukhāvalambanīyo viṣayo 'py atra nāsti smṛter ity ekabodhātmani
                  saty api ātmani sā nirviṣayaivetivyavahārocchedaḥ / asato 'py arthānubhavasya viṣayeṇa
                  sā viṣayavatī yadi //</p>
               
               
               <p id="Ipk_1.2.5">
                  yato hi pūrvānubhavasaṃskārāt smṛtisaṃbhavaḥ <br />
                  yady evam antargaḍunā ko 'rthaḥ syāt sthāyinātmanā //
                   <span class="ref">Ipk_1,2.5</span></p>
               
               
               <p>Ipv: anubhavāt saṃskāraḥ saṃskārāc ca smṛtir jāyamānā taṃ pūrvānubhavam anukurvaty
                  evāvagāhitaviṣayaṃ tam anubhavam ābhāsayati / evam ātmasthairyeṇa kim anupayoginā
                  saṃskārasyātmavāde 'py aṅgīkaraṇāt tenaiva ca siddheḥ //</p>
               
               
               <p id="Ipk_1.2.6">
                  tato bhinneṣu dharmeṣu tatsvarūpāviśeṣatah <br />
                  saṃskārāt smṛitisiddhau syāt smartā draṣṭeva kalpitaḥ //
                   <span class="ref">Ipk_1,2.6</span></p>
               
               
               <p>Ipv: sukhaduḥkhajñānādibhinnadharmāśrayatvenāpy ātmano 'nupayogo bhinnair dharmair
                  asaṃbhinnasyānupajātaviśeṣasya smṛtav avyāpṛteḥ / tad draṣṭṛvat kalpanāmātram etad
                  ātmā smṛteti //</p>
               
               
               <p id="Ipk_1.2.7">
                  jñānaṃ ca citsvarūpaṃ cet tad anityaṃ kim ātmavat <br />
                  athāpi jaḍam etasya katham arthaprakāśatā //
                   <span class="ref">Ipk_1,2.7</span></p>
               
               
               <p>Ipv: citsvābhāvye jñānasya cety adharmadeśakālāveśayogād ātmana iva nityatādiprasaṅgaḥ
                  / jaḍatve katham arthasyāsau prakāśaḥ //</p>
               
               
               <p id="Ipk_1.2.8">
                  athārthasya yathā rūpaṃ dhatte buddhis tathātmanaḥ <br />
                  caitanyam ajaḍā saivaṃ jāḍye nārthaprakāsatā //
                   <span class="ref">Ipk_1,2.8</span></p>
               
               
               <p>Ipv: jñānaṃ buddhiḥ / sā jaḍāpi yathā viṣayarūpachāyāṃ dhatte tathātmano 'pi caitanyachāyām,
                  ato 'sav arthaprakāśas tathā ca tasyāś citsvarūpatā syāt / evaṃ jñānaṃ sad api nānyasya
                  saṃbandhi, anupapatteḥ / kriyā tu na svarūpeṇāsti nānyasaṃbandhitayā //</p>
               
               
               <p id="Ipk_1.2.9">
                  kriyāpy arthasya kāyādes tattaddeśādijātatā <br />
                  nānyādṛṣṭer na sāpy ekā kramikaikasya cocitā //
                   <span class="ref">Ipk_1,2.9</span></p>
               
               
               <p>Ipv: kriyāpi pūrvāparībhūtavayavaikā kārakavyāpārarūpā na yuktā kramikasyānekakālaspṛśah
                  svātmāikyāyogāt, nāpi kālakramavyāpī caikasvabhāvaś ca tasyā āśrayo yuktaḥ, kevalaṃ
                  gamanapariṇāmādirūpā sā kriyā / kāyādīnāṃ tu tattadbhinnadeśakālagatapūrvasattāmātram
                  etad atiriktasyānyasyānupalambhāt //</p>
               
               
               <p id="Ipk_1.2.10">
                  tatra tatra sthite tat tad bhavatīty eva dṛśyate <br />
                  nānyan nānyo 'sti saṃbandhaḥ kāryakāraṇabhāvataḥ //
                   <span class="ref">Ipk_1,2.10</span></p>
               
               
               <p>Ipv: pūrvasmin sati parasya sattety etāvanmātre 'nubhavaḥ / kriyāvac ca na kriyākārakasaṃbandhaḥ
                  kaś cid bhinnasyāsyānupalambhāt / kāryakāraṇabhāvād ṛte nānyad vastūnāṃ jñāteyam //</p>
               
               
               <p id="Ipk_1.2.11">
                  dviṣṭhasyānekarūpatvāt siddhasyānyānapekṣaṇāt <br />
                  pāratantryādyayogāc ca tena kartāpi kalpitaḥ //
                   <span class="ref">Ipk_1,2.11</span></p>
               
               
               <p>Ipv: sambandho dviṣṭho na caikenātmanobhayatrāvasthitir yuktā na ca dvayoḥ siddhayor
                  anyonyāpekṣātmā nāpi svātmamātraniṣṭhayoḥ pāratantryarūpaḥ saṃbandhaḥ / tato yathā
                  jñātṛtvaṃ kalpitaṃ tathā kartṛtvam apīti katham ātmā sarveśara iti ? //</p>
               
               </div>
            
            <div id="d1e940">
               
               <p id="Ipk_1.3.1">
                  satyaṃ kiṃ tu smṛtijñānaṃ pūrvānubhavasaṃskṛteḥ <br />
                  jātam apy ātmaniṣṭhaṃ tan nādyānubhavavedakam //
                   <span class="ref">Ipk_1,3.1</span></p>
               
               
               <p>Ipv: pūrvānubhavasaṃskāraprabodhajanmāpi smṛtir ātmamātraniṣṭhatvāt svarūpasaṃvedikaiva
                  na tu pūrvānubhavāveśābhāvāt pūrvānubhūtārthavyavasthāpikā ghaṭate //</p>
               
               
               <p id="Ipk_1.3.2">
                  dṛksvābhāsaiva nānyena vedyā rūpadṛśeva dṛk <br />
                  rase saṃskārajatvaṃ tu tattulyatvaṃ na tadgatiḥ //
                   <span class="ref">Ipk_1,3.2</span></p>
               
               
               <p>Ipv: sarvā hi jñaptiḥ svasaṃvedanaikarūpānanyasaṃvid dvedhā, rūparasajñānayor anyonyavedane
                  'nyonyaviṣayavedanam api syāt tataś cendriyaniyamābhāvaḥ / pūrvānubhavasaṃskārajatvena
                  tatsādṛśyamātraṃ na tu pūrvānubhavāvagatiḥ, tatsādṛśyam api nāvaseyam //</p>
               
               
               <p id="Ipk_1.3.3">
                  athātadviṣayatve 'pi smṛtes tadavasāyataḥ <br />
                  dṛṣṭālambanatā bhrāntyā tad etad asamañjasam //
                   <span class="ref">Ipk_1,3.3</span></p>
               
               
               <p>Ipv: na cāpi bhrāntyā pūrvānubhavaṃ tadviṣayaṃ ca śuktau rajatam ivāsaṃvedyamānam
                  adhyavasyatīti smṛtis tadviṣayā //</p>
               
               
               <p id="Ipk_1.3.4">
                  smṛtitaiva kathaṃ tāvad bhrānteś cārthasthitiḥ katham <br />
                  pūrvānubhavasaṃkārā-pekṣā ca kim itīṣyate //
                   <span class="ref">Ipk_1,3.4</span></p>
               
               
               <p>Ipv: pūrvānubhavāprakāśāt tadviṣayasaṃpramoṣe 'dhyavasāyamātrāt smṛtitvaṃ na yuktam
                  / na ca bhrāntyā pūrvānubhūtārthavyavasthāpanam, pūrvānubhavāsparśe ca tadbhinnayogakṣemāyā
                  bhrānteḥ saṃskārajatve ko grahaḥ //</p>
               
               
               <p id="Ipk_1.3.5">
                  bhrāntitve cāvasāyasya na jaḍād viṣayasthitiḥ <br />
                  tato 'jāḍye nijollekhaniṣṭhān nārthasthitis tataḥ //
                   <span class="ref">Ipk_1,3.5</span></p>
               
               
               <p>Ipv: adhyavasāya eva bhrāntyā viṣayavyavasthāpako na tu svasaṃvit, sa ca jaḍaḥ katham
                  arthavyavasthāyā hetuḥ ? cidrūpo 'py atītārthamātram ābhāsayed abāhyasvātmollekhamātraprakāśo
                  vā na taddhetuḥ //</p>
               
               
               <p id="Ipk_1.3.6">
                  evam anyonyabhinnānām aparasparavedinām <br />
                  jñānānām anusaṃdhānajanmā naśyej janasthitiḥ //
                   <span class="ref">Ipk_1,3.6</span></p>
               
               
               <p>Ipv: jñānāni svātmamātrapariniṣṭhitāni svasaṃvidrūpatayā aparasaṃvedyāni / teṣām anyonyasaṃghaṭṭanāmayaḥ
                  paramārthopadeśaparyanto lokavyavahāraḥ katham //</p>
               
               
               <p id="Ipk_1.3.7">
                  na ced antaḥkṛtānantaviśvarūpo maheśvaraḥ <br />
                  syād ekaś cidvapur jñānasmṛtyapohanaśaktimān //
                   <span class="ref">Ipk_1,3.7</span></p>
               
               
               <p>Ipv: cittatvam eva viśvarūpamato 'tiriktasyānupapatteḥ, aśeṣapadārthajñānānām anyonyānusaṃdhānam
                  / asyaiva jñānādikāḥ śaktayaḥ / mattaḥ smṛtir jñānam apohanaṃ ceti hy uktam //</p>
               
               
               <p>iti jñānādhikāre tṛtīyam āhnikam //</p>
               
               </div>
            
            <div id="d1e1089">
               
               <p id="Ipk_1.4.1">
                  sa hi pūrvānubhūtārtho-palabdhā parato 'pi san <br />
                  vimṛśan sa iti svairī smaratīty apadiśyate //
                   <span class="ref">Ipk_1,4.1</span></p>
               
               
               <p>Ipv: paścād api pūrvānubhūtārthānubhavitṛtvāt pūrvānubhūtārthaprakāśāsaṃpramoṣaṇam,
                  tasyaikasya vibhoḥ kartuḥ sa ity atra pūrvānubhūtatvena pratyavamarśaḥ smṛtir nāma
                  vyāparaḥ //</p>
               
               
               <p id="Ipk_1.4.2">
                  bhāsayec ca svakāle 'rthāt pūrvābhāsitam āmṛśan <br />
                  svalakṣaṇaṃ ghaṭābhāsamātreṇāthākhilātmanā //
                   <span class="ref">Ipk_1,4.2</span></p>
               
               
               <p>Ipv: smṛtiśaktyā sa iti pūrvānubhūtaṃ svalakṣaṇaṃ parāmṛśann ābhāsayaty evānyathā
                  prakāśitasya parāmarśo na kṛtaḥ syāt svasattākāla eva ca, tena smaraṇakāle naṣṭasyāpy
                  ābhāso na duṣyati / kadā cit tv arthitāvaśād ghaṭakāñcanadravyasattādyanyatamaikābhāsarūpeṇaivāsya
                  sphuṭāvabhāsaḥ, anyadā tu sarvātmanārthitvena tathaiva / atiśayanirantarāvahitacetasas
                  tu dṛṣṭārthapratyakṣīkāra eva //</p>
               
               
               <p id="Ipk_1.4.3">
                  na ca yuktaṃ smṛter bhede smaryamāṇasya bhāsanam <br />
                  tenaikyaṃ bhinnakālānāṃ saṃvidāṃ veditaiṣa saḥ //
                   <span class="ref">Ipk_1,4.3</span></p>
               
               
               <p>Ipv: pūrvānubhūtaś cārtho 'nubhavena saha tātkālikasmṛtiprakāśe 'vabhāsamānaḥ smṛtyabhinna
                  eva prakāśād bhinnasya prakāśamānatānupapatteḥ / evaṃ cānubhavasmṛtyādisaṃvidām aikyaṃ
                  sa eva cātmā vedakaḥ / tathā hi //</p>
               
               
               <p id="Ipk_1.4.4">
                  naiva hy anubhavo bhāti smṛtau pūrvo 'rthavat pṛthak <br />
                  prāg anvabhūvam aham ity ātmārohaṇabhāsanāt //
                   <span class="ref">Ipk_1,4.4</span></p>
               
               
               <p>Ipv: smṛtau smaryamāṇo 'nubhūtārtho yathā pṛthagbhūto bhāti na tathānubhavaḥ svātmana
                  evāhaṃtāpratyeyasyānubhavamayatvena prathanāt, yaś cānekakālo 'haṃvedyo 'rthaḥ sa
                  evātmā //</p>
               
               
               <p id="Ipk_1.4.5">
                  yoginām api bhāsante na dṛśo darśanāntare <br />
                  svasaṃvidekamānās tā bhānti meyapade 'pi vā //
                   <span class="ref">Ipk_1,4.5</span></p>
               
               
               <p>Ipv: sarvajñānām api pramātrāntaragatopalambhāḥ svasaṃvinmātravedyasvabhāvāḥ svātmārūḍhā
                  eva bhāseran, ataś ca teṣāṃ yogināṃ parātmatāpattir eva tattvam / prameyakakṣyāyām
                  api ghaṭādivat prātisvikena śuddhabodhātmanā rūpeṇāvabhāseran yadi tathā saṃbhavet
                  /</p>
               
               
               <p id="Ipk_1.4.6">
                  smaryate yad dṛg āsīn me saivam ity api bhedataḥ <br />
                  tad vyākaraṇam evāsyā mayā dṛṣṭam iti smṛteḥ //
                   <span class="ref">Ipk_1,4.6</span></p>
               
               
               <p>Ipv: mayā dṛṣṭam iti pramātrāntargatadarśanaparāmarśātmikāyā eva smṛter vibhajya kathanam,
                  etad evam anubhavo 'sau mamābhūd iti bhedenāpi nirdeśaḥ /</p>
               
               
               <p id="Ipk_1.4.7">
                  yā ca paśyāmy aham imaṃ ghaṭo 'yam iti vāvasā <br />
                  manyate samavetaṃ sāpy avasātari darśanam //
                   <span class="ref">Ipk_1,4.7</span></p>
               
               
               <p>Ipv: paraḥsthitārthavikalpane 'pi ghaṭam imaṃ paśyāmi ghaṭo 'yam iti vā pramātṛmayam
                  eva darśanaṃ pratyavamṛśyate //</p>
               
               
               <p id="Ipk_1.4.8">
                  tan mayā dṛśyate dṛṣṭo 'yaṃ sa ity āmṛśaty api <br />
                  grāhyagrāhakatābhinnāv arthau bhātaḥ pamātari //
                   <span class="ref">Ipk_1,4.8</span></p>
               
               
               <p>Ipv: tasmād dṛkparāmarśapuraḥsārāyāṃ smṛtau vikalpamātre vā dṛkṣabdānuvedhaṃ vināpi
                  sa ity ayam iti vārthamātranirdeśena sarvatraikapramātṛlīnav evānubhāvyānubhāvakau
                  māyākṛtavicchinnāvabhāsav api prakāśete //</p>
               
               
               <p>iti jñānādhikāre caturtham āhnikam //</p>
               
               </div>
            
            <div id="d1e1263">
               
               <p id="Ipk_1.5.1">
                  vartamānāvabhāsānāṃ bhāvānām avabhāsanam <br />
                  antaḥsthitavatām eva ghaṭate bahir ātmanā //
                   <span class="ref">Ipk_1,5.1</span></p>
               
               
               <p>Ipv: pratyakṣe 'pi yāvad arthānāṃ bhedenāvabhāsaḥ pramātrantarlīnānām eva satāṃ yuktaḥ
                  //</p>
               
               
               <p id="Ipk_1.5.2">
                  prāgivārtho 'prakāśaḥ syāt prakāśātmatayā vinā <br />
                  na ca prakāśo bhinnaḥ syād ātmārthasya prakāśatā //
                   <span class="ref">Ipk_1,5.2</span></p>
               
               
               <p>Ipv: pramātṛsaṃjñaprakāśasvarūpatāṃ vinā yathādau ghaṭo 'sya nāvabhāsas tathā jñānakāle
                  'pi syāt, prakāśamānatā cārthasya prakāśaḥ svarūpato na tu bhinnaḥ //</p>
               
               
               <p id="Ipk_1.5.3">
                  bhinne prakāśe cābhinne saṃkaro viṣayasya tat <br />
                  prakāśātmā prakāśyo 'rtho nāprakāśaś ca siddhyati //
                   <span class="ref">Ipk_1,5.3</span></p>
               
               
               <p>Ipv: prakāśamātraṃ cārthād bhinnaṃ sarvārthasādhāraṇaṃ tasya ghaṭasya prakāśo 'yam
                  ayaṃ paṭasyaiveti viṣayaniyamo nirnibandhanaḥ / tasmād arthasya siddhiḥ prakāśātmatāyattā
                  //</p>
               
               
               <p id="Ipk_1.5.4">
                  tattadākasmikābhāso bāhyaṃ ced anumāpayet <br />
                  na hy abhinnasya bodhasya vicitrābhāsahetutā //
                   <span class="ref">Ipk_1,5.4</span></p>
               
               
               <p>Ipv: jaḍānām ābhāsamānataiva sattāsiddhiḥ sā ca ābhāsātmataiva / tataś ca bodhamātram
                  ekam evātra tattvam / tasyāviśeṣe 'pi krameṇa viśiṣyamāṇo 'rthāvabhāsas tato 'nyam
                  aprakāśamānaṃ hetutayā bāhyam artham ūhayed indiyavat //</p>
               
               
               <p id="Ipk_1.5.5">
                  na vāsanāprabodho 'tra vicitro hetutām iyāt <br />
                  tasyāpi tatprabodhasya vaicitrye kim nibandhanam //
                   <span class="ref">Ipk_1,5.5</span></p>
               
               
               <p>Ipv: vicitravāsanāprabodho na bodhād bhinnaḥ, tasyāpi vaicitrye ko hetuḥ / tato bāhya
                  evārtho bhinnābhāsahetuḥ //</p>
               
               
               <p id="Ipk_1.5.6">
                  syād etad avabhāseṣu teṣv evāvasite sati <br />
                  vyavahāre kim anyena bāhyenānupapattinā //
                   <span class="ref">Ipk_1,5.6</span></p>
               
               
               <p>Ipv: ābhāsamānair eva arthair vyavahāraḥ, te cābhāsātmakāḥ santu kā kṣatiḥ / tat kiṃ
                  bāhyena kāryaṃ tāvatā lokayātrāsamāpteḥ / bāhyaś cārthaḥ pramāṇabādhitaḥ sāvayavo
                  viruddhadharmādhyāsāder niravayavaś ca dikṣaṭkayogāder bahuśaḥ //</p>
               
               
               <p id="Ipk_1.5.7">
                  cidātmaiva hi devo 'ntaḥsthitam icchāvaśād bahiḥ <br />
                  yogīva nirupādānam arthajātaṃ prakāśayet //
                   <span class="ref">Ipk_1,5.7</span></p>
               
               
               <p>Ipv: cittattvam eva īśvaratvāt svātmarūpatayā upapannābhāsanam anantaśaktitvād icchāvaśān
                  mṛdādikāraṇaṃ vinaiva bāhyatvena ghaṭapaṭādikam artharāśiṃ prakāśayet //</p>
               
               
               <p id="Ipk_1.5.8">
                  anumānam anābhātapūrve naiveṣṭam indriyam <br />
                  ābhātam eva bījāder ābhāsād dhetuvastunaḥ //
                   <span class="ref">Ipk_1,5.8</span></p>
               
               
               <p>Ipv: pūrvāvabhātāntaḥsthita evārthe nāntarīyakārthadarśanavaśāt tattaddeśakālādiyojanayā
                  vimarśanam anumānam / indriyam apy anumīyate kiṃcinmātraṃ nimittaṃ tac ca bījādyābhāsād
                  ābhāsitam eva //</p>
               
               
               <p id="Ipk_1.5.9">
                  ābhāsaḥ punarābhāsad bāhyasyāsīt kathaṃ cana <br />
                  arthasya naiva tenāsya siddhir nāpy anumānataḥ //
                   <span class="ref">Ipk_1,5.9</span></p>
               
               
               <p>Ipv: ghaṭādyābhāsād bāhyasyānupapatter nāsīd ābhāsaḥ, tatas tatra nānumānād api siddhiḥ
                  //</p>
               
               
               <p id="Ipk_1.5.10">
                  svāminaś cātmasaṃsthasya bhāvajātasya bhāsanam <br />
                  asty eva na vinā tasmād icchāmarśaḥ pravartate //
                   <span class="ref">Ipk_1,5.10</span></p>
               
               
               <p>Ipv: cidātmanaś ceśvarasya ātmanīvābhedenārtheṣv api prakāśe 'sty anyathā pratibhāsamānārthaikaviṣayo
                  nirmātṛtāmayo vimarśa icchārūpo na syāt //</p>
               
               
               <p id="Ipk_1.5.11">
                  svabhāvam avabhāsasya vimarśaṃ vidur anyathā <br />
                  prakāśo 'rthoparakto 'pi sphaṭikādijaḍopamaḥ //
                   <span class="ref">Ipk_1,5.11</span></p>
               
               
               <p>Ipv: prakāśasya mukhya ātmā pratyavamarśaḥ, taṃ vinā arthabheditākārasyāpy asya svacchatāmātraṃ
                  na tv ajāḍyaṃ camatkṛter abhāvāt //</p>
               
               
               <p id="Ipk_1.5.12">
                  ātmāta eva caitanyaṃ citkriyā citikartṛtā <br />
                  tātparyeṇoditas tena jaḍāt sa hi vilakṣaṇaḥ //
                   <span class="ref">Ipk_1,5.12</span></p>
               
               
               <p>Ipv: ātmadravyasya bhāvātmakam apy etaj jaḍād bhedakatayā vimarśākhyaṃ mukhyaṃ rūpam
                  uktaṃ caitanyaṃ dṛśiśaktiś citir iti [adopt var: citiśaktir dṛśir iti] / sā cetanakriyā
                  citikartṛtaiva //</p>
               
               
               <p id="Ipk_1.5.13">
                  citiḥ pratyavamarśātmā parā vāk svarasoditā <br />
                  svātantryam etan mukhyaṃ tad aiśvaryaṃ paramātmanaḥ //
                   <span class="ref">Ipk_1,5.13</span></p>
               
               
               <p>Ipv: abhinnavācyādyā vāg eṣā nityacitsvarūpatvenānādyantāparatantrā, bhāvāntarānapekṣaṃ
                  śuddham etat svātantryam aiśvaryasaṃjñam //</p>
               
               
               <p id="Ipk_1.5.14">
                  sā sphurattā mahāsattā deśakālāviśeṣinī <br />
                  saiṣā sāratayā proktā hṛdayaṃ parameṣṭhinaḥ //
                   <span class="ref">Ipk_1,5.14</span></p>
               
               
               <p>Ipv: sphuradrūpatā sphuraṇakartṛtā abhāvāpratiyoginy abhāvavyāpinī sattā bhavattā
                  bhavanakartṛtā nityā deśakālāsparśāt saiva pratyavamarśātmā citikriyāśāktiḥ / sā viśvātmanaḥ
                  parameśvarasya svātmapratiṣṭhārūpā hṛdayam iti tatra tatrāgame nigadyate //</p>
               
               
               <p id="Ipk_1.5.15">
                  ātmānam ata evāyaṃ jñeyīkuryāt pṛthaksthiti <br />
                  jñeyaṃ na tu tadaunmukhyāt khaṇḍyetāsya svatantratā //
                   <span class="ref">Ipk_1,5.15</span></p>
               
               
               <p>Ipv: etādṛśaśuddhasvātantryavaśān naiṣa pṛthag eva labdhapratiṣṭhaṃ vastv avaiti,
                  api tv ajñeyam ātmānam aniyantritaprabhāvatayā jñeyīkaroti / bhinnajñeyasāpekṣatve
                  jñānakartṛtā mlāyet //</p>
               
               
               <p id="Ipk_1.5.16">
                  svātantryāmuktātmānaṃ svātantryād advayātmanaḥ <br />
                  prabhur īśādisaṃkalpair nirmāya vyavahārayet //
                   <span class="ref">Ipk_1,5.16</span></p>
               
               
               <p>Ipv: ata eva vedyaikībhāvalakṣaṇapūrṇatāmayāt svātantryāt tadānīntanam eva vedakam
                  ātmānam īśvaraḥ śivo veditety evamādivikalpair ābhāsayati bhāvanādivyavahārārtham
                  //</p>
               
               
               <p id="Ipk_1.5.17">
                  nāhantādiparāmarśabhedād asyānayatātmanaḥ <br />
                  ahaṃmṛśyatayāivāsya sṛṣtes tiṅvācyakarmavat //
                   <span class="ref">Ipk_1,5.17</span></p>
               
               
               <p>Ipv: vartamānapramātṛbhāve nāhaṃpratyavamarśasya prameyatvenedantā / vimarśabhede
                  cābhāsabhede ca pramātaiveśvaraśabdena sṛṣṭo 'haṃ parāmarśavyavadhānena kevalam, yathā
                  kriyādiśabdena pacatyādivācyo 'rthaḥ / yathāhuḥ kriyāguṇajātisaṃbandhādiśābdair na
                  kriyādaya ucyante pacatyādimukhenābhidhānāt / īśvaraśabdād ātmaśabdāc cāham iti parāmṛśan
                  na evātmānam avaiti na sākṣāt, pratītis tv asty eva smṛtyevānubhavamukhenānubhūtasya
                  //</p>
               
               
               <p id="Ipk_1.5.18">
                  māyāśaktyā vibhoḥ saiva bhinnasaṃvedyagocarā <br />
                  kathitā jñānasaṃkalpā-dhyavasāyādināmabhiḥ //
                   <span class="ref">Ipk_1,5.18</span></p>
               
               
               <p>Ipv: prakāśātmanaḥ parameśvarasya māyāśaktyā svātmarūpaṃ viśvaṃ bhede ābhāsyate /
                  tataḥ saiva citir jñānam adhyakṣam / tasyaiva bhinnasyābhātasya smṛtiḥ saṃkalpo 'dhyavasāyo
                  manobuddhirūpatve 'pi citir eva //</p>
               
               
               <p id="Ipk_1.5.19">
                  sākṣātkārakṣaṇe 'py asti vimarśaḥ katham anyathā <br />
                  dhāvanādy upapadyeta pratisaṃdhānavarjitam //
                   <span class="ref">Ipk_1,5.19</span></p>
               
               
               <p>Ipv: sākṣātkāralakṣaṇe jñāne 'pi cito 'rthapratyavamarśo 'sti sūkṣmaḥ, vācanadhāvanādau
                  śīghrakriyā tattaddṛśyamānadeśādyupāditsājihāsānusaṃdhānena hi bhavet //</p>
               
               
               <p id="Ipk_1.5.20">
                  ghaṭo 'yam ity adhyavasā nāmarūpātirekiṇī <br />
                  pareśaśaktir ātmeva bhāsate na tv idantayā //
                   <span class="ref">Ipk_1,5.20</span></p>
               
               
               <p>Ipv: ayam iti ghaṭa iti vādhyavasāyo bhinnaprakāśamānanāmarūpātiriktaś citiśaktimaya
                  evātmevābhedena avabhāsate //</p>
               
               
               <p id="Ipk_1.5.21">
                  kevalaṃ bhinnasamvedyadeśakālānurodhataḥ <br />
                  jñānasmṛtyavasāyādi sakramaṃ pratibhāsate //
                   <span class="ref">Ipk_1,5.21</span></p>
               
               
               <p>Ipv: cittattvasya māyāśaktyā bhinnaṃ ghaṭādi saṃvedyaṃ tattaddeśakālabhinnaṃ prakāśyate
                  yasyābhedenāvaṣṭambhād vibhinnadeśakālādinā jñānasmṛtyādyābhāsate //</p>
               
               
               <p>iti jñānādhikāre pañcamam āhnikam //</p>
               
               </div>
            
            <div id="d1e1711">
               
               <p id="Ipk_1.6.1">
                  ahaṃpratyavamarśo yaḥ prakāśātmāpi vāgvapuḥ <br />
                  nāsau vikalpaḥ sa hy ukto dvayākṣepī viniścayaḥ //
                   <span class="ref">Ipk_1,6.1</span></p>
               
               
               <p>Ipv: prakāśasyātmany ahamiti parāvāgrūpatvāt sābhilāpo 'pi svabhāvabhūtaḥ pratyavamarśo
                  na vikalpa ity ucyate, sa hi pratiyoginiṣedhapūrvo niścayo na cātra pratiyogisaṃbhavaḥ
                  //</p>
               
               
               <p id="Ipk_1.6.2">
                  bhinnayor avabhāso hi syād ghaṭāghaṭayor dvayoḥ <br />
                  prakāśasyeva nānyasya bhedinas tv avabhāsanam //
                   <span class="ref">Ipk_1,6.2</span></p>
               
               
               <p>Ipv: prakāśād dvitīyasya bhinnasya pratiyogino 'prakāśasaṃjñasyānavabhāsane prakāśetaratvaṃ
                  na syāt / tasyānābhāse vyapohanāyogād vikalpatāhāniḥ //</p>
               
               
               <p>tathā ca</p>
               
               
               <p id="Ipk_1.6.3">
                  tadatatpratibhābhājā mātraivātadvyapohanāt <br />
                  tanniścayanamukto hi vikalpo ghaṭa ity ayam //
                   <span class="ref">Ipk_1,6.3</span></p>
               
               
               <p>Ipv: pramātur eva svatantrasyāntarlīnatadatadarthābhāsasya atadapohanena ghaṭa iti
                  niścayo vikalpo nāma vyāpāraḥ //</p>
               
               
               <p id="Ipk_1.6.4">
                  cittattvaṃ māyayā hitvā bhinna evāvabhāti yaḥ <br />
                  dehe buddhāv atha prāṇe kalpite nabhasīva vā //
                   <span class="ref">Ipk_1,6.4</span></p>
               
               
               <p id="Ipk_1.6.5">
                  pramātṛtvenāham iti vimarśo 'nyavyapohanāt <br />
                  vikalpa eva sa parapratiyogy avabhāsajaḥ //
                   <span class="ref">Ipk_1,6.5</span></p>
               
               
               <p>Ipv: cidacittattvasyaiveśvarasya māyāśaktyā bhedāvabhāsini śarīre buddhav āntare vā
                  sparśe taduttīrṇe vākāśa iva śūnya eva vikalpite 'hamiti pramātṛbhāvena vimarśaḥ,
                  tattadābhāsamānaśarīrādipratiyogyapohanakaraṇād ghaṭo 'yam itivad vikalpa eva //</p>
               
               
               <p id="Ipk_1.6.6">
                  kādācitkāvabhāse yā pūrvābhāsādiyojanā <br />
                  saṃskārāt kalpanā proktā sāpi bhinnāvabhāsini //
                   <span class="ref">Ipk_1,6.6</span></p>
               
               
               <p>Ipv: vichinnavicchinneṣu śūnyadehādyābhāsabhedeṣu pūrvābhāsāhaṃkārākhyānām aikyayojanāntaḥpūrvābhāsasthitilakṣaṇasaṃskārāśritā
                  pramātṛvyāpārarūpā kalpanaiva pratyabhijñākhyā //</p>
               
               
               <p id="Ipk_1.6.7">
                  tad evaṃ vyavahāre 'pi prabhur dehādim āviśan <br />
                  bhāntam evānta arthaugham icchayā bhāsayed bahiḥ //
                   <span class="ref">Ipk_1,6.7</span></p>
               
               
               <p>Ipv: ādisarge vā vyavahāre 'pi vā maheśvaro māyāśaktyā dehādim ātmatvena abhiniviśya
                  pramātāraṃ kurvann antaḥsthitaṃ vibhāntam eva taṃ tam arthaṃ krameṇa bahīrūpaṃ kartṛśaktyā
                  bhāsayati / tathābhāsanam evotpādanam / asya dehādyanāviṣṭasya tu svato yugapad ahamidam
                  iti sarvārthaprakāśaḥ //</p>
               
               
               <p id="Ipk_1.6.8">
                  evaṃ smṛtau vikalpe vāpy apohanaparāyaṇe <br />
                  jñāne vāpy antarābhāsaḥ sthita eveti niścitam //
                   <span class="ref">Ipk_1,6.8</span></p>
               
               
               <p>Ipv: sarvasaṃvitsu sarvārthāvabhāsaḥ pramātṛsaṃlīnaś cittattvavad ānurūpyeṇa prakāśamānaḥ
                  sadā sthita eva //</p>
               
               
               <p id="Ipk_1.6.9">
                  kiṃ tu naisargiko jñāne bahirābhāsanātmani <br />
                  pūrvānubhavarūpas tu sthitaḥ sa smaraṇādiṣu //
                   <span class="ref">Ipk_1,6.9</span></p>
               
               
               <p>Ipv: jñāne bahirābhāsanarūpe sahaja eva cittattvasyāntararthāvabhāsaḥ, smṛtyādau tu
                  pūrvānubhavātmā / ata eva smṛtiḥ saṃskārajocyate //</p>
               
               
               <p id="Ipk_1.6.10">
                  sa naisargika evāsti vikalpe svairacāriṇi <br />
                  yathābhimatasaṃsthānā-bhāsanād buddhigocare //
                   <span class="ref">Ipk_1,6.10</span></p>
               
               
               <p>Ipv: avatantras tu vikalpaś cakṣurādyagocaram api buddhaviṣayatāpādanena yathāruci
                  pūrvānubhūtatvāvimarśanena navam eva taṃ tam artham ābhāsayati saṃniveśaviśeṣaṃ ca
                  / tatrāsav arthaḥ sahaja evāsti //</p>
               
               
               <p id="Ipk_1.6.11">
                  ata eva yathābhīṣṭasamullekhāvabhāsanāt <br />
                  jñānakriye sphuṭe eva siddhe sarvasya jīvataḥ //
                   <span class="ref">Ipk_1,6.11</span></p>
               
               
               <p>Ipv: apūrvārthanirmāṇajñānasāmārthyāc ca vikalpa eva sarvasya sarvajñatvaṃ sarvakartṛtvaṃ
                  ca sphuṭam</p>
               
               
               <p>iti jñānādhikāre ṣaṣṭham āhnikam</p>
               
               </div>
            
            <div id="d1e1947">
               
               <h3>saptamam āhnikam</h3>
               
               
               <p id="Ipk_1.7.1">
                  yā caiṣā pratibhā tattatpadārthakramarūṣitā <br />
                  akramānantacidrūpaḥ pramātā sa maheśvaraḥ //
                   <span class="ref">Ipk_1,7.1</span></p>
               
               
               <p>Ipv: tattatpadārthakramācchuritaś caiṣo 'ntaḥsthita eva ābhāsaḥ sarvasaṃvitkālavyāpyakramānantacinmaya
                  ātmasaṃjñaḥ pramātā svāṅgabhūte prameye nirmātṛtayā maheśvaraś ca //</p>
               
               
               <p id="Ipk_1.7.2">
                  tattadvibhinnasaṃvittimukhair ekapramātari <br />
                  pratitiṣṭhatsu bhāveṣu jñāteyam upapadyate //
                   <span class="ref">Ipk_1,7.2</span></p>
               
               
               <p>Ipv: anekasaṃvitsrotomukhair ekapramātṛsindhum upalīya bhāvabhedāḥ kāryakāraṇatādivyavahārasamanvayaṃ
                  bhajante //</p>
               
               
               <p id="Ipk_1.7.3">
                  deśakālakramajuṣām arthānāṃ svasamāpinām <br />
                  sakṛdābhāsasādhyo 'sāv anyathā kaḥ samanvayaḥ //
                   <span class="ref">Ipk_1,7.3</span></p>
               
               
               <p>Ipv: svarūpam avabhāsanaṃ ca bhāvānāṃ svātmapariniṣṭhitam eva / yugapadekābhāsanibandhanaś
                  caiṣāṃ samanvayaḥ / sa abhinnaḥ pramātṛlīnatayā kalpate /</p>
               
               
               <p id="Ipk_1.7.4">
                  pratyakṣānupalambhānāṃ tattadbhinnāṃśapātinām <br />
                  kāryakāraṇatāsiddhihetutaikapramātṛjā //
                   <span class="ref">Ipk_1,7.4</span></p>
               
               
               <p>Ipv: kāryakāraṇabhāva iva tatsiddhir api pratyakṣānupalambhair ekapramātṛmukhena samanvayam
                  āgatya kriyate, asamanvitāḥ pratyakṣānupalambhāḥ kramikasvaviṣayamātrajñāpanakṣīṇā
                  nānyonyāpekṣopalakṣaṇakṣamāḥ //</p>
               
               
               <p id="Ipk_1.7.5">
                  smṛtau yaiva svasaṃvittiḥ pramāṇaṃ svātmasaṃbhave <br />
                  pūrvānubhavasadbhāve sādhanaṃ saiva nāparam //
                   <span class="ref">Ipk_1,7.5</span></p>
               
               
               <p>Ipv: pūrvānubhasvasaṃvedanasya abhāvāt smṛtisvasaṃvedanam eva atraikārthābhāsamayapramātṛrūpaṃ
                  smṛtisvarūpa iva pramāṇam / smṛteḥ pūrvānubhavābhāsābhāve kāryakāraṇabhāvāsiddher
                  na kāryaliṅgatā //</p>
               
               
               <p id="Ipk_1.7.6">
                  bādhyabādhakabhāvo 'pi svātmaniṣṭhāvirodhinām <br />
                  jñānānām udiyād ekapramātṛpariniṣṭhiteḥ //
                   <span class="ref">Ipk_1,7.6</span></p>
               
               
               <p>Ipv: bhinnasvābhāsamātraniṣṭhānāṃ jñānānāṃ ko virodhaḥ, tat kathaṃ bādhyabādhkatvam
                  / ekaprāmātṛviśrāntau tu yuktam //</p>
               
               
               <p id="Ipk_1.7.7">
                  viviktabhūtalajñānaṃ ghaṭābhāvamatir yathā <br />
                  tathā cecchuktikājñānaṃ rūpyajñānāpramātvavit //
                   <span class="ref">Ipk_1,7.7</span></p>
               
               
               <p>Ipv: iha bhūtale ghaṭo nāstīti ghaṭābhāvajñānaṃ kevalabhūtalajñānam eva śūnyabhūtalasya
                  ghaṭābhāvarūpatvāt / tathaiva yadi śuktikārajatayor aparasparātmatvāc chuktikājñānaṃ
                  rajatājñānam iti pratyakṣaṃ bādhakam //</p>
               
               
               <p id="Ipk_1.7.8">
                  naivaṃ śuddhasthalajñānāt siddhyet tasyāghaṭātmanā <br />
                  na tūpalabdhiyogyasyāpy atrābhāvo ghaṭātmanaḥ //
                   <span class="ref">Ipk_1,7.8</span></p>
               
               
               <p>Ipv: kevalabhūtalajnānād bhūtalasyāghaṭātmatā sidhyati, na tu tatrādhāre bhinno darśanayogyo
                  'pi ghaṭo nāsti //</p>
               
               
               <p id="Ipk_1.7.9">
                  viviktaṃ bhūtalaṃ śaśvad bhāvānāṃ svātmaniṣṭhiteḥ <br />
                  tat kathaṃ jātu tajjñānaṃ bhinnasyābhāvasādhanam //
                   <span class="ref">Ipk_1,7.9</span></p>
               
               
               <p>Ipv: bhūtalam abhūtalaviviktaṃ sadaiva tat kathaṃ tajjñānaṃ kadācid eva tatra bhinnaghaṭābhāvaṃ
                  sādhayet / bhinnaghaṭaviviktatā ca bhūtalasya kadācit kaṃ rūpaṃ syād yadi ghaṭasahitatāpi
                  kadācit svarūpaṃ bhavet, na tv evam / padārtau dvav eva svātmapariniṣṭhitau, sāhityaṃ
                  na tadatiriktam ubhayātmakam ekarūpam / jñānam ekaṃ tūbhayābhāsasaṃsargātmakam apy
                  ekābhāsajñānāntarābhāvarūpam / vastu punaḥ svātmaniṣṭham eva paricchinattīti na vastubalena
                  pradeśadarśanāt pradeśasiddhivad ghaṭābhāvasiddhiḥ / ubhayābhāsaikajñānātmakakāryābhāvāt
                  tu syāt / na caivaṃ vyavadhānena pratītiḥ pradeśadarśanād eva tatsiddheḥ //</p>
               
               
               <p id="Ipk_1.7.10">
                  kim tv ālokacayo 'ndhasya sparśo voṣṇādiko mṛduḥ <br />
                  tatrāsti sādhayet tasya svajñānam aghaṭātmatām //
                   <span class="ref">Ipk_1,7.10</span></p>
               
               
               <p>Ipv: pradeśeṣv ālokapuraṃ santamase mṛdum uṣṇādikaṃ sparśaṃ vā ghaṭarūpasparśābhāvātmakam
                  anubhūyālokādi ghaṭābhāvo 'trāsti, ghaṭo nāstīti vyavahartuṃ yuktam //</p>
               
               
               <p id="Ipk_1.7.11">
                  piśācaḥ syād anāloko 'py ālokābhyantare yathā <br />
                  adṛśyo bhūtalasyānta na niṣedhyaḥ sa sarvathā //
                   <span class="ref">Ipk_1,7.11</span></p>
               
               
               <p>Ipv: na caivam ālokasya piśācānyatvāt tatra piśācaniṣedhaprasaṅgaḥ, sa hy adṛśyo 'nyatve
                  'pi yathā mṛdgolakasyāpy antaranivāryas tathālokasyāntare / tatas tasya anyamata ivāsmanmate
                  'pi nādṛśyatvād abhāvasiddhiḥ //</p>
               
               
               <p id="Ipk_1.7.12">
                  evaṃ rūpyavidābhāvarūpā śuktimatir bhavet <br />
                  na tv ādyarajatajñapteḥ syād aprāmāṇyavedikā //
                   <span class="ref">Ipk_1,7.12</span></p>
               
               
               <p>Ipv: śuktijñānam eva rajatajñānābhāvarūpaṃ sidhyati, tadānīntanaśuktijñānānubhavena
                  na bhinnasyātītasya rūpyajñānasyāprāmāṇyam //</p>
               
               
               <p id="Ipk_1.7.13">
                  dharmyasiddher api bhaved bādhā naivānumānataḥ <br />
                  svasaṃvedanasiddhā tu yuktā saikapramātṛjā //
                   <span class="ref">Ipk_1,7.13</span></p>
               
               
               <p>Ipv: śuktikājñānakāle ca na pūrvaṃ rajatajñānam asti / tataḥ sa dharmī na siddha iti
                  nānumānena bādhā, ekapramātṛmayasvasaṃvedane tv ekadeśāvaṣṭambhyubhayajñānamayasaṃbandhabhāsanāt
                  sidhyati / paścātsaṃvādaḥ pratyakṣasvasaṃvedane pūrvasyāpi tasya bhāsanād ekaṃ pramāṇam
                  itarad anyatheti bhavati / saṃvādo 'py ekapramātṛkṛtaḥ //</p>
               
               
               <p id="Ipk_1.7.14">
                  ittham atyarthabhinnārthā-vabhāsakhacite vibhau <br />
                  samalo vimalo vāpi vyavahāro 'nubhūyate //
                   <span class="ref">Ipk_1,7.14</span></p>
               
               
               <p>Ipv: māyāśaktyā bhedaviṣayo 'yaṃ sarvo vyavahāras tathājñānaināṃ śuddho 'jñānāndhānāṃ
                  tu malinas tattadbhinnārthāvabhāsabhāji bhagavati saṃbhāvyate 'nubhavena //</p>
               
               
               <p>iti jñānādhikāre saptamam āhnikam //</p>
               
               </div>
            
            <div id="d1e2247">
               
               <p id="Ipk_1.8.1">
                  tātkālikākṣasāmakṣyasāpekṣāḥ kevalaṃ kva cit <br />
                  ābhāsā anyathānyatra tv andhāndhatamasādiṣu //
                   <span class="ref">Ipk_1,8.1</span></p>
               
               
               <p>Ipv: ābhāsāḥ kadācit sannihitapratyakṣākṣiptā ghaṭo 'yam iti vyavahārahetavaḥ, andhatamasādau
                  tu pūrvānubhavotthitāḥ //</p>
               
               
               <p id="Ipk_1.8.2">
                  viśeṣo 'rthāvabhāsasya sattāyāṃ na punaḥ kva cit <br />
                  vikalpeṣu bhaved bhāvibhavadbhūtārthagāmiṣu //
                   <span class="ref">Ipk_1,8.2</span></p>
               
               
               <p>Ipv: smṛtyutprekṣārūpeṣu pratyakṣapṛṣṭhapātiṣu svatantreṣu vānyeṣu vikalpeṣu kālatrayaviṣayeṣv
                  arthāvabhāso 'ntas tulya evāvasthitaḥ //</p>
               
               
               <p id="Ipk_1.8.3">
                  sukhādiṣu ca saukhyādihetuṣv api ca vastuṣu <br />
                  avabhāsasya sadbhāve 'py atītatvāt tathā sthitiḥ //
                   <span class="ref">Ipk_1,8.3</span></p>
               
               
               <p>Ipv: sukhaduḥkhādyābhāsās tatsādhanābhāsāś ca sadaivāntaḥ santo 'pi na tadāhlādādimayīṃ
                  sthitiṃ kurvanty atītatvād bahis tadānīm abhāvāt tadātvaviśiṣṭānāṃ ca tathākāritvāt
                  //</p>
               
               
               <p id="Ipk_1.8.4">
                  gāḍham ullikhyamāne tu vikalpena sukhādike <br />
                  tathā sthitis tathaiva syāt sphuṭam asyopalakṣaṇāt //
                   <span class="ref">Ipk_1,8.4</span></p>
               
               
               <p>Ipv: kutaś cit prayatnaniveśāt svatantravikalpollikhitaṃ sphuṭam eva sukhādi jātaṃ
                  vikāsādihetuḥ //</p>
               
               
               <p id="Ipk_1.8.5">
                  bhāvābhāvāvabhāsānāṃ bāhyatopādhir iṣyate <br />
                  nātmā sattā tatas teṣām āntarāṇāṃ satāṃ sadā //
                   <span class="ref">Ipk_1,8.5</span></p>
               
               
               <p>Ipv: sarveṣām ābhāsānāṃ bhāvābhāvaviṣayānām abahīrūpatve 'pi sattāsty eva smṛtyādau,
                  bāhyatvam hi teṣām upādhir na svarūpam / abhāvābhāsasyāntaḥsattāyām api bahirabhāvāt
                  tathātvam //</p>
               
               
               <p id="Ipk_1.8.6">
                  āntaratvāt pramātraikye naiṣāṃ bhedanibandhanā <br />
                  arthakriyāpi bāhyatve sā bhinnābhāsabhedataḥ //
                   <span class="ref">Ipk_1,8.6</span></p>
               
               
               <p>Ipv: antaś ca sarveṣām eva nīlasukhādyā bhāsānām sadā sattve 'pi pramātṛmātrarūpatvāt
                  kāryakāraṇādibhedāśrayā nārthakriyā, pramātur bhede 'pi bauddhacākṣuṣatvādibhedenābhāsabhedād
                  ābhāsāśritārthakāritāpi bhidyate rūpādīnām //</p>
               
               
               <p id="Ipk_1.8.7">
                  cinmayatve 'vabhāsānām anta eva sthitiḥ sadā <br />
                  māyayā bhāsamānānāṃ bāhyatvād bahir apy asau //
                   <span class="ref">Ipk_1,8.7</span></p>
               
               
               <p>Ipv: citsvarūpatvenābhāsānāṃ sadāntastattva eva sthitiḥ / māyāśaktyā bahiḥ pratyakṣatvena
                  prakāśyamāneṣu bhāveṣu prakāśāvyatirikteṣu bahirābhāsa ity ucyate, tad api teṣām āntaratvam
                  eva sisṛkṣādau tu bhāvānām api //</p>
               
               
               <p id="Ipk_1.8.8">
                  vikalpe yo 'yam ullekhaḥ so 'pi bāhyaḥ pṛthakprathaḥ <br />
                  pramātraikātmyam āntaryaṃ tato bhedo hi bāhyatā //
                   <span class="ref">Ipk_1,8.8</span></p>
               
               
               <p>Ipv: vikalpe ghaṭādyullekhaś cakṣurādyagocare 'pi pṛthagābhāsād bāhya eva / ahaṃvimarśo
                  hy āntaratvaṃ, idam iti tu bāhyatā / evaṃ ca ghaṭādīnām ubhayī bāhyatā bāhyāntaḥkaraṇadvayīvedyatā,
                  sukhādes tv ekāntaḥkaraṇavedyataiva //</p>
               
               
               <p id="Ipk_1.8.9">
                  ullekhasya sukhādeś ca prakāśo bahir ātmanā <br />
                  icchāto bhartur adhyakṣarūpo 'kṣādibhuvāṃ yathā //
                   <span class="ref">Ipk_1,8.9</span></p>
               
               
               <p>Ipv: ullekhasukhaduḥkhalajjādīnāṃ cākṣuṣānāṃ rūpādīnām iveśvarasya śaktyā sākṣātkaraṇarūpo
                  bauddhaḥ prakāśaḥ //</p>
               
               
               <p id="Ipk_1.8.10">
                  tadaikyena vinā na syāt saṃvidāṃ lokapaddhatiḥ <br />
                  prakāśaikyāt tad ekatvaṃ mātaikaḥ sa iti sthitam //
                   <span class="ref">Ipk_1,8.10</span></p>
               
               
               <p>Ipv: tattadvibhinnasaṃvidanusandhānena hi vyavahāraḥ / ekaś ca prakāśātmā tadanusandhānarūpaḥ
                  sa eva caikaḥ pramātā paramātmasaṃjñaḥ //</p>
               
               
               <p id="Ipk_1.8.11">
                  sa eva vimṛśattvena niyatena maheśvaraḥ <br />
                  vimarśa eva devasya śuddhe jñānakriye yataḥ //
                   <span class="ref">Ipk_1,8.11</span></p>
               
               
               <p>Ipv: sa paramātmā cidrūpovimarśākhyenaiva mukhyasvabhāvenāvyabicāriṇā maheśvaraḥ /
                  cittattvasya viśvātmanaḥ śivasaṃjñasyāhaṃvimarśanam eva śuddhe jñānakriye, bhinnābhinnajñeyakāryagate
                  tv īśvarasya śuddhāśuddhe, bhinnārthaviṣaye tu puṃsaḥ sattvarajovṛttirūpe prakāśapravṛttisaṃjñe
                  tamasā saṃkucite 'śuddhe eva//</p>
               
               
               <p>iti jñānādhikāre 'ṣṭamāhnikam //</p>
               
               </div>
            
            <p>iti jñānādhikāraḥ //</p>
            </div>
         
         <div id="d1e2485">
            
            
            <h3>kriyādhikāraḥ //</h3>
            
            
            <div id="d1e2489">
               
               <h3>prathamam āhnikam//</h3>
               
               <p id="Ipk_2.1.1">
                  ata eva yad apy uktaṃ kriyā naikasya sakramā <br />
                  eketyādi pratikṣiptaṃ tad ekasya samarthanāt //
                   <span class="ref">Ipk_2,1.1</span></p>
               
               
               <p>Ipv: ekacittattvasamarthanād ekasaṃbandhī vyāpāra eka eveti kriyāpy apakṛtadūṣaṇā
                  //</p>
               
               
               <p id="Ipk_2.1.2">
                  sakramatvaṃ ca laukikyāḥ kriyāyāḥ kālaśaktitaḥ <br />
                  ghaṭate na tu śāśvatyāḥ prābhavyāḥ syāt prabhor iva //
                   <span class="ref">Ipk_2,1.2</span></p>
               
               
               <p>Ipv: māyāśakter bhinnabhāvāvabhāsānāṃ kriyā ca kālaśaktivaśāt sakramā na tv ātmavimarśarūpānādinidhanā
                  prabhoḥ svabhāvabhūtā //</p>
               
               
               <p id="Ipk_2.1.3">
                  kālaḥ sūryādisaṃcāras tattatpuṣpādijanma vā <br />
                  śītoṣṇe vātha tallakṣyaḥ krama eva sa tattvataḥ //
                   <span class="ref">Ipk_2,1.3</span></p>
               
               
               <p>Ipv: sā sā prasiddhā kriyā kālaḥ śītādi vā tadupalakṣitaḥ sarvabhinnāvabhāsamānabhāvopādhibhūtaḥ
                  krama eva vāsau tasyaivopayogāt //</p>
               
               
               <p id="Ipk_2.1.4">
                  kramo bhedāśrayo bhedo 'py ābhāsasadasattvataḥ <br />
                  ābhāsasadasattve tu citrābhāsakṛtaḥ prabhoḥ //
                   <span class="ref">Ipk_2,1.4</span></p>
               
               
               <p>Ipv: anyonyābhāsaśūnyabhinnabhāvāvabhāsavaicitryakriyaiva prabhor bhāveṣu kramahetuḥ
                  //</p>
               
               
               <p id="Ipk_2.1.5">
                  mūrtivaicitryato deśakramam ābhāsayaty asau <br />
                  kriyāvaicitryanirbhāsāt kālakramam apīśvaraḥ //
                   <span class="ref">Ipk_2,1.5</span></p>
               
               
               <p>Ipv: anekasyānyonyabhedābhāsād deśakramaḥ kriyāmukhena kālakramo 'pi / ekasya tu bhāvasya
                  tattajjanmasattāvipariṇāmādikriyābhedāt kālakrama eva //</p>
               
               
               <p id="Ipk_2.1.6">
                  sarvatrābhāsabhedo 'pi bhavet kālakramākaraḥ <br />
                  vicchinnabhāsaḥ śūnyāder mātur bhātasya no sakṛt //
                   <span class="ref">Ipk_2,1.6</span></p>
               
               
               <p>Ipv: sarvatrārthe vicitro 'vabhāsaḥ śūnyadehāder eva pramātuḥ kālakramābhāsahetur,
                  sa hi prākkālo na tathā tadānīṃ bhāsate smṛtiṃ vihāya svavartamānāpekṣayā cāsau bhūtabhaviṣyatte
                  vyavaharati / sakṛdvibhātasya tu bhāsanakriyāvicchedād āvṛttigaṇanābhāvān nātmanīvārtheṣv
                  api kālabhedaḥ /</p>
               
               
               <p id="Ipk_2.1.7">
                  deśakramo 'pi bhāveṣu bhāti mātur mitātmanaḥ <br />
                  svātmeva svātmanā pūrṇā bhāvā bhānty amitasya tu //
                   <span class="ref">Ipk_2,1.7</span></p>
               
               
               <p>Ipv: parimitaṃ pramātaram apekṣya bhāvas tato 'nyonyaṃ ca bhinnā dūrādivyapadeśabhājaś
                  ca, prakāśaikarūpatvena tv īśvarasya na kvāpy \var{kvāpy\lem \em kvapy \ed} aprakāśasaṃbhavāt
                  paramāṇav api / prakāśaghanasya nātmano bhinnaṃ dūraṃ vānyānyato vā kiṃcid ābhāti
                  //</p>
               
               
               <p id="Ipk_2.1.8">
                  kiṃ tu nirmāṇaśaktiḥ sāpy evaṃ viduṣa īśituḥ <br />
                  tathā vijñātṛvijñeyabhedo yad avabhāsyate //
                   <span class="ref">Ipk_2,1.8</span></p>
               
               
               <p>Ipv: evaṃ pūrṇatayā prakāśamānasyāpi parameśvarasya saiṣā sṛṣṭiśaktir yaj jñātṛjñeyasvabhāvā
                  bhāvāḥ svato 'nyonyaṃ ca vibhāgenāvasīyante, na ca tathāvasāyena tasya svarūpasthitis
                  tirodhīyate //</p>
               
               
               <p>iti kriyādhikāre prathamam āhnikam //</p>
               
               </div>
            
            <div id="d1e2665">
               
               <h3>dvitīyam āhnikam //</h3>
               
               <p id="Ipk_2.2.1">
                  kriyāsaṃbandhasāmānyadravyadikkālabuddhayaḥ <br />
                  satyāḥ sthairyopayogābhyām ekānekāśrayā matāḥ //
                   <span class="ref">Ipk_2,2.1</span></p>
               
               
               <p>Ipv: kriyāvad anye 'pi saṃbandhādaya ekānekaviṣayā api satyābhāsāḥ, sarvadopayoginām
                  eṣām arthavattvenāpariharaṇīyatvāt //</p>
               
               
               <p id="Ipk_2.2.2">
                  tatraikam āntaraṃ tattvaṃ tad evendriyavedyatām <br />
                  saṃprāpyānekatāṃ yāti deśakālasvabhāvataḥ //
                   <span class="ref">Ipk_2,2.2</span></p>
               
               
               <p>Ipv: abhinnam eva tattvam anto bahir ābhāsabhedād ekānekam, bahirdeśakālasvabhāvabhedābhāsasaṃbhedamayaikaikaḥ
                  svalakṣaṇābhāsānām anekatvāt //</p>
               
               
               <p id="Ipk_2.2.3">
                  taddvayālambanā etā mano 'nuvyavasāyi sat <br />
                  karoti mātṛvyāpāramayīḥ karmādikalpanāḥ //
                   <span class="ref">Ipk_2,2.3</span></p>
               
               
               <p>Ipv: madhyasthatayāntarbahistattvaviṣayā mānasyaḥ kriyādikalpanāḥ pramātṛvyāpārarūpāḥ
                  //</p>
               
               
               <p id="Ipk_2.2.4">
                  svātmaniṣṭhā viviktābhā bhāvā ekapramātari <br />
                  anyonyānvayarūpaikyayujaḥ saṃbandhadhīpadam //
                   <span class="ref">Ipk_2,2.4</span></p>
               
               
               <p>Ipv: rājñaḥ puruṣa ityādisaṃbandhadhiyo 'ntaḥsamanvayād aikyaṃ bahiḥ saṃbandhibhedaṃ
                  cālambante //</p>
               
               
               <p id="Ipk_2.2.5">
                  jātidravyāvabhāsānām bahir apy ekarūpatām <br />
                  vyaktyekadeśabhedaṃ cāpy ālambante vikalpanāḥ //
                   <span class="ref">Ipk_2,2.5</span></p>
               
               
               <p>Ipv: gavaś caitra iti ca matayo bahir api gomātraikaghanapuruṣaviśeṣākārābhāsaikyaṃ
                  svalakṣaṇāvayavābhāsabahutvaṃ ca parāmṛśanti //</p>
               
               
               <p id="Ipk_2.2.6">
                  kriyāvimarśaviṣayaḥ kārakāṇāṃ samanvayaḥ <br />
                  avadhyavadhimadbhāvā-nvayālambā digādidhīḥ //
                   <span class="ref">Ipk_2,2.6</span></p>
               
               
               <p>Vṛ: kāṣṭhasthalīdevadattaudanānāṃ pacatīty antaḥsamanvayād bahirbhedāc caikānekaviṣayā
                  kriyāmatiḥ / deśakālakramo 'pi bhāvānām avadhyavadhimadrūpāṇām anyonyāpekṣaḥ saṃbandhabheda
                  eva tathaivaikānekamayaḥ / jātidravyakriyāsaṃkhyādimatayaḥ sarvā eva saṃbandhaviśeṣasamavāyaviṣayā
                  eva //</p>
               
               
               <p id="Ipk_2.2.7">
                  evam evarthasiddhiḥ syān mātur arthakriyārthinaḥ <br />
                  bhedābhedavatārthena tena na bhrāntir īdṛśī //
                   <span class="ref">Ipk_2,2.7</span></p>
               
               
               <p>Ipv: ekānekarūpair eva kriyādibhir evam ābhāsānuguṇyarūpaḥ pramātus tadarthino 'rthakriyāsaṃvādaḥ
                  / tato na tadbuddhayo bhrāntāḥ //</p>
               
               
               <p>iti kriyādhikāre dvitīyam āhnikam //</p>
               
               </div>
            
            <div id="d1e2817">
               
               <h3>tṛtīyam āhnikam //</h3>
               
               <p id="Ipk_2.3.1">
                  idam etādṛgityevaṃ yad vaśād vyavatiṣṭhate <br />
                  vastu pramāṇaṃ tat so 'pi svābhāso 'bhinavodayaḥ //
                   <span class="ref">Ipk_2,3.1</span></p>
               
               
               <p id="Ipk_2.3.2">
                  so 'ntas tathāvimarśātmā deśakālādyabhedini <br />
                  ekābhidhānaviṣaye mitir vastuny abādhitā //
                   <span class="ref">Ipk_2,3.2</span></p>
               
               
               <p>Ipv: yadāyattā hi vastunaḥ svarūpeṇa nityatāviśeṣaṇair vā vyavasthāpyamānatā sa pramātuḥ
                  svatvenāpūrvavastvābhāsaiva sthitaḥ pramāṇam / sa eva cābhāso 'yam iti nitya iti vā
                  tathaiva pṛthaktayābhinavatvena ca pramātary uparūḍho vimarśarūpatām āpanno vimarśabhedānusāryaikaikaśabdavācye
                  pṛthakpṛthag eva tiraskṛtadeśādibhede tasminn ābhāta eva sāmānyarūpe vastuni svakārthakriyāprāpte
                  pramāṇāntareṇābādhitasthairyā pramitiḥ pramātṛvyāpāraḥ //</p>
               
               
               <p id="Ipk_2.3.3">
                  yathāruci yathārthitvaṃ yathāvyutpatti bhidyate <br />
                  ābhāso 'py artha ekasminn anusaṃdhānasādhite //
                   <span class="ref">Ipk_2,3.3</span></p>
               
               
               <p>Ipv: ekasminn eva caikapratyavamarśasāmarthyopapādite vastuni svecchāvaśād arthitvānurodhād
                  vā naipuṇyavaśād vāvabhāsabhedaḥ //</p>
               
               
               <p>tathā hi</p>
               
               
               <p id="Ipk_2.3.4">
                  dīrghavṛttordhvapuruṣadhūmacāndanatādibhiḥ <br />
                  yathābhāsā vibhidyante deśakālāvibhedinaḥ //
                   <span class="ref">Ipk_2,3.4</span></p>
               
               
               <p id="Ipk_2.3.5">
                  tathaiva sadghaṭadravyakāñcanojjvalatādayaḥ <br />
                  ābhāsabhedā bhinnārthakāriṇas te padaṃ dhvaneḥ //
                   <span class="ref">Ipk_2,3.5</span></p>
               
               
               <p>Ipv: ekasminn eva ghaṭādav arthe 'vadhitsāvaśād dīrghatā tryaśratāpārimāṇḍalyādi vābhāti,
                  cihnavyavadhānachāyāmātrārthitāyāṃ puruṣa evordhvatāmātraṃ pratibhāti, tatkāryārthitāyāṃ
                  tu nyakṣeṇekṣamāṇasya puruṣaḥ / dhūmamātram eva kasya cid ābhāsate, tadvidas tu tārṇatādi
                  maṇirūpyādiviśeṣa iva / sa ca tathā bhidyamāno 'pi deśakālabhedaṃ na spṛśati / tathaiva
                  ghaṭa eva san nityābhāso 'nyādṛg eva paṭādyanantāśeṣārthasādhāra~aḥ sattāmātrasādhyasatparāmarśādyarthakriyākārī,
                  tatraiva ghaṭa iti cābhāso 'ntarbahiṣkaraṇajñeyaḥ pṛthubudhnodarākārārthasāmānyo 'nya
                  eva yaḥ paṭādiṣu nāsti, kāñcana iti cāparo yo mṛṇmayādiṣu nāsti sa ca tathārthitādivaśād
                  aindriyaka eva jāyate / ekaikaś cāsav ābhāsa ekaikena śabdena vyavahārārthaṃ
                  tattanniyatārthakriyārthibhir abhidhīyate, ghaṭa iti na sattābhidhīyate na ca kāñcana
                  iti ghaṭābhāsaḥ / caitra iti bālyādisādhāraṇo deśādirahitas tathaiva ca / tato 'rthakriyā
                  bhinnā //</p>
               
               
               <p id="Ipk_2.3.6">
                  ābhāsabhedād vastūnāṃ niyatārthakriyā punaḥ <br />
                  sāmānādhikaraṇyena pratibhāsād abhedinām //
                   <span class="ref">Ipk_2,3.6</span></p>
               
               
               <p>Ipv: ekasminn eva svalakṣaṇe pratyābhāsaṃ niyatiśaktyā kāryaṃ niyamitaṃ tathābhūtānekakāryakṛdābhāsabhedādhikaraṇam
                  ekaṃ ca / sāmānādhikaraṇyābhāsavaśād vastu / anekasyaikatā hi sāmānādhikaraṇyam //</p>
               
               
               <p id="Ipk_2.3.7">
                  pṛthagdīpaprakāśānāṃ srotasāṃ sāgare yathā <br />
                  aviruddhāvabhāsānām ekakāryā tathaikyadhīḥ //
                   <span class="ref">Ipk_2,3.7</span></p>
               
               
               <p>Ipv: bhinnāḥ pradīpaprabhā avibhāgenāvabhāsante nadīpravāhāś ca sindhubuddhau pānake
                  ca te te rasās, tathā śauklyamahattvapaṭatvādyavabhāsāḥ parasparānupraveśakṣamāḥ,
                  na tu nīlapītādyavabhāsās tattadekakāryaikadravyābhāsabhāvena kalpante pratyakṣa eva
                  / tad etat sāmānādhikaraṇyam //</p>
               
               
               <p id="Ipk_2.3.8">
                  tatrāviśiṣṭe vahnyādau kāryakāraṇatoṣṇatā <br />
                  tattacchabdārthatādyātmā pramāṇād ekato mataḥ //
                   <span class="ref">Ipk_2,3.8</span></p>
               
               
               <p>Ipv: kadā cid deśādisahabhāvāvachinnasvalakṣaṇarūpaviśeṣatyāgenaikasāmānyarūpāgnyābhāsamātra
                  eva trailokyatraikālyagāmitvena nijapramāṇād ekasmād eva viśiṣṭakāryakāraṇatoṣṇordhvabhāg
                  agniśabdavācyatādisvabhāvasiddhiḥ //</p>
               
               
               <p id="Ipk_2.3.9">
                  sā tu deśādikādhyakṣa-ntarabhinne svalakṣaṇe <br />
                  tātkālikī pravṛttiḥ syād arthino 'py anumānataḥ //
                   <span class="ref">Ipk_2,3.9</span></p>
               
               
               <p>Ipv: kāyapravṛttiḥ puno deśakālādipratyakṣabhedasāhityena svalakṣaṇa eva tadarthitayā
                  pramāṇasamūhād eva / anumānād api dharmipratyakṣaviśiṣṭād eva pravṛttiḥ //</p>
               
               
               <p id="Ipk_2.3.10">
                  dūrāntikatayārthānāṃ parokṣādhyakṣatātmanā <br />
                  bāhyāntaratayā doṣair vyañjakasyānyathāpi vā //
                   <span class="ref">Ipk_2,3.10</span></p>
               
               
               <p id="Ipk_2.3.11">
                  bhinnāvabhāsacchāyānām api mukhyāvabhāsataḥ <br />
                  ekapratyavamarśākhyād ekatvam anivāritam //
                   <span class="ref">Ipk_2,3.11</span></p>
               
               
               <p>Ipv: dūrāntikādisphuṭāsphuṭatvādinā bahirantaścaratvena vābhāsasya cchāyāmātrabhede
                  'pi tanmukhyasvabhāvarūpapratyavamarśaikyād arthānām aikyam abādhitam //</p>
               
               
               <p id="Ipk_2.3.12">
                  arthakriyāpi sahajā nārthānām īśvarecchayā <br />
                  niyatā sā hi tenāsyā nākriyāto 'nyatā bhavet //
                   <span class="ref">Ipk_2,3.12</span></p>
               
               
               <p>Ipv: ullekhaghaṭādīnāṃ bāhyārthakriyāvirahe 'pi ghaṭāditayaiva, asvabhāvikatvāt tasyā
                  īśvareṇa pratyābhāsaṃ niyamitāyāḥ //</p>
               
               
               <p id="Ipk_2.3.13">
                  rajataikavimarśe 'pi śuktau na rajatasthitiḥ <br />
                  upādhideśāsaṃvādād dvicandre 'pi nabho 'nyathā //
                   <span class="ref">Ipk_2,3.13</span></p>
               
               
               <p>Ipv: rajate śuktau ca rajatāvamarśaikyena rajatatve 'pi punaḥ śuktideśasaṅgatibādhenopādhisaṃvādābhāvāt
                  tadbuddhir asthairyād bhrāntā / dvicandre 'pi nabhodeśāsaṃvādān mithyā //</p>
               
               
               <p id="Ipk_2.3.14">
                  guṇaiḥ śabdādibhir bhedo jātyādibhir abhinnatā <br />
                  bhāvānām ittham ekatra pramātary upapadyate //
                   <span class="ref">Ipk_2,3.14</span></p>
               
               
               <p>Ipv: bhāvānāṃ śabdarūpasaṃsthānādinā bhedākṣepo jātyādinā caikatākṣepo 'nubhūyamānaḥ
                  pramātraikye ghaṭate / anyonyabhedavyavasthāpy anusaṃdhānāyattā //</p>
               
               
               <p id="Ipk_2.3.15">
                  viśvavaicitryacitrasya samabhittitalopame <br />
                  viruddhābhāvasaṃsparśe paramārthasatīśvare //
                   <span class="ref">Ipk_2,3.15</span></p>
               
               
               <p id="Ipk_2.3.16">
                  pramātari purāṇe tu sarvadā bhātavigrahe <br />
                  kiṃ pramāṇaṃ navābhāsaḥ sarvapramitibhāgini //
                   <span class="ref">Ipk_2,3.16</span></p>
               
               
               <p>Ipv: apūrvābhāsasyāsiddhavastusādhanān nityāvabhāsinaḥ pramātur na pramāṇopayogaḥ
                  / tattannavābhāsānāṃ tattatpramāṇatvāt kāmaṃ sa pramāṇam anyasya syān na tu svātmanaḥ
                  sadā siddhasya, kevalaṃ vibhuḥ pramitau svātantryāt pramātaiva / te te vicitrā viśvābhāsās
                  tasmin sthāyini vaicitryeṇopapadyante / tad icchāto 'parāvabhāsamānārthānāṃ tatsārasvarūpabhraṃśe
                  māyāśaktivaśād unmajjananimajjane, tattvatas tasyaivāparādhīnā sattā sadātanī viruddhaprākpradhvaṃsābhāvādiprayogāt,
                  sa api yāvad upadiśyate bhāvābhāvābhyāṃ tāvat sa eva pramātṛtāṃ bhajata upadidikṣor
                  abhāvād upadeśānupapatteḥ //</p>
               
               
               <p id="Ipk_2.3.17">
                  apravartitapūrvo 'tra kevalaṃ mūḍhatāvaśāt <br />
                  śaktiprakāśeneśādivyavahāraḥ pravartyate //
                   <span class="ref">Ipk_2,3.17</span></p>
               
               
               <p>Ipv: māyāvyāmohavaśāt kevalam asminn ātmani pramātṛrūpe śiveśvarādivyavahāro yo na
                  pravartitaḥ sa śuddhasvātantryādihetupradarśanena bhāvanādyupadeśāya sādhyate //</p>
               
               
               <p>iti kriyādhikāre tṛtīyam āhnikam //</p>
               
               </div>
            
            <div id="d1e3175">
               
               <p id="Ipk_2.4.1">
                  eṣa cānantaśaktitvād evam ābhāsayaty amūn <br />
                  bhāvān icchāvaśād eṣā kriyā nirmātṛtāsya sā //
                   <span class="ref">Ipk_2,4.1</span></p>
               
               
               <p>Ipv: pramātā cidrūpo 'nantaśaktir īśvaraḥ svecchāvaśāt tathā tān bhāvān ābhāsayet
                  / saiva cecchāśaktir nirmātṛtākhyā kriyā tasya //</p>
               
               
               <p id="Ipk_2.4.2">
                  jaḍasya tu na sā śaktiḥ sattā yad asataḥ sataḥ <br />
                  kartṛkarmatvatattvaiva kāryakāraṇatā tataḥ //
                   <span class="ref">Ipk_2,4.2</span></p>
               
               
               <p>Ipv: jaḍaṃ pradhānaparamāṇubījādi tu na śaktam asato nirmāṇe, kartṛtvam eva hi kāraṇatvaṃ
                  karmataiva ca kāryatvaṃ na tv anyat //</p>
               
               
               <p id="Ipk_2.4.3">
                  yad asat tad asadyuktā nāsataḥ satsvarūpatā <br />
                  sato 'pi na punaḥ sattā-lābhenārtho 'tha cocyate //
                   <span class="ref">Ipk_2,4.3</span></p>
               
               
               <p id="Ipk_2.4.4">
                  kāryakāraṇatā loke sāntarviparivartinaḥ <br />
                  ubhayendriyavedyatvaṃ tasya kasyāpi śaktitaḥ //
                   <span class="ref">Ipk_2,4.4</span></p>
               
               
               <p>Ipv: asataḥ satsvabhāvatā viruddhā sataś ca siddhā / siddhasyaivāntarbāhyāntaḥkaraṇadvayīvedyatāpādanam
                  īśvareṇotpādanam //</p>
               
               
               <p id="Ipk_2.4.5">
                  evam ekā kriyā saiṣā sakramāntarbahiḥsthitiḥ <br />
                  ekasyaivobhayākārasahiṣṇor apapāditā //
                   <span class="ref">Ipk_2,4.5</span></p>
               
               
               <p>Ipv: saiṣā kriyāntarbahiḥsthitirūpatayā sakramāpy ekasya svasaṃvitsiddhasya kartur
                  ābhāsachāyābhede 'py aikyena pratyavamṛśyasya karmaṇaś caikasya saṃnaṃdhinī tadabhinnāśrayatvād
                  ekatvena sādhitā //</p>
               
               
               <p id="Ipk_2.4.6">
                  bahis tasyaiva tatkāryaṃ yad anta yad apekṣayā <br />
                  pramātrapekṣayā coktā dvayī bāhyāntarasthitiḥ //
                   <span class="ref">Ipk_2,4.6</span></p>
               
               
               <p>Ipv: arthasya bāhyatāpādanaṃ kāryatvaṃ, tato bāhyatā kāryatā caikāpekṣayā pramātaram
                  apekṣya cāntarbahirvyavahāraḥ / tatas tasyaiva kāryam //</p>
               
               
               <p id="Ipk_2.4.7">
                  mātaiva kāraṇaṃ tena sa cābhāsadvayasthitau <br />
                  kāryasya sthita evaikas tad ekasya kriyoditā //
                   <span class="ref">Ipk_2,4.7</span></p>
               
               
               <p>Ipv: evaṃ pramātaiva kāraṇaṃ sa ca bāhyāntarakāryābhāsakrame 'py eka evety evam apy
                  ekasya kartuḥ siddhā kriyā //</p>
               
               
               <p id="Ipk_2.4.8">
                  ata evāṅkure 'pīṣṭo nimittaṃ parameśvaraḥ <br />
                  tad anyasyāpi bījāder hetutā nopapadyate //
                   <span class="ref">Ipk_2,4.8</span></p>
               
               
               <p>Ipv: bāhyābhāsatāpādanam utpādanam iti cidrūpasyaiva kāraṇatā tato 'ṅkurādau nimittakāraṇatveśvaraḥ
                  kaiś cid iṣṭo, na cāpi bījāder jaḍasya kāraṇatā niranusaṃdhānasya yuktā //</p>
               
               
               <p id="Ipk_2.4.9">
                  tathā hi kumbhakāro 'sāv aiśvaryaiva vyavasthayā <br />
                  tattanmṛdādisaṃskārakrameṇa janayed ghaṭam //
                   <span class="ref">Ipk_2,4.9</span></p>
               
               
               <p>Ipv: kumbhakārarūpe pramātari kāraṇe sthite 'pi mṛdādisaṃskārāpekṣā ghaṭasyeśvarakṛtaniyatisaṃjñamaryādayā
                  na svabhāvena //</p>
               
               
               <p id="Ipk_2.4.10">
                  yoginām api mṛdbīje vinaivecchāvaśena tat <br />
                  ghaṭādi jāyate tattatsthirasvārthakriyākaram //
                   <span class="ref">Ipk_2,4.10</span></p>
               
               
               <p>Ipv: mṛdādyanapekṣasya yoginām icchāmātreṇa ghaṭādeḥ sthirasya ghaṭādyarthakriyākāriṇaś
                  ca nirvṛttiḥ //</p>
               
               
               <p id="Ipk_2.4.11">
                  yoginirmāṇatābhāve pramāṇāntaraniścite <br />
                  kāryaṃ hetuḥ svabhāvo vā-ta evotpattimūlajaḥ //
                   <span class="ref">Ipk_2,4.11</span></p>
               
               
               <p>Ipv: ata eva kāryaṃ svabhāvo vā tadutpattigarbho yoginirmitatvābhāvaniścayābhāve hetvābhāsaḥ
                  / tanniścaye puna īśvaraniyatyapekṣayā hetutā syāt //</p>
               
               
               <p id="Ipk_2.4.12">
                  bhūyas tattatpramātrekavahnyābhāsādito bhavet <br />
                  parokṣād apy adhipater dhūmābhāsādi nūtanam //
                   <span class="ref">Ipk_2,4.12</span></p>
               
               
               <p id="Ipk_2.4.13">
                  kāryam avyabhicāryasya liṅgam anyapramātṛgāt <br />
                  tadābhāsas tadābhāsād eva tv adhipateḥ paraḥ //
                   <span class="ref">Ipk_2,4.13</span></p>
               
               
               <p>Ipv: avahnyābhāsasphuraṇapūrvako 'pi jāyamāno dhūmābhāso dūrādau niyatiśaktyā kṛtasāmarthyād
                  agnyābhāsād eva taddeśagatatattatpramātrantarasādhāraṇāt tasyaiva sa avyabhicāreṇa
                  gamako, jātarūḍhas tu dhūmābhāsas tadvahnyābhāsasyātyantaparikṣayāt tattatpramātrantaragād
                  dhūmābhāsād eva parokṣād api pūrvavat kṛtādhipatyāt //</p>
               
               
               <p id="Ipk_2.4.14">
                  asmin satīdam astīti kāryakāraṇatāpi yā <br />
                  sāpy apekṣāvihīnānāṃ jāḍānāṃ nopapadyate //
                   <span class="ref">Ipk_2,4.14</span></p>
               
               
               <p>Ipv: asmin satīdaṃ bhavatīti niyataṃ paurvāparyaṃ kṛttikārohinyudayayor akāryakāraṇayor
                  apy astīti pūrvasya sāmarthye parasya satteti syāt kāryakāraṇabhāvas, tac cāpekṣārahitānāṃ
                  jāḍānāṃ na yuktam / etāvad etat syāt pūrvasya sāmarthyaṃ parasya sattā na caivaṃ kiṃcid
                  uktaṃ syān na ca pūrvasya sāmarthyalakṣaṇaḥ svabhāvaḥ parasattārūpaḥ //</p>
               
               
               <p id="Ipk_2.4.15">
                  na hi svātmaikaniṣṭhānām anusandhānavarjinām <br />
                  sadasattāpade 'py eṣa saptamyarthaḥ prakalpyate //
                   <span class="ref">Ipk_2,4.15</span></p>
               
               
               <p>Ipv: sad asad vā kāryaṃ kāraṇam apy ātmaparyavasitaṃ jaḍam anusandhānaśūnyaṃ nānyāpekṣasvabhāvaṃ
                  tataś ca nātra pradhānāpekṣāmayo guṇavibhaktyartho ghaṭate //</p>
               
               
               <p id="Ipk_2.4.16">
                  ata eva vibhaktyarthaḥ pramātrekasamāśrayaḥ <br />
                  kriyākārakabhāvākhyo yukto bhāvasamanvayaḥ //
                   <span class="ref">Ipk_2,4.16</span></p>
               
               
               <p>Ipv: ekapramātṛsaṃlagnas tu kriyākārakabhāvākhyo vibhaktyartho bhūmibījodakādīnāṃ
                  samanvayo yukto na tu śuṣko 'nyaḥ kāryakāraṇabhāvaḥ //</p>
               
               
               <p id="Ipk_2.4.17">
                  parasparasvabhāvatve kāryakāraṇayor api <br />
                  ekatvam eva bhede hi naivānyonyasvarūpatā //
                   <span class="ref">Ipk_2,4.17</span></p>
               
               
               <p>Ipv: kāryakāraṇayor anyonyarūpatve 'py ekataiva syān na tadbhāvaḥ //</p>
               
               
               <p id="Ipk_2.4.18">
                  ekātmano vibhedaś ca kriyā kālakramānugā <br />
                  tathā syāt kartṛtaivaivaṃ tathāpariṇamat tayā //
                   <span class="ref">Ipk_2,4.18</span></p>
               
               
               <p>Ipv: ekasvabhāvasya bhedena sthitiḥ pariṇāmaḥ kālakalitaḥ kriyaiva, tataḥ pariṇāme
                  svatantrasya śāktimataḥ kartṛtaiva hetunā //</p>
               
               
               <p id="Ipk_2.4.19">
                  na ca yuktaṃ jaḍasyaivaṃ bhedābhedavirodhataḥ <br />
                  ābhāsabhedād ekatra cidātmani tu yujyate //
                   <span class="ref">Ipk_2,4.19</span></p>
               
               
               <p>Ipv: jaḍasyābhinnātmano bhedenāvasthiter virodhād ayuktaṃ, svacche cidātmany ekasminn
                  evam anekapratibimbadhāraṇenāvirodhād yujyate //</p>
               
               
               <p id="Ipk_2.4.20">
                  vāstave 'pi cidekatve na syād ābhāsabhinnayoḥ <br />
                  cikīrṣālakṣaṇaikatvaparāmarśaṃ vinā kriyā //
                   <span class="ref">Ipk_2,4.20</span></p>
               
               
               <p>Ipv: ekasmiñ cittattve 'py akasmād ābhāsabhedo na ghaṭate, na ca tatra kriyātvam /
                  yadā tu sa cidātmā tathācikīrṣayā parāmṛśan bahir ābhāsayati tadā tad upapadyate /
                  jaḍasyāpy asti bhavatīty asyām api sattākriyāyāṃ bubhūṣāyogena svātantryābhāvād akartṛtvaṃ,
                  tena pramātaiva taṃ bhāvayati tena tena vā himācalādinā rūpeṇa sa bhavatīty atra paramārthaḥ
                  //</p>
               
               
               <p id="Ipk_2.4.21">
                  itthaṃ tathā ghaṭapaṭā-dyābhāsajagadātmanā <br />
                  tiṣṭhāsor evam icchaiva hetutā kartṛtā kriyā //
                   <span class="ref">Ipk_2,4.21</span></p>
               
               
               <p>Ipv: cidvapuṣaḥ svatantrasya viśvātmanā sthātum icchaiva jagat prati kāraṇatā kartṛtārūpā
                  saiva kriyāśaktiḥ / evaṃ cidrūpasyaikasya kartur eva cikīrṣākhyā kriyā mukhyā, nākartṛkaṃ
                  karmāsti karmādīnāṃ kartṛmukhenopacārataḥ //</p>
               
               
               <p>iti kriyādhikāre caturtham āhnikam //</p>
               
               </div>
            
            <p>iti kriyādhikāraḥ //</p>
            </div>
         
         <div id="d1e3619">
            
            <h3>3. āgamādhikāraḥ //</h3>
            
            
            <div id="d1e3623">
               
               <h3>3.1 prathamam āhnikam //</h3>
               
               <p id="Ipk_3.1.1">
                  evam antarbahirvṛttiḥ kriyā kālakramānugā <br />
                  mātur eva tadanyonyā-viyukte jñānakarmaṇī //
                   <span class="ref">Ipk_3,1.1</span></p>
               
               
               <p>Ipv: pramātur antaḥsthitasyātmano bahiṣkāra eva kramānugatā kriyeti parasparāvirahite
                  tasya jñānakriye //</p>
               
               
               <p id="Ipk_3.1.2">
                  kiṃ tv āntaradaśodrekāt sādākhyaṃ tattvam āditaḥ <br />
                  bahirbhāvaparatve tu parataḥ pārameśvaram //
                   <span class="ref">Ipk_3,1.2</span></p>
               
               
               <p>Ipv: īśitur antarbahiḥsthitav antarbhāvaprādhānye punaḥ sādākhyaṃ tattvam, aparaṃ
                  bahirbhāvodrekād aiśvaram //</p>
               
               
               <p id="Ipk_3.1.3">
                  īśvaro bahir unmeṣo nimeṣo 'ntaḥ sadāśivaḥ <br />
                  sāmānādhikaraṇyaṃ ca sadvidyāhamidaṃdhiyoḥ //
                   <span class="ref">Ipk_3,1.3</span></p>
               
               
               <p>Ipv: unmeṣanimeṣau bahirantaḥsthitī eveśvarasadāśivau, bāhyāntarayor vedyavedakayor
                  ekacinmātraviśrānter abhedāt sāmānādhikaraṇyenedaṃ viśvam aham iti viśvātmano matiḥ
                  śuddhavidyā //</p>
               
               
               <p id="Ipk_3.1.4">
                  idaṃbhāvopapannānāṃ vedyabhūmim upeyuṣām <br />
                  bhāvānāṃ bodhasāratvād yathāvastvavalokanāt //
                   <span class="ref">Ipk_3,1.4</span></p>
               
               
               <p>Ipv: binnavedyabhūmav idantayā dṛśyatām āpāditānām api bhāvānāṃ cinmātrasāratvād aham
                  idam iti tattvapratipattiḥ śuddhatājñāptiḥ //</p>
               
               
               <p id="Ipk_3.1.5">
                  atrāparatvam bhāvānām anātmatvena bhāsanāt <br />
                  paratāhantayācchādāt parāparadaśā hi sā //
                   <span class="ref">Ipk_3,1.5</span></p>
               
               
               <p>Ipv: atredaṃtāmater aparatvam ahaṃtayā sarvasya vedyasyācchādanāt parateti parāparāvasthaiṣā
                  //</p>
               
               
               <p id="Ipk_3.1.6">
                  bhedadhīr eva bhāveṣu kartur bodhātmano 'pi yā <br />
                  māyāśakty eva sā vidyety anye vidyeśvarā yathā //
                   <span class="ref">Ipk_3,1.6</span></p>
               
               
               <p>Ipv: bodhakartṛtāmayasyāpi bhedena viśvekṣaṇaṃ vidyeti ke cit / māyāśaktir apy eṣā
                  vidyaiva / saṃsārottīrṇatvāt tatrasthā mantreśvaravidyeśvarāḥ //</p>
               
               
               <p id="Ipk_3.1.7">
                  tasyaiśvaryasvabhāvasya paśubhāve prakāśikā <br />
                  vidyāśaktiḥ tirodhānakarī māyābhidhā punaḥ //
                   <span class="ref">Ipk_3,1.7</span></p>
               
               
               <p>Ipv: saṃsāriṇām aiśvaryasya svātmanaspratyabhijñānaṃ vidyayā, paśubhāvo māyayā //</p>
               
               
               <p id="Ipk_3.1.8">
                  bhede tv ekarase bhāte 'haṃtayānātmanīkṣite <br />
                  śūnye buddhe śarīre vā māyāśaktir vijṛmbhate //
                   <span class="ref">Ipk_3,1.8</span></p>
               
               
               <p>Ipv: yadā bhāvā bhedenedaṃtayaiva bhāsante 'ham iti pramātṛtvena ca dehādis, tadā
                  viparyadvayahetur māyāśaktir vimohinī nāma vibhor vijṛmbhate //</p>
               
               
               <p id="Ipk_3.1.9">
                  yaś ca pramātā śūnyādiḥ prameye vyatirekiṇi <br />
                  mātā sa meyaḥ san kālā-dikapañcakaveṣṭitaḥ //
                   <span class="ref">Ipk_3,1.9</span></p>
               
               
               <p>Ipv: yaś ca vyatiriktaprameyajāte pramātā śūnyādiḥ sa idam iti vedya eva vastutaḥ
                  kālādyaiḥ pañcabhiś ca paratantrīkṛtaḥ / tatra kālād vartamānābhāsena tasya bhūtabahviṣyatsaṃbhavo,
                  niyateḥ kāryakarmaphalaniyamo, rāgād bhogābhiṣvaṅgo, vidyākalābhyām, acidātmano 'svatantrasyāpīṣajjñānakriye
                  citsvātantryarūpe //</p>
               
               
               <p id="Ipk_3.1.10">
                  trayoviṃśatidhā meyaṃ yat kāryakaraṇātmakam <br />
                  tasyāvibhāgarūpy ekaṃ pradhānaṃ mūlakāraṇam //
                   <span class="ref">Ipk_3,1.10</span></p>
               
               
               <p id="Ipk_3.1.11">
                  trayodaśavidhā cātra bāhyāntaḥkaraṇāvalī <br />
                  kāryavargaś ca daśadhā sthūlasūkṣmatvabhedataḥ //
                   <span class="ref">Ipk_3,1.11</span></p>
               
               
               <p>Ipv: kāryāṇi dvidhā / śabdasparśarūparasagandhāni sūkṣmatvena tanmātrasaṃjñāni pañca,
                  anyonyavyūhena sthūlāni pṛthivyādibuddhīndriyāṇi, vākpāṇipādapāyūpasthākhyāni pañca
                  karmendriyāṇi, manobuddhyahaṅkārā iti tridhāntahkaraṇam iti trayoviṃśatibhedasya kāryakāraṇātmanaḥ
                  prameyasya mūlabhūtaikāvibhāgadaśā prādhānākhyā //</p>
               
               
               <p>ity āgamādhikāre prathamam āhnikam //</p>
               
               </div>
            
            <div id="d1e3859">
               
               <h3>dvitīyam āhnikam //</h3>
               
               
               <p id="Ipk_3.2.1">
                  tatraitan mātṛtāmātrasthitau rudro 'dhidaivatam <br />
                  bhinnaprameyaprasare brahmaviṣṇū vyavasthitau //
                   <span class="ref">Ipk_3,2.1</span></p>
               
               
               <p>Ipv: śūnye puryaṣṭakātmake 'tyantasūkṣmadeha eva vā pramātṛmātre sthitav anyaprameyopasaṃhāre
                  rudro 'dhiṣṭhātā, bhinnaprameyābhāse sargasthitihetū brahmaviṣṇū //</p>
               
               
               <p id="Ipk_3.2.2">
                  eṣa pramātā māyāndhaḥ saṃsārī karmabandhanaḥ <br />
                  vidyābhijñāpitaiśvaryaś cidghano mukta ucyate //
                   <span class="ref">Ipk_3,2.2</span></p>
               
               
               <p>Ipv: māyīyaśūnyāsipramātā niyatya karmādhīnaḥ saṃsārī, vidyāvaśād ātmatattvābhijñayā
                  muktaḥ //</p>
               
               
               <p id="Ipk_3.2.3">
                  svāṅgarūpeṣu bhāveṣu pramātā kathyate patiḥ <br />
                  māyāto bhediṣu kleśakarmādikaluṣaḥ paśuḥ //
                   <span class="ref">Ipk_3,2.3</span></p>
               
               
               <p>Ipv: aiśvaryadaśāyāṃ pramātā viśvaṃ śārīratayā paśyan patiḥ puṃstvāvasthāyāṃ tu rāgādikleśakarmavipākāśayaiḥ
                  parītaḥ paśuḥ //</p>
               
               
               <p id="Ipk_3.2.4">
                  svātantryahānir bodhasya svātantryasyāpy abodhatā <br />
                  dvidhāṇavaṃ malam idaṃ svasvarūpāpahānitaḥ //
                   <span class="ref">Ipk_3,2.4</span></p>
               
               
               <p>Ipv: svatantro bodhaḥ paramārthas, tathārūpatvād eva pūrṇaḥ / tasya svātantryād eva
                  tathecchayā svātantryaṃ vinā bodhamātranirmāṇe bodhitāṃ vinā svātantryamātranirmāṇe
                  vā pūrṇatvābhāvena parimitatvād dvidhāṇutvaṃ tāttvikasvarūpaviparyāsān malatvam //</p>
               
               
               <p id="Ipk_3.2.5">
                  bhinnavedyaprathātraiva māyākhyaṃ janmabhogadam <br />
                  kartary abodhe kārmaṃ tu māyāśaktyaiva tat trayam //
                   <span class="ref">Ipk_3,2.5</span></p>
               
               
               <p>Ipv: atraiva dvidhāṇave vedyam abhinnam api bhedena yadā bhāti tadāto 'pi viparyāsān
                  nāmnā māyīyaṃ malam / ahetūnām api karmaṇāṃ janmādihetubhāvaviṣayaviparyāsād abodhātmakakartṛgataṃ
                  kārmam / tanmalatrayanirmāṇe prabhor icchā māyāśaktir ucyate //</p>
               
               
               <p id="Ipk_3.2.6">
                  śuddhabodhātmakatve 'pi yeṣāṃ nottamakartṛtā <br />
                  nirmitāḥ svātmano bhinnā bhartrā te kartṛtātyayāt //
                   <span class="ref">Ipk_3,2.6</span></p>
               
               
               <p>Ipv: vedyānuparaktabodhānām api pūrṇakartṛtvaśūnyatvāt svarūpānyatvena prabhuṇā nirmāṇam
                  //</p>
               
               
               <p id="Ipk_3.2.7">
                  bodhaikalakṣaṇaikye 'pi teṣām anyonyabhinnatā <br />
                  tatheśvarecchābhedena te ca vijñānakevalāḥ //
                   <span class="ref">Ipk_3,2.7</span></p>
               
               
               <p>Ipv: śuddhabodhānāṃ bodhatvanityatvād\var{#nityatvād\lem \corr; #nityatvādh# \Ed}
                  bhede 'py anyonyabhedas tathaiveśvareṇa nirmāṇān nānyathā / te ca sāṃkhyapuruṣaprāyā
                  vijñānakevalā ity ucyate //</p>
               
               
               <p id="Ipk_3.2.8">
                  śūnyādyabodharūpās tu kartāraḥ pralayākalāḥ <br />
                  teṣāṃ kārmo malo 'py asti māyīyas tu vikalpitaḥ //
                   <span class="ref">Ipk_3,2.8</span></p>
               
               
               <p>Ipv: śūnyaprāṇādau bodharūpatātikrameṇāhaṃtayā sthitāḥ pralayakevalinaḥ / teṣām aṇūnāṃ
                  karmasaṃskāro 'py asti, māyāmalas tu vedyayogāyogābhyāṃ vikalpitaḥ //</p>
               
               
               <p id="Ipk_3.2.9">
                  bodhānām api kartṛtvajuṣāṃ kārmamalakṣatau <br />
                  bhinnavedyajuṣāṃ māyāmalo vidyeśvarāś ca te //
                   <span class="ref">Ipk_3,2.9</span></p>
               
               
               <p>Ipv: kartṛtāyoge 'pi bodhānāṃ karmottīrṇānāṃ vidyeśvaratve 'pi bhinnavedyayogān māyāmalam
                  asty eva / pūrṇakartṛtvābhāvād īśvarād bhinnā anyonyaṃ ca pūrvavad ata evaiṣām aṇutvam
                  api syāt //</p>
               
               
               <p id="Ipk_3.2.10">
                  devādīnāṃ ca sarveṣāṃ bhavināṃ trividhaṃ malam <br />
                  tatrāpi kārmam evaikam mukhyaṃ saṃsārakāraṇam //
                   <span class="ref">Ipk_3,2.10</span></p>
               
               
               <p>Ipv: devādīnāṃ sthāvarāntānāṃ saṃsāriṇāṃ trayo 'pi malāḥ, kārma eva saṃsāraprayojakaḥ
                  //</p>
               
               
               <p id="Ipk_3.2.11">
                  kalodbalitam etac ca cittattvaṃ kartṛtāmayam <br />
                  acidrūpasya śūnyāder mitaṃ guṇatayā sthitam //
                   <span class="ref">Ipk_3,2.11</span></p>
               
               
               <p>Ipv: saṃsāriṇām etac ca cittattvaṃ kartṛtārūpaṃ śūnyaprāṇādau jaḍe devasya kalāśaktyopodbalyamānam
                  upasarjanatvenāvasthānāt parimitam / ataś cātraiva mukhyam aṇutvam //</p>
               
               
               <p id="Ipk_3.2.12">
                  mukhyatvaṃ kartṛtāyāś ca bodhasya ca cidātmanaḥ <br />
                  śūnyādau tadguṇe jñānaṃ tatsamāveśalakṣaṇam //
                   <span class="ref">Ipk_3,2.12</span></p>
               
               
               <p>Ipv: etad eva punaḥ śūnyādi kartṛtātmano bodhasya yadopasarjanatvenāste tadāsya pramātur
                  etad bodhamayatām āpannasya jñānaṃ tacchaktisamāveśalakṣaṇam ucyate //</p>
               
               
               <p id="Ipk_3.2.13">
                  śūnye buddhyādyabhāvātmany ahantākartṛtāpade <br />
                  asphuṭārūpasaṃskāramātriṇi jñeyaśūnyatā //
                   <span class="ref">Ipk_3,2.13</span></p>
               
               
               <p>Ipv: buddhiprāṇādiniṣedhamātre yadāhaṃtābhimānena pramātṛtā tadā sauṣupte tāvanmātrāvasthitau
                  vedyābhāvaḥ saṃskārasya saṃbhave 'py arūpatvenānupalakṣyatvāt / tāvataiva sāṃkhyapuruṣād
                  viśeṣaḥ //</p>
               
               
               <p id="Ipk_3.2.14">
                  sākṣāṇām āntarī vṛttiḥ prāṇādiprerikā matā <br />
                  jīvanākhyāthavā prāṇe 'hantā puryaṣṭakātmikā //
                   <span class="ref">Ipk_3,2.14</span></p>
               
               
               <p>Ipv: eṣa eva śūnyapramātā sarvendriyaśaktisādhāraṇajīvanākhyaprāṇādipreraṇāntarvṛttir
                  jīvākhyas, tāsām indriyaśaktīnām ahaṃtayā saha puryaṣṭakatvam athavā prāṇāhaṃtayā
                  pramātṛtvena puryaṣṭakatā //</p>
               
               
               <p id="Ipk_3.2.15">
                  tāvan mātrasthitau proktaṃ sauṣupta[ṃ] pralayopamam <br />
                  savedyam apavedyaṃ ca māyāmalayutāyutam //
                   <span class="ref">Ipk_3,2.15</span></p>
               
               
               <p>Ipv: śūnyatāyāṃ sthitau vedyābhāvān māyāmalābhāvaḥ, prāṇādau sukhasparśādivedyayogān
                  māyāmalavat pralaya iva sauṣuptaṃ padam //</p>
               
               
               <p id="Ipk_3.2.16">
                  manomātrapathe 'py akṣaviṣayatvena vibhramāt <br />
                  spaṣṭāvabhāsā bhāvānāṃ sṛṣṭiḥ svapnapadaṃ matam //
                   <span class="ref">Ipk_3,2.16</span></p>
               
               
               <p>Ipv: cakṣurādīndriyaśaktyapravṛttav api manaḥśaktyaiva dṛṣṭarūpādyābhāseśvarasṛṣṭir
                  aṇoḥ svapnapadam / anyapramātṛsādhāraṇarūpādyābhāsānuvṛttitaḥ kālāntarānanuvṛtter
                  bhrāntir eṣā //</p>
               
               
               <p id="Ipk_3.2.17">
                  sarvākṣagocaratvena yā tu bāhyatayā sthirā <br />
                  sṛṣṭiḥ sādhāraṇī sarvapramātṝṇāṃ sa jāgaraḥ //
                   <span class="ref">Ipk_3,2.17</span></p>
               
               
               <p>Ipv: sarvāntarbahiḥkaraṇaśaktyā sṛṣṭir jāgarā, tatrāpi pūrvavad dvicandrādibhrāntiḥ
                  //</p>
               
               
               <p id="Ipk_3.2.18">
                  heyā trayīyaṃ prāṇādeḥ prādhānyāt kartṛtāguṇe <br />
                  taddhānopacayaprāyasukhaduḥkhādiyogataḥ //
                   <span class="ref">Ipk_3,2.18</span></p>
               
               
               <p>Ipv: etāni jāgarasvapnasuṣuptāni prāṇāder ātmatvenābhimanyamānasyodrekāt svātantryasyāpahrāsād
                  dheyāni, svātantryasya mātrayopacayaḥ sukhaharṣādayas tathaiva nyūnatā duḥkhadveṣādayaḥ
                  / sarvabhogātmā saṃsāro bandhaḥ //</p>
               
               
               <p id="Ipk_3.2.19">
                  prāṇāpānamayaḥ prāṇaḥ pratyekaṃ suptajāgratoḥ <br />
                  tacchedātmā samānākhyaḥ sauṣupte viṣuvatsv iva //
                   <span class="ref">Ipk_3,2.19</span></p>
               
               
               <p>Ipv: sa ca prāṇātmā [svapne] prāṇāpānarūpaśvāsapraśvāsarūpo jāgare 'tha supte [atra]
                  tayor api viṣuvatīva rātridinayoḥ sāmye tannyūnatādhikyarodhāt samānasaṃjñaḥ //</p>
               
               
               <p id="Ipk_3.2.20">
                  madhyordhvagāmyudānākhyas turyago hutabhuṅmayaḥ <br />
                  vijñānākalamantreśo vyāno viśvātmakaḥ paraḥ //
                   <span class="ref">Ipk_3,2.20</span></p>
               
               
               <p>Ipv: prāṇāpānayoḥ pārśvadvayatiryakpravāhavicchedenaikatām āpādyordhvarūpamadhyamārgapravāheṇodgamanād
                  udānaḥ / madhyanetram ivordhvabhāktvād agnidharmā turyadaśāyām / turyātīte dikkālānavacchede
                  pūrṇe pravāhatāṃ hitvātinirbharāvastho vyānasaṃjñaḥ / etac ca daśādvayam upādeyaṃ
                  prāṇaśakteḥ parameśvarakalpatvenāvasthānāt //</p>
               
               
               <p>ity āgamādhikāre dvitīyam āhnikam //</p>
               
               </div>
            
            <p>ity āgamādhikāraḥ //</p>
            </div>
         
         
         <div id="d1e4288">
            
            <h3>4. tattvasaṃgrahādhikāraḥ //</h3>
            
            
            <p id="Ipk_4.1">
               svātmaiva sarvajantūnām eka eva maheśvaraḥ <br />
               viśvarūpo 'ham idam ity akhaṇḍāmarśabṛṃhitaḥ //
                <span class="ref">Ipk_4.1</span></p>
            
            
            <p>Ipv: ekaḥ prathamopādeyaturyadaśāyām akhaṇḍitagrāhakākhaṇḍitagrāhyatanmelanācamatkāropabṛṃhitaḥ
               sādhāraṇa eva sarvaprāṇinām ātmā viśvarūpo maheśvaraḥ //</p>
            
            
            <p id="Ipk_4.2">
               tatra svasṛṣṭedaṃbhāge buddhyādigrāhakātmanā <br />
               ahaṃkāraparāmarśapadam nītam anena tat //
                <span class="ref">Ipk_4.2</span></p>
            Ipv: maheśvarasya jṛmbhāmaye 'smin nirgate tasminn idaṃtāparāmarśe grāhyaṃ yan nirmitaṃ
            buddhiḥ prāṇo 'tha śūnyaṃ tad vedyaikadeśarūpam ahaṃkārāvamṛśyatāpādanena paricchinnagrāhakīkṛtam
            //
            
            
            <p id="Ipk_4.3">
               svasvarūpāparijñānamayo 'nekaḥ pumān mataḥ <br />
               tatra sṛṣṭau kriyānandau bhogo duḥkhasukhātmakaḥ //
                <span class="ref">Ipk_4.3</span></p>
            
            
            <p>Ipv: etad eva viśvātmanaḥ parimitatvakaraṇam apratyabhijñānam ucyate / evaṃ cānekabuddhiprāṇādikhaṇḍagatāparāhaṃkāraparāmarśaḥ
               parāparijñānasaṃjñaḥ / pratyakātmano bahavas, teṣu pramātṛrūpeṣu maheśvareṇa svānandaḥ
               svakriyaikakartṛtānusāriṇī nirmitā / sa eva bhoga ānandaleśākhyaḥ sukhasaṃjñitaḥ kriyālavātmā
               duḥkharūpaḥ kriyā duḥkhaṃ ca vakṣyate //</p>
            
            
            <p id="Ipk_4.4">
               svāṅgarūpeṣu bhāveṣu patyur jñānaṃ kriyā ca yā <br />
               māyātṛtīye te eva paśoḥ sattvaṃ rajas tamaḥ //
                <span class="ref">Ipk_4.4</span></p>
            
            
            <p>Ipv: īśvarasya jñānakriye te māyayā sahite paśoḥ sattvarajastamāṃsi //</p>
            
            
            <p id="Ipk_4.5">
               bhedasthitaḥ śāktimataḥ śaktitvaṃ nāpadiśyate <br />
               eṣāṃ guṇānāṃ karaṇakāryatvapariṇāminām //
                <span class="ref">Ipk_4.5</span></p>
            
            
            <p>Ipv: sattvarajastamasāṃ ca bhedenāvabhāsān na śaktivyapadeśaḥ śaktiśaktimator abhedāt
               / vastutaḥ śaktivikāso viśvam //</p>
            
            
            <p id="Ipk_4.6">
               sattānandaḥ kriyā patyus tadabhāvo 'pi sā paśoh <br />
               dvayātmā tad rajo duḥkhaṃ śleṣi sattvatamomayam //
                <span class="ref">Ipk_4.6</span></p>
            
            
            <p>Ipv: īśvarasyānantakartṛtā camatkārarūpā kriyoktā paramaprakāśānandamayī, pratyagātmanas
               tu tau prakāśānandau grāhyabhūtau sattvam ucyate / tadabhāvaś ca tamaḥ, sattvatamasī
               prakāśānandatadabhāvarūpe dve api śleṣātmanī [rajaḥ] / paśoḥ rajaḥsaṃjñayā kriyā ca
               duḥkhaṃ cocyate //</p>
            
            
            <p id="Ipk_4.7">
               ye 'py asāmayikedantā-parāmarśabhuvaḥ prabhoḥ <br />
               te vimiśrā vibhinnāś ca tathā citrāvabhāsinaḥ //
                <span class="ref">Ipk_4.7</span></p>
            
            
            <p>Ipv: ye caite maheśvarasyedaṃśabdasaṃketānusaṃdhānaṃ vināpi prakāśasya parāmarśasāratvād
               bāladaśāyām ivedamarthanirdeśyā bhāvās, te 'nekābhāsasāmānādhikaraṇyena svalakṣaṇātmanaḥ
               pṛthaksāmānyarūpatayā nānākārāś ca tathā tannirmāṇāt prathante //</p>
            
            
            <p id="Ipk_4.8">
               te tu bhinnāvabhāsārthāḥ prakalpyāḥ pratyagātmanaḥ <br />
               tattadvibhinnasaṃjñābhiḥ smṛtyutprekṣādigocare //
                <span class="ref">Ipk_4.8</span></p>
            
            
            <p>Ipv: te vibhinnāvabhāsāḥ sāmānyātmano 'rthās tadanubhavasaṃskṛtaiḥ kṛśo 'haṃ duḥkhī
               sukhī vāham iti vicitravyapadeśaviṣayīkriyamāṇātmabhiḥ kṣetrajñair vikalpanaśaktyā
               tattadghaṭarajataśuklapaṭaśakaṭādināmnāntaspratyavamarśanīyatvena pradarśyante smṛtau
               pūrvānubhavāpramoṣe, vicitrotprekṣādiṣu tu svātantryeṇa / ayam eva grāhyagrāhakabhedāvabhāsaḥ
               śabdamayaḥ paśubhāve saṃsārabandhaḥ //</p>
            
            
            <p id="Ipk_4.9">
               tasyāsādhāraṇī sṛṣṭir īśasṛṣṭyupajīvinī <br />
               saiṣāpy ajñatayā satyai-veśaśāktyā tadātmanaḥ //
                <span class="ref">Ipk_4.9</span></p>
            
            
            <p id="Ipk_4.10">
               svaviśrāntyuparodhāyā-calayā prāṇarūpayā <br />
               vikalpakriyayā tattadvarṇavaicitryarūpayā //
                <span class="ref">Ipk_4.10</span></p>
            
            
            <p>Ipv: kṣetraś ceśvararūpa eva tattatsāmānyarūpānarthān īśaśaktyaivāparijñātayā sarvasādhāraṇārthadarśanasaṃskṛtānanyavedyān
               nirmimīte / sā ceśvaraśāktiḥ svātmamātraviśrāntivirodhāya māyāvyapadeśyā tattatkakārādivarṇabhedaśatānantagaṇanā
               prāṇarūpeṇa cañcalatām āpannā vikalpākhyavyāpārā tathāntaḥ sṛjaty arthān //</p>
            
            
            <p id="Ipk_4.11">
               sādhāraṇo 'nyathā caiśaḥ sargaḥ spaṣṭāvabhāsanāt <br />
               vikalpahānaikāgryāt krameṇeśvaratāpadam //
                <span class="ref">Ipk_4.11</span></p>
            
            
            <p>Ipv: īśvarasya tu sṛṣṭiḥ sarvapramātṝṇāṃ sādhāraṇī teṣāṃ tanmadhya evotpādād, ekapramātṛniyatā
               caikapramātrāveśena svapnabhrāntyādau sṛṣṭiḥ / sā cāham idam ity etāvat parāmarśamayī
               bhedānudayād vikalpojjhitā spaṣṭāvabhāsā ca / tatrāntarāntarodyatkṣetrajñavyāpāravikalpananirhrāsapariśīlanena
               saṃsāriṇāṃ krameṇaikarasaiśvaryodgamāt kṣetrajñatāvimuktiḥ //</p>
            
            
            <p id="Ipk_4.12">
               sarvo mamāyaṃ vibhava ityevaṃ parijānataḥ <br />
               viśvātmano vikalpānāṃ prasare 'pi maheśatā //
                <span class="ref">Ipk_4.12</span></p>
            
            
            <p>Ipv: kṣetrajñasyāpīśvaraśāktyaiva vikalpārambha iti taddaśāyām api parijñāteśvarabhāvasya
               mamāyaṃ saṃsāramayo vibhava ity abhedena viśvam āviśataḥ parāmarśamātrān aśeṣān vikalpān
               saṃpādayato maheśvarataiva //</p>
            
            
            <p id="Ipk_4.13">
               meyaṃ sādhāraṇaṃ muktaḥ svātmābhedena manyate <br />
               maheśvaro yathā baddhaḥ puna atyantabhedavat //
                <span class="ref">Ipk_4.13</span></p>
            
            
            <p>Ipv: baddhamuktayor vedyam ekaṃ, kiṃ tu baddho 'tyantavibhedena tad vetti vimuktaḥ
               svātmadehatvena //</p>
            
            
            <p id="Ipk_4.14">
               sarvathā tv antarālīnā-nantatattvaughanirbharaḥ <br />
               śivaḥ cidānandaghanaḥ paramākṣaravigrahaḥ //
                <span class="ref">Ipk_4.14</span></p>
            
            
            <p>Ipv: sarvathā tv antarlīne prameye 'haṃmatau pūrṇāyāṃ śivataiva //</p>
            
            
            <p id="Ipk_4.15">
               evam ātmānam etasya samyagjñānakriye tathā <br />
               jānan yathepsitān paśyañ jānāti ca karoti ca //
                <span class="ref">Ipk_4.15</span></p>
            
            
            <p>Ipv: ittham āviṣkṛtaśaktyabhijñānam ātmānam anantajñānakriyāśaktinibhṛtam īśvaraṃ
               pratyabhijñāya yathecchaṃ sarvaṃ paśyati nirmimīte //</p>
            
            
            <p id="Ipk_4.16">
               iti prakaṭito mayā sughaṭa eṣa mārgo navo mahāgurubhir ucyate sma śivadṛṣṭiśāstre yathā <br />
               tad atra nidadhat padaṃ bhuvanakartṛtām ātmano vibhāvya śivatāmayīm aniśam āviśan siddhyati //
                <span class="ref">Ipk_4.16</span></p>
            
            
            <p>Ipv: yatra yathāvasthita eva vyavahāre pratyabhijñāmātrāc chivatālābhaḥ / sa ayam
               avakra evābhinavo mārgaḥ sākṣātkṛtaparameśvarabhaṭṭārakākārair bhaṭṭaśrīsomānandapādaiḥ
               śivadṛṣṭināmni prakaraṇe nirdiṣṭo mayā yuktinibandhanena hṛdayaṃgamīkṛtaḥ / etat pariśīlanena
               śivatāveśāj jīvann eva mukto bhavati //</p>
            
            
            <p id="Ipk_4.17">
               tais tair apy upayācitair upanatas tanvyāḥ sthito 'py antike kānto lokasamāna evam aparijñāto na rantuṃ yathā <br />
               lokasyaiṣa tathānavekṣitaguṇaḥ svātmāpi viśveśvaro naivālaṃ nijavaibhavāya tad iyaṃ tatpratyabhijñoditā //
                <span class="ref">Ipk_4.17</span></p>
            
            
            <p>Ipv: kāntadṛṣṭānteneśvarapratyabhijñopapādanīyā cāpūrvaphalā ca //</p>
            
            
            <p id="Ipk_4.18">
               janasyāyatnasiddhyartham udayākarasūnunā <br />
               īśvarapratyabhijñeyam utpalenopapāditā //
                <span class="ref">Ipk_4.18</span></p>
            
            
            <p>Ipv: sulabho 'yaṃ siddhimārgaḥ pradarśitaḥ //</p>
            
            
            <p>iti tattvasaṃgrahādhikāraḥ //</p>
            
            </div>
         
         
         <p>//samāpteyam īśvarapratyabhijñāvṛttiḥ //</p>
         
         </div>
   </body>
</html>