<!DOCTYPE html><html xmlns="http://www.w3.org/1999/xhtml">
   <head>
      <meta http-equiv="Content-Type" content="text/html; charset=UTF-8" />
      <meta name="viewport" content="width=device-width, initial-scale=1.0" />
      <title>Vāgīśvarakīrti: Mṛtyuvañcanopadeśa (GRETIL)
	</title>
      <style>@font-face {
    font-family: LinuxLibertineDisplay0Regular, times, serif;
    src: url(fonts/LinLibertine_DR.woff);
}
* {box-sizing: border-box;}
body {background-color: #FFFFFF; font-family: 'LinuxLibertineDisplayORegular'; font-weight: normal; font-style: normal; font-size: 18px; padding: 20px 100px 20px; width: 1600px;}

ul {list-style: circle;}

ul.dash {list-style: none; margin-left: .5em; padding-left: .5em;}
ul.dash > li:before {display: inline-block; content: "–"; width: 1em; margin-left: 0em;}

a:link {color: black; text-decoration: underline;}
a:visited {color: black; text-decoration: underline;}
a:hover {color: black; text-decoration: none;}
a:active {color: black; text-decoration: underline;}

p {padding-left: .5em; padding-right: .5em;}

h4 {margin-bottom: 0px;}
mark {background-color: #FFFFCC;}
q:before {content: "»";}
q:after {content: "«";}

.noindent {padding: 0px;}
.comm {padding-left: 1em; padding-right: 1em;}
.app {width: 80%; text-align: right; font-size: 14px; padding-left: 1em;}
.lem {display:inline-block;}
.ref {font-size: 14px; padding: inherit;}
.lb {font-weight: bold; font-size: 14px;}
.lb:before {content: "["}
.lb:after {content: "]"}
.pb {font-weight: bold; font-size: 14px;}
.pb:before {content: " ["}
.pb:after {content: "] "}
.note {font-weight: bold; font-size: 14px;}
.note:before {content: " ["}
.note:after {content: "] "}
.subhead {font-weight: bold; font-size: 14px;}
.appnote {font-size: 14px;}
.appnote:before {content: " ["}
.appnote:after {content: "] "}
.hi {font-style: italic}
.sic:before {content: "†"}
.sic:after {content: "†"}
.corr {color: #008000;}
.supplied {color: #1E90FF;}
.surplus {color: #ff3333;}
.unclear {color: #D2B48C;}

/* custom renditions */
.b, .bf, .textbf, .bold {font-weight: bold}
.i, .it, .textit, .italic {font-style: italic}
.u, .underline {text-decoration: underline}
.blue {color: #0000e6;}
.red {color: #b30000;}

.row:after {content: ""; display: table; clear: both;}
.column {float: left; width: 50%; padding-left: .5em; padding-right: .5em;}
.analysis {font-size: 14px; color: #0066ff; padding-left: .5em; padding-right: .5em; padding-top: .1em;}
.analysis:before {content: "["}
.analysis:after {content: "]"}

div.wapp:hover  span.lem {background-color: #FFFFCC;}

@media screen and (max-width: 800px) {
    body {font-size: 16px;}
    .column {width: 100%;}
    .analysis {width: 100%;}
}

@media screen and (max-width: 1200px) {
    body {padding: 10px;}
    .app {width: 90%;}
}

@media only screen and (max-width: 1600px) {
    body {width: auto; padding: 20px;}
}

#toc_container {background: #f9f9f9 none repeat scroll 0 0; border: 1px solid #aaa; display: table; font-size: 95%; margin-bottom: 1em; padding: 1em; width: auto;}
.toc_title {font-weight: 700; text-align: center;}	  
#toc_container li, #toc_container ul, #toc_container ul li{list-style: outside none none !important; padding-left: .5em;}
</style>
   </head>
   <body>
      <h1>Vāgīśvarakīrti: Mṛtyuvañcanopadeśa</h1>
      <h2>Header</h2>
      <p>
         This file is an html transformation of <a href="http://gretil.sub.uni-goettingen.de/gretil/corpustei/sa_vAgIzvarakIrti-mRtyuvaJcanopadeza.xml">sa_vAgIzvarakIrti-mRtyuvaJcanopadeza.xml</a> with a rudimentary header. For a more extensive header please refer to the source
         file.
         </p>
      <p class="noindent"><b>Data entry: </b>Johannes Schneider</p>
      <p class="noindent"><b>Contribution: </b>Johannes Schneider</p>
      <p class="noindent"><b>Date of this version: </b>2020-07-31</p>
      <h4>
         <if test="fileDesc/sourceDesc/@xml:id" id=""></if>
         	  Source:
         	</h4>
      <ul class="dash">
         <li>Johannes Schneider: Vāgīśvarakīrtis Mṛtyuvañcanopadeśa, eine buddhistische Lehrschrift
            zur Abwehr des Todes. Wien : Verlag der Österreichischen Akademie der Wissenschaften
            2010. (Beiträge zur Kultur- und Geistesgeschichte Asiens ; 66) (Denkschriften der
            philosophisch-historischen Klasse ; 394) ISBN 978-3-7001-6722-8.</li>
      </ul>
      <p class="noindent"><b>Publisher: </b>Göttingen Register of Electronic Texts in Indian Languages (GRETIL), SUB Göttingen</p>
      <h4>Licence:</h4>
      <p>This e-text was provided to GRETIL in good faith that no copyright rights have been
         infringed.
         	 If anyone wishes to assert copyright over this file, please contact the GRETIL management
         at gretil(at)sub(dot)uni-goettingen(dot)de.
         	 The file will be immediately removed pending resolution of the claim.</p>
      <p><a href="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International
            License.</a></p>
      <p class="noindent"><b>Interpretive markup: </b>none</p>
      <h4>Notes:</h4>
      <notesStmt xmlns="http://www.tei-c.org/ns/1.0">
         	
         <p xmlns="http://www.w3.org/1999/xhtml">This file has been created by mass conversion of GRETIL's Sanskrit corpus from <a href="http://gretil.sub.uni-goettingen.de/gretil/1_sanskr/4_rellit/buddh/vamvupau.htm">vamvupau.htm</a>. Due to the heterogeneity of the sources the header markup might be suboptimal. For
            the sake of transparency the header of the legacy file is documented in the &lt;note&gt; element below:</p>
         	
         <p xmlns="http://www.w3.org/1999/xhtml">
            	 Vagisvarakirti: Mrtyuvancanopadesa
            <br />Based on the ed. by Johannes Schneider: Vāgīśvarakīrtis Mṛtyuvañcanopadeśa, eine buddhistische
            Lehrschrift zur Abwehr des Todes.
            <br />Wien : Verlag der Österreichischen Akademie der Wissenschaften 2010.
            <br />(Beiträge zur Kultur- und Geistesgeschichte Asiens ; 66) (Denkschriften der philosophisch-historischen
            Klasse ; 394)
            <br />ISBN 978-3-7001-6722-8
            <br />
            <br />Input by Johannes Schneider
            <br />
            <br />TEXT WITH PADA MARKERS
            	</p>
         </notesStmt>
      <h4>Revisions:</h4>
      <ul class="dash">
         <li>2020-07-31: TEI encoding by mass conversion of GRETIL's Sanskrit corpus</li>
      </ul>
      <hr />
      <h2>Text</h2>
      <div xml:lang="sa-Latn">
         
         <p>|| oṃ namaḥ sarvajñāya ||</p>
         
         
         <div id="d1e578">
            
            <p id="VMv_1.1">
               adhigataparamārthaḥ śrīghanavyūha eva prati tuṣitajanārthaṃ yo 'bhavac chvetaketuḥ <br />
               tata iha jagadarthaṃ cābhavac chākyaketuḥ sa jayatu jitamṛtyur darśitānantamāyaḥ //
                <span class="ref">VMv_1.1</span></p>
            
            
            <p id="VMv_1.2">
               ajarāmaratāṃ prāptam ajarāmarakārakam <br />
               ajarāmaratāprāptyai natvā saṃbuddham ādarāt //
                <span class="ref">VMv_1.2</span></p>
            
            
            <p id="VMv_1.3">
               durbodhaṃ mandabuddhīnāṃ duṣkaraṃ calacetasām <br />
               sāriṣṭaṃ vañcanaṃ mṛtyor ucyate śāstrasaṃgatam //
                <span class="ref">VMv_1.3</span></p>
            
            
            <p id="VMv_1.4">
               sarvathā vañcanaṃ mṛtyor muktānām eva yujyate <br />
               amuktānāṃ ca sarveṣāṃ kiyatkālavilambanam //
                <span class="ref">VMv_1.4</span></p>
            
            
            <p id="VMv_1.5">
               āyurindriyacittānāṃ nirodho mṛtyulakṣaṇam <br />
               upāyair jīvitaṃ dīrghaṃ mṛtyuvañcanam ucyate //
                <span class="ref">VMv_1.5</span></p>
            
            
            <p id="VMv_1.6">
               yāvaj jīvati saṃsāre dharmācārī jitendriyaḥ <br />
               tāvat puṇyādisaṃbhāraṃ prasūte bodhisādhakam //
                <span class="ref">VMv_1.6</span></p>
            
            
            <p id="VMv_1.7">
               na vinā jīvitāt sāraṃ saṃsāre kiṃ cid īkṣyate <br />
               nānopāyair atas tūrṇaṃ mṛtyuvañcanam ārabhet //
                <span class="ref">VMv_1.7</span></p>
            
            
            <p id="VMv_1.8">
               na duṣkaraṃ yataḥ kiṃ cid upāyair yuktiyojitaiḥ <br />
               maṇimantrauṣadhīnāṃ ca prabhāvaḥ sarvasaṃmataḥ //
                <span class="ref">VMv_1.8</span></p>
            
            
            <p id="VMv_1.9">
               lakṣaṇād dūrato mṛtyuṃ jñātvā yuktā pratikriyā <br />
               maste patati vajrāgnau suprajño 'pi karoti kim //
                <span class="ref">VMv_1.9</span></p>
            
            
            <p id="VMv_1.10">
               bāhyādhyātmikabhedena dvidhā maraṇalakṣaṇam <br />
               kathyate jñāyate yena maraṇaṃ bhāvi tatparaiḥ //
                <span class="ref">VMv_1.10</span></p>
            
            
            <p id="VMv_1.11">
               mṛtyor lakṣaṇam ājñātuṃ vāñchā cet kasya cid bhavet <br />
               tena svasthaśarīreṇa jñātavyaṃ saṃśayo 'nyathā //
                <span class="ref">VMv_1.11</span></p>
            
            
            <p id="VMv_1.12">
               dhātuvaiṣamyato rogāt timirādiprabhāvataḥ <br />
               bhayaśokādisāmarthyāt pratibhāti yato 'nyathā //
                <span class="ref">VMv_1.12</span></p>
            
            
            <p id="VMv_1.13">
               daivabhūtobhayakṣobhān mṛtyuṃ trividhalakṣaṇam <br />
               prāpyāriṣṭasamudbhūtir ato bhedena lakṣayet //
                <span class="ref">VMv_1.13</span></p>
            
            
            <p id="VMv_1.14">
               bāhyābhyantarabhedena daivakṣobho dvidheṣyate <br />
               bhūtakṣobho 'pi dvividhas tathaiveti nirūpayet //
                <span class="ref">VMv_1.14</span></p>
            
            
            <p id="VMv_1.15">
               daivasaṃkṣobhato mṛtyur ādhidaivika ucyate <br />
               daivakṣobho 'naśanādivajrapātādilakṣaṇaḥ //
                <span class="ref">VMv_1.15</span></p>
            
            
            <p id="VMv_1.16">
               bhūtasaṃkṣobhato mṛtyur ādhibhautika ucyate <br />
               bhūtakṣobhas tu pittādivahnitoyādyupadravaḥ //
                <span class="ref">VMv_1.16</span></p>
            
            
            <p id="VMv_1.17">
               ubhayakṣobhato mṛtyur ubhayājjo nigadyate <br />
               ubhayakṣobho vajrādipittaśleṣmādyupadravaḥ //
                <span class="ref">VMv_1.17</span></p>
            
            
            <p id="VMv_1.18">
               ariṣṭānām anantatvān notpattir yugapan matā <br />
               kramaśo 'pi na sarveṣām api tv ekādisaṃkhyayā //
                <span class="ref">VMv_1.18</span></p>
            
            
            <p id="VMv_1.19">
               adṛṣṭvā lakṣaṇaṃ yatra mṛtyur dṛṣṭaḥ kva cid bhavet <br />
               niścetur dūṣaṇaṃ tatra na tu lakṣaṇanāstitā //
                <span class="ref">VMv_1.19</span></p>
            
            
            <p id="VMv_1.20">
               dṛṣṭvāpi lakṣaṇaṃ yatra na mṛtyur dṛśyate kva cit <br />
               abhrāntau tatra dharmādibādhakāntarakalpanam //
                <span class="ref">VMv_1.20</span></p>
            
            
            <p id="VMv_1.21">
               niścite dūrato mṛtyau prasiddhir mahatī bhavet <br />
               yathāśakti parityāge pratīkāre ca vartanam //
                <span class="ref">VMv_1.21</span></p>
            
            
            <p id="VMv_1.22">
               sadā samāhito bhūtvā tadgataikāgramānasaḥ <br />
               bāhyāni prathamaṃ tāval lakṣaṇāny upalakṣayet //
                <span class="ref">VMv_1.22</span></p>
            
            
            <p id="VMv_1.23">
               lakṣaṇānāṃ paricchedakālo dvividha iṣyate <br />
               niyato 'niyataś ceti vijñeyaḥ sa tu yatnataḥ //
                <span class="ref">VMv_1.23</span></p>
            
            
            <p id="VMv_1.24">
               saṃkrāntipūrṇamāsyādau prabhātādikṣaṇātmakaḥ <br />
               kālo niyata ity ukto 'niyatas tu viparyayāt //
                <span class="ref">VMv_1.24</span></p>
            
            
            <p id="VMv_1.25">
               sphuratsaṃdhi kapolaṃ syād atyarthaṃ mṛtyudarśanāt <br />
               vātaśītādisaṅgāc ca lakṣaṇīyam ataḥ pṛthak //
                <span class="ref">VMv_1.25</span></p>
            
            
            <p id="VMv_1.26">
               karkaṭo rāśir āṣāḍhaḥ puṣyas tu makaro mataḥ <br />
               karkaṭe makare cāpi jāyate mṛtyulakṣaṇam //
                <span class="ref">VMv_1.26</span></p>
            
            
            <p id="VMv_1.27">
               āṣāḍhasaṃkrāntidine madhyāhne padamātrikā <br />
               uttarābhimukhasthasya cchāyā svābhāvikī bhavet //
                <span class="ref">VMv_1.27</span></p>
            
            
            <p id="VMv_1.28">
               puṣyasaṃkrāntidivase saiva saptapadībhavet <br />
               vyabhre nabhasi madhyāhne cchāyāyāś ca nirīkṣaṇam //
                <span class="ref">VMv_1.28</span></p>
            
            
            <p id="VMv_1.29">
               pratimāsaṃ padavṛddhiḥ pratimāsaṃ padakṣayaḥ <br />
               amuṣmād anyathābhāve mṛtyuśaṅkā prajāyate //
                <span class="ref">VMv_1.29</span></p>
            
            
            <p id="VMv_1.30">
               ekaikapadavṛddhiḥ syād āṣāḍhān makarāvadheḥ <br />
               ekaikapādyahrāsaḥ syān makarāt karkaṭāvadheḥ //
                <span class="ref">VMv_1.30</span></p>
            
            
            <p id="VMv_1.31">
               āṣāḍhāt kramaśo vṛddhiḥ puṣyād dhrāsaḥ kramāt tathā <br />
               chāyāvikāram ālocya māsān maraṇam ādiśet //
                <span class="ref">VMv_1.31</span></p>
            
            
            <p id="VMv_1.32">
               kṣayakāle bhaved vṛddhir vṛddhikāle kṣayo yadi <br />
               tam eva kālam ārabhya mṛtyur māsād viniścitaḥ //
                <span class="ref">VMv_1.32</span></p>
            
            
            <p id="VMv_1.33">
               vṛddhikāle 'py ativṛddhau nānārogād upadravaḥ <br />
               kṣayakāle 'py atikṣaye mṛtyur eva na saṃśayaḥ //
                <span class="ref">VMv_1.33</span></p>
            
            
            <p id="VMv_1.34">
               āṣāḍhapuṣyayor ante pūrvaṃ karkaṭamatsyayoḥ <br />
               yāni ṣaṭ ṣaḍ dināny atra kālākālanirūpaṇam //
                <span class="ref">VMv_1.34</span></p>
            
            
            <p id="VMv_1.35">
               āṣāḍhāntadinair ebhiḥ śrāvaṇādau śubhāśubham <br />
               puṣyaśeṣadinaiś cāpi māghādiṣu śubhāśubham //
                <span class="ref">VMv_1.35</span></p>
            
            
            <p id="VMv_1.36">
               pādayos tālukāṃ viddhvā nābhau vedho yadā bhavet <br />
               ahorātratrayād ūrdhvaṃ pañcatvaṃ jāyate tadā //
                <span class="ref">VMv_1.36</span></p>
            
            
            <p id="VMv_1.37">
               pādayos tālukāṃ viddhvā yadi cakṣuś ca vidhyati <br />
               tadā māsatrayād ūrdhvaṃ gamanaṃ yamasadmani //
                <span class="ref">VMv_1.37</span></p>
            
            
            <p id="VMv_1.38">
               pādayos tālukāṃ viddhvā nāsikāṃ yadi vidhyati <br />
               tribhir dinais tadā nūnam ekākī yāti pañcatām //
                <span class="ref">VMv_1.38</span></p>
            
            
            <p id="VMv_1.39">
               kuṭiprasrāvayoḥ kāle tulyaṃ syād yadi hañchikā <br />
               tasyām eva hi velāyāṃ mṛtyur varṣeṇa tasya hi //
                <span class="ref">VMv_1.39</span></p>
            
            
            <p id="VMv_1.40">
               nāsikāgaddrikāvedhe maraṇaṃ pañcavatsaraiḥ <br />
               jihvāgrādarśane mṛtyur vāsaraiḥ syāt tribhir nṛṇām //
                <span class="ref">VMv_1.40</span></p>
            
            
            <p id="VMv_1.41">
               māsaiś caturbhir mṛtyuḥ syāt karṇāgre tīkṣṇavedhanāt <br />
               sadyo mṛtyur bhaven nūnam ūrṇāsthāne pravedhanāt //
                <span class="ref">VMv_1.41</span></p>
            
            
            <p id="VMv_1.42">
               tulyakālaṃ yadā vedhaś candrasūryagato bhavet <br />
               tadā māsād bhaven mṛtyuḥ puṇyam evārjayet tataḥ //
                <span class="ref">VMv_1.42</span></p>
            
            
            <p id="VMv_1.43">
               bhagaliṅgasamāyoge madhye śeṣe ca hañchikā <br />
               syāc cet tulyaṃ tadā māsaiḥ pañcatvaṃ yāti pañcabhiḥ //
                <span class="ref">VMv_1.43</span></p>
            
            
            <p id="VMv_1.44">
               hastayoḥ pādayoś caiva kaniṣṭhānāṃ ca saṃdhayaḥ <br />
               catvāro yasya vidhyanti tulyaṃ māsāt sa mṛtyubhāk //
                <span class="ref">VMv_1.44</span></p>
            
            
            <p id="VMv_1.45">
               hṛtkaṇṭhamadhyayor vedhas tulyakālaṃ yadā bhavet <br />
               pakṣatrayeṇa mṛtyuḥ syād yadi dharmaṃ na sevate //
                <span class="ref">VMv_1.45</span></p>
            
            
            <p id="VMv_1.46">
               tulyakālaṃ yadā vidhyet tālukānāṃ trayaṃ muhuḥ <br />
               tribhir dinais tadā mṛtyur yadi śakrasamo bhavet //
                <span class="ref">VMv_1.46</span></p>
            
            
            <p id="VMv_1.47">
               vāmākṣiputtalīcchāyāṃ yo na paśyati darpaṇe <br />
               saptāhān mriyate nūnaṃ yadi na syāt pratikriyā //
                <span class="ref">VMv_1.47</span></p>
            
            
            <p id="VMv_1.48">
               maithune sati ghaṇṭāyā nādaś cet karṇayor bhavet <br />
               tribhir māsais tadā mṛtyur yadi brahmasamo bhavet //
                <span class="ref">VMv_1.48</span></p>
            
            
            <p id="VMv_1.49">
               kṛṣṇaṃ yadi bhavec chukraṃ śuklāyāṃ pratipattithau <br />
               ṣaḍbhir māsais tadā mṛtyur lohitaṃ vyādhisūcakam //
                <span class="ref">VMv_1.49</span></p>
            
            
            <p id="VMv_1.50">
               karṇamūle bhruvor madhye mastakāgre pṛthakpṛthak <br />
               yadi vedho 'pratīkāro mṛtyuḥ sadyas tadā bhavet //
                <span class="ref">VMv_1.50</span></p>
            
            
            <p id="VMv_1.51">
               pādāṅguṣṭhaṃ samārabhya nābhiparyantago bhavet <br />
               vedhaḥ sadāho yasyāsau ṣaḍmāsān mriyate dhruvam //
                <span class="ref">VMv_1.51</span></p>
            
            
            <p id="VMv_1.52">
               pādāṅguṣṭhād dhṛdayāntaṃ yāvat kaṇṭhaṃ śiro 'thavā <br />
               māsatrayāt pakṣatrayān mṛtyur ekadināt kramāt //
                <span class="ref">VMv_1.52</span></p>
            
            
            <p id="VMv_1.53">
               nāsāgramāṃsaśaithilyān mṛtyuḥ syāt saptarātrataḥ <br />
               kapolamāṃsavicchedān mṛtyuḥ syāt pañcamāsataḥ //
                <span class="ref">VMv_1.53</span></p>
            
            
            <p id="VMv_1.54">
               cakṣurnāsikayor madhye spandanaṃ cen na dṛśyate <br />
               jñātvā pañcadinān mṛtyum ādadyād dharmasaṃvalam //
                <span class="ref">VMv_1.54</span></p>
            
            
            <p id="VMv_1.55">
               netrayos tārake mliṣṭe sahasā bhavato yadi <br />
               ṣaḍmāsābhyantare mṛtyuḥ pratikārakriyā na cet //
                <span class="ref">VMv_1.55</span></p>
            
            
            <p id="VMv_1.56">
               akasmān nāsikā vakrā karṇau bhraṣṭau svadeśataḥ <br />
               netre ca vartulībhūte saptāhān mṛtyudarśanāt //
                <span class="ref">VMv_1.56</span></p>
            
            
            <p id="VMv_1.57">
               akasmād dhṛdayaṃ nimnaṃ syāc cet pakṣāt tadā mṛtiḥ <br />
               grīvāpārśvasthayor nāḍyor vicchedād api pakṣataḥ //
                <span class="ref">VMv_1.57</span></p>
            
            
            <p id="VMv_1.58">
               akasmāt kṛṣṇarekhā syāj jihvāyā yadi madhyataḥ <br />
               dṛḍho vā dantasaṃdaṃśas tadā mṛtyur dvirātrataḥ //
                <span class="ref">VMv_1.58</span></p>
            
            
            <p id="VMv_1.59">
               karṇaśaṣkulikāpṛṣṭhanāḍīvicchedadarśanāt <br />
               tasminn eva dine mṛtyur athavā pañcavāsaraiḥ //
                <span class="ref">VMv_1.59</span></p>
            
            
            <p id="VMv_1.60">
               nakheṣu raktavarṇeṣu sahasā yady araktatā <br />
               ṣaḍbhir māsais tadā mṛtyur yadi mantrādi nācaret //
                <span class="ref">VMv_1.60</span></p>
            
            
            <p id="VMv_1.61">
               akasmāj jāyate sthūlaḥ kṛśaḥ kruddho bhayākulaḥ <br />
               yas tasya mṛtyur varṣeṇa yadi dharmaṃ na sevate //
                <span class="ref">VMv_1.61</span></p>
            
            
            <p id="VMv_1.62">
               indriyāṇi na gṛhṇanti yathāsvaṃ yasya gocarān <br />
               muhuḥ skhalati vāṇī ca muhuś ca mativibhramaḥ //
                <span class="ref">VMv_1.62</span></p>
            
            
            <p id="VMv_1.63">
               cakṣuṣī sravato nityaṃ dṛṣṭarūpe 'pi vibhramaḥ <br />
               darpaṇe salile vāpi svacchāyāṃ yo na paśyati //
                <span class="ref">VMv_1.63</span></p>
            
            
            <p id="VMv_1.64">
               rātrāv indradhanuḥ paśyed divā nakṣatramaṇḍalam <br />
               ameghe vidyutaṃ paśyet sphurantīṃ dakṣiṇāśritām //
                <span class="ref">VMv_1.64</span></p>
            
            
            <p id="VMv_1.65">
               divā chāyāpathaṃ paśyed ulkāyāḥ patanaṃ tathā <br />
               haṃsakākamayūrāṇāṃ paśyed ekatra melakam //
                <span class="ref">VMv_1.65</span></p>
            
            
            <p id="VMv_1.66">
               candradvayaṃ dvisūryaṃ vā svaśirojvalanaṃ tathā <br />
               gandharvanagaraṃ paśyed vṛkṣāgre śikhare gireḥ //
                <span class="ref">VMv_1.66</span></p>
            
            
            <p id="VMv_1.67">
               paśyet pretapiśācān adṛśyān anyāṃś ca bhīṣaṇān <br />
               prakampate bhṛśaṃ caiva mūrchito vā bhaven muhuḥ //
                <span class="ref">VMv_1.67</span></p>
            
            
            <p id="VMv_1.68">
               chardiṃ mūtraṃ purīṣaṃ ca suvarṇarajataprabham <br />
               paśyed ekaikaśas tasya mṛtyur māsāvadher bhavet //
                <span class="ref">VMv_1.68</span></p>
            
            
            <p id="VMv_1.69">
               kaṇṭḥoṣṭhatālujihvānāṃ chedaṃ chidraṃ tanau tathā <br />
               yaḥ paśyet tasya mṛtyuḥ syāt ṣaḍmāsābhyantare dhruvam //
                <span class="ref">VMv_1.69</span></p>
            
            
            <p id="VMv_1.70">
               kaṇṭhoṣṭhatālurasanādantā yasya pṛthakpṛthak <br />
               śuṣyanty abhīkṣṇaṃ ṣaḍmāsān maraṇaṃ tasya nirdiśet //
                <span class="ref">VMv_1.70</span></p>
            
            
            <p id="VMv_1.71">
               nakṣatracakrasaptarṣidiśāṃ rātrāv adarśanam <br />
               saptāhamṛtyor jāyeta jvālā vākasmikī tanau //
                <span class="ref">VMv_1.71</span></p>
            
            
            <p id="VMv_1.72">
               arundhatīṃ rohiṇīṃ ca dhruvaṃ chāyāpathaṃ tathā <br />
               rātrāv apaśyato 'kasmāt ṣaḍmāsān mṛtyum ādiśet //
                <span class="ref">VMv_1.72</span></p>
            
            
            <p id="VMv_1.73">
               kalaṅkarahitaṃ candraṃ sūryaṃ raśmivivarjitam <br />
               saraśmikaṃ citrabhānuṃ candraṃ cāpi saraśmikam //
                <span class="ref">VMv_1.73</span></p>
            
            
            <p id="VMv_1.74">
               rātrau sūryaṃ divā candraṃ svanetre jvalanaṃ tathā <br />
               tārāṃ merupramāṇāṃ ca samudraṃ ca nadīm iva //
                <span class="ref">VMv_1.74</span></p>
            
            
            <p id="VMv_1.75">
               nābhau hikkāṃ gude hañchāṃ varṇaṃ padmopamaṃ mukhe <br />
               galake piṭakān raktān gātre varṇavicitratām //
                <span class="ref">VMv_1.75</span></p>
            
            
            <p id="VMv_1.76">
               hṛdaye krandanaṃ sāśru prakampam atha tāluni <br />
               candrāṃśuṃ vahnisaṃsparśaṃ sūryāṃśuṃ himaśītalam //
                <span class="ref">VMv_1.76</span></p>
            
            
            <p id="VMv_1.77">
               candracchidraṃ ravicchidraṃ chidraṃ bhūmau tathāmbare <br />
               ātmanaiva hi yaḥ paśyet paśyen mṛtyuṃ sa pakṣataḥ //
                <span class="ref">VMv_1.77</span></p>
            
            
            <p id="VMv_1.78">
               mūtraśukrapurīṣāṇi tulyakālaṃ patanti cet <br />
               varṣān mṛtyur bhavet tatra bhaiṣajyādi pratikriyā //
                <span class="ref">VMv_1.78</span></p>
            
            
            <p id="VMv_1.79">
               ardhaṃ śītaṃ tathā coṣṇam ardhaṃ yasya kalevaram <br />
               saptarātrād bhaven mṛtyuḥ paralokaṃ vicintayet //
                <span class="ref">VMv_1.79</span></p>
            
            
            <p id="VMv_1.80">
               hakāraḥ śītasaṃsparśaḥ phukāro vahnisaṃnibhaḥ <br />
               yasyānubhūyate tasya daśāhād yamadarśanam //
                <span class="ref">VMv_1.80</span></p>
            
            
            <p id="VMv_1.81">
               anāmikānāṃ mūleṣu dṛṣṭayā kṛṣṇarekhayā <br />
               aṣṭādaśadinād ūrdhvaṃ mṛtyuḥ prākkarmadoṣataḥ //
                <span class="ref">VMv_1.81</span></p>
            
            
            <p id="VMv_1.82">
               yasya mastakam āruhya trivarṇo yāti vegataḥ <br />
               kṛkalāso mṛtis tasya pañcamāsād viniścitā //
                <span class="ref">VMv_1.82</span></p>
            
            
            <p id="VMv_1.83">
               śabdo na śrūyate dehād dhastābhyām apamārjitāt <br />
               sarvāṅgaśītalatvena daśāhān maraṇaṃ dhruvam //
                <span class="ref">VMv_1.83</span></p>
            
            
            <p id="VMv_1.84">
               yugapan nirgamo bāhujaṅghayor yasya gacchataḥ <br />
               vināśo brahmasūtrasya mṛtyus tasyaikavarṣataḥ //
                <span class="ref">VMv_1.84</span></p>
            
            
            <p id="VMv_1.85">
               kardame pāṃśudeśe vā purataḥ pṛṣṭhato 'pi vā <br />
               khaṇḍaṃ pādodaye nyūnaṃ mṛtyur māsacatuṣṭayāt //
                <span class="ref">VMv_1.85</span></p>
            
            
            <p id="VMv_1.86">
               akasmāt puruṣaṃ paśyet kṛṣṇapiṅgalavarṇakam <br />
               varṣatrayātyayān mṛtyur yadi bhrāntyā na kalpitaḥ //
                <span class="ref">VMv_1.86</span></p>
            
            
            <p id="VMv_1.87">
               dvimāsamṛtyur hṛtpādau snātamātrasya śuṣyataḥ <br />
               trirātramṛtyur durgandho jāyate vikṛtākṛtiḥ //
                <span class="ref">VMv_1.87</span></p>
            
            
            <p id="VMv_1.88">
               kharārkadivase toyair āpūrya mukhakoṭaram <br />
               pratyahaṃ phūtkṛtaṃ kurvan kramāt tanmadhyasaṃsthitam //
                <span class="ref">VMv_1.88</span></p>
            
            
            <p id="VMv_1.89">
               paśyed indradhanuś citraṃ dīrghāyuḥ puruṣaḥ sadā <br />
               ṣaḍmāsāyur na tat paśyed iti karmavicitratā //
                <span class="ref">VMv_1.89</span></p>
            
            
            <p id="VMv_1.90">
               kharārkadivase paśyet puro gaganamadhyataḥ <br />
               muktāhārān ivālūnān muktāphalavibhūṣaṇān //
                <span class="ref">VMv_1.90</span></p>
            
            
            <p id="VMv_1.91">
               indranīlamaṇicchāyān keśoṇḍukasamākṛtīn <br />
               dṛśyadeśaṃ parityajya deśāntaravisarpiṇaḥ //
                <span class="ref">VMv_1.91</span></p>
            
            
            <p id="VMv_1.92">
               nāgān anekaśaḥ paśyet saṃyatān iva saṃtatam <br />
               teṣām adṛṣṭau ṣaḍmāsān maraṇaṃ parikīrtitam //
                <span class="ref">VMv_1.92</span></p>
            
            
            <p id="VMv_1.93">
               prabhāte vātha sāyāhne jyotsnāyāṃ vā ciraṃ puraḥ <br />
               vitatya bāhū svacchāyāṃ dṛṣṭvā paśyec chanair nabhaḥ //
                <span class="ref">VMv_1.93</span></p>
            
            
            <p id="VMv_1.94">
               tatrāpi dṛśyate chāyā dhavalā nararūpiṇī <br />
               śiraso 'darśanāt tasya mṛtyuḥ syād varṣamadhyataḥ //
                <span class="ref">VMv_1.94</span></p>
            
            
            <p id="VMv_1.95">
               putrabhāryāvināśaḥ syād vāmapāṇer adarśanāt <br />
               dakṣiṇādarśanāt pitṛbhrātrādīnāṃ mahīyasām //
                <span class="ref">VMv_1.95</span></p>
            
            
            <p id="VMv_1.96">
               jānūpari sthitau bāhū kṛtvā mūrdhni tathāñjalim <br />
               rambhāphalanibhāṃ chāyāṃ lakṣayen madhyatas tayoḥ //
                <span class="ref">VMv_1.96</span></p>
            
            
            <p id="VMv_1.97">
               yadā tv ekaṃ dalaṃ tatra vikāsi parilakṣyate <br />
               tasyām eva tithau nūnaṃ ṣaḍmāsān maraṇaṃ bhavet //
                <span class="ref">VMv_1.97</span></p>
            
            
            <p id="VMv_1.98">
               sūryamārgagate vāyau lakṣaṇīyam idaṃ trayam <br />
               śrotre śirasi netre ca śabdo dhūmo dyutis tathā //
                <span class="ref">VMv_1.98</span></p>
            
            
            <p id="VMv_1.99">
               karṇau pidhāya sudṛḍhaṃ gambhīro gulgulo dhvaniḥ <br />
               na śrūyate pañcadinaṃ daśa pañcadaśāthavā //
                <span class="ref">VMv_1.99</span></p>
            
            
            <p id="VMv_1.100">
               viṃśatiṃ divasān yāvat pañcaviṃśatim eva vā <br />
               bāṇābdhiguṇanetrenduvarṣair mṛtyur yathākramam //
                <span class="ref">VMv_1.100</span></p>
            
            
            <p id="VMv_1.101">
               eṣām apy antarāleṣu śodhyāḥ ṣoḍaśa vāsarāḥ <br />
               varṣasyaiva caturthāṃśaiḥ kramaśaś cābhivardhitaiḥ //
                <span class="ref">VMv_1.101</span></p>
            
            
            <p id="VMv_1.102">
               mastakopari niryāntīṃ saptāhaṃ dhūmamālikām <br />
               yo na paśyati tasya syān mṛtyur varṣatrayāvadheḥ //
                <span class="ref">VMv_1.102</span></p>
            
            
            <p id="VMv_1.103">
               svanetrayoś caturdikṣu dṛśyante 'ṅgulipīḍanāt <br />
               mārjāranetratulyāni jyotīṃṣi jhaṭitikramāt //
                <span class="ref">VMv_1.103</span></p>
            
            
            <p id="VMv_1.104">
               apīḍane 'pi taddṛṣṭau mṛtyuḥ syāc chatavāsaraiḥ <br />
               etat sāmānyato jñeyaṃ viśeṣas tv ayam ucyate //
                <span class="ref">VMv_1.104</span></p>
            
            
            <p id="VMv_1.105">
               candrasyādhas tathordhvaṃ ca karṇanāsopakaṇṭhayoḥ <br />
               naṣṭe jyotiṣi mṛtyuḥ syāt ṣaṭtrinetrendumāsataḥ //
                <span class="ref">VMv_1.105</span></p>
            
            
            <p id="VMv_1.106">
               sūrye 'pi yadi candrasya kramaḥ syāt pūrvavat tadā <br />
               digbāṇaguṇanetreṣu dineṣu maraṇaṃ bhavet //
                <span class="ref">VMv_1.106</span></p>
            
            
            <p id="VMv_1.107">
               svarūpasya viparyāsāt ṣaḍmāsān maraṇaṃ bhavet <br />
               pañcamāsād bhaven mṛtyur nāsāgrasya vināśataḥ //
                <span class="ref">VMv_1.107</span></p>
            
            
            <p id="VMv_1.108">
               bādhirye śrotrayor mṛtyuś caturmāsātyayād bhavet <br />
               svasthendriyasya patane mṛtyur māsatrayād bhavet //
                <span class="ref">VMv_1.108</span></p>
            
            
            <p id="VMv_1.109">
               bhrūmadhye jyotiṣo 'dṛṣṭau dvimāsād yamadarśanam <br />
               ekamāsātyayān mṛtyur vṛṣaṇe golakakṣayāt //
                <span class="ref">VMv_1.109</span></p>
            
            
            <p id="VMv_1.110">
               parākṣṇoḥ pratibimbasyādṛṣṭau pakṣād vināśanam <br />
               jihvāyā aparāvṛttau daśāhān mṛtyusaṃgamaḥ //
                <span class="ref">VMv_1.110</span></p>
            
            
            <p id="VMv_1.111">
               nābher viparyayān mṛtyuḥ pañcāhād upaśliṣyati <br />
               pārśvadvayasyākṛṣṭau tu mṛtyuḥ syād vāsaratrayāt //
                <span class="ref">VMv_1.111</span></p>
            
            
            <p id="VMv_1.112">
               samastagātrastabdhatve mṛtyur ekāhiko bhavet <br />
               lalāṭasthatrirekhāṇāṃ nāśān mṛtyur ahastrayāt //
                <span class="ref">VMv_1.112</span></p>
            
            
            <p id="VMv_1.113">
               svasthasya lālājihvā cen niḥsparśā dravavarjitā <br />
               yāvat pañcadinaṃ mṛtyuḥ pañcāśaddivasais tathā //
                <span class="ref">VMv_1.113</span></p>
            
            
            <p id="VMv_1.114">
               amlāditvaṃ ca rasato nīlāditvaṃ ca varṇataḥ <br />
               vikāraḥ śukramūtrāṇāṃ ṣaḍmāsān mṛtyudarśanāt //
                <span class="ref">VMv_1.114</span></p>
            
            
            <p id="VMv_1.115">
               yugapatpañcadhāraṃ vā vāmāvartaṃ vigandhi ca <br />
               mūtraṃ yasya bhaven mṛtyus tasya ṣaḍmāsamadhyataḥ //
                <span class="ref">VMv_1.115</span></p>
            
            
            <p id="VMv_1.116">
               kṛṣṇe vā yadi vā śukle pakṣe reto 'tikṛṣṇakam <br />
               mṛtyuḥ ṣaḍmāsato no cet tenaiva syāt pratikriyā //
                <span class="ref">VMv_1.116</span></p>
            
            
            <p id="VMv_1.117">
               kṛṣṇabhāgaṃ parityajya gṛhītvā śuklabhāgakam <br />
               candre prabhañjane vāti praveśāt syāt pratikriyā //
                <span class="ref">VMv_1.117</span></p>
            
            
            <p id="VMv_1.118">
               sthiratve 'pi svadehasya tacchāyā cañcalā yadi <br />
               caturmāsād bhaven mṛtyur ity āgamavicakṣaṇāḥ //
                <span class="ref">VMv_1.118</span></p>
            
            
            <p id="VMv_1.119">
               dakṣiṇāśāgatāṃ chāyām ātmano yadi paśyati <br />
               adyaiva mṛtyur asmākam iti paśyed anityatām //
                <span class="ref">VMv_1.119</span></p>
            
            
            <p id="VMv_1.120">
               nirarthako visaṃvādī mithyetyādi prakāśanāt <br />
               svapno 'py asatyaḥ sarveṣāṃ nātaḥ śraddhā na yujyate //
                <span class="ref">VMv_1.120</span></p>
            
            
            <p id="VMv_1.121">
               devatādarśitaḥ svapnaḥ satyasvapno 'tha yo naraḥ <br />
               sa svapne pratyayaṃ kṛtvā mṛtyuliṅgāni paśyatu //
                <span class="ref">VMv_1.121</span></p>
            
            
            <p id="VMv_1.122">
               kiṃśukaṃ kovidāraṃ ca puṣpitaṃ karavīrakam <br />
               yo 'bhirohati svapnānte sa syāt ṣaḍmāsamṛtyukaḥ //
                <span class="ref">VMv_1.122</span></p>
            
            
            <p id="VMv_1.123">
               vihārayaṣṭiṃ svapnānte yo 'bhirohati mānavaḥ <br />
               vālukābhasmarāśiṃ vā maraṇaṃ tasya pūrvavat //
                <span class="ref">VMv_1.123</span></p>
            
            
            <p id="VMv_1.124">
               gardabhaṃ yaḥ samārūḍhaḥ prayāyād dakṣiṇāṃ diśam <br />
               bhūyaś ca na nivarteta tadvat tasyāpi jīvitam //
                <span class="ref">VMv_1.124</span></p>
            
            
            <p id="VMv_1.125">
               yaś cāpi vānarārūḍhaḥ prayāyād dakṣiṇāṃ diśam <br />
               tatrasthaś ca vibudhyeta mṛtyuḥ syāt tasya pūrvavat //
                <span class="ref">VMv_1.125</span></p>
            
            
            <p id="VMv_1.126">
               daṇḍaṃ vā caityayūpaṃ vā naro yas tv abhirohati <br />
               vālmīkaṃ pāṃśurāśiṃ vā ṣaḍmāsān na sa jīvati //
                <span class="ref">VMv_1.126</span></p>
            
            
            <p id="VMv_1.127">
               kālī kumārī saṃkruddhā yā tu badhnāti bandhanaiḥ <br />
               kālarātrī tu sā jñeyā saptāhān mṛtyukārikā //
                <span class="ref">VMv_1.127</span></p>
            
            
            <p id="VMv_1.128">
               kṛṣṇavastrā tu yā nārī kālī kāmayate naraṃ <br />
               karavīramālā svapne yāty asau yamamaṇḍalam //
                <span class="ref">VMv_1.128</span></p>
            
            
            <p id="VMv_1.129">
               tamo vā praviśet svapne śvabhraṃ vā cārakaṃ tathā <br />
               vṛkṣād vā prapatet svapne sa mṛtyor antike sthitaḥ //
                <span class="ref">VMv_1.129</span></p>
            
            
            <p id="VMv_1.130">
               vṛkṣaṃ tṛṇaṃ vā kāṣṭhaṃ vā viphalaṃ yas tu paśyati <br />
               suptaḥ śīrṣe śarīre vā ṣaḍmāsān na sa jīvati //
                <span class="ref">VMv_1.130</span></p>
            
            
            <p id="VMv_1.131">
               yo vānararathārūḍho gacchet pūrvāṃ diśaṃ naraḥ <br />
               pratibuddho vijānīyād rātrir eṣā mamāntimā //
                <span class="ref">VMv_1.131</span></p>
            
            
            <p id="VMv_1.132">
               śvakākagṛdhragomāyurakṣaḥpretapiśācakaiḥ <br />
               bhakṣyate prohyate cāpi kharapotryuṣṭrasaurabhaiḥ //
                <span class="ref">VMv_1.132</span></p>
            
            
            <p id="VMv_1.133">
               ekābdavigame nūnaṃ maraṇaṃ tasya nirdiśet <br />
               svapnadṛṣṭanimittānāṃ śāntir māyopamā matiḥ //
                <span class="ref">VMv_1.133</span></p>
            
            
            <p id="VMv_1.134">
               lohadaṇḍadharaṃ kṛṣṇaṃ naraṃ kṛṣṇaparicchadam <br />
               prasuptenāgrato dṛṣṭvā trimāsān mṛtyur āpyate //
                <span class="ref">VMv_1.134</span></p>
            
            
            <p id="VMv_1.135">
               raktagandhapraliptāṅgaṃ raktamālyavibhūṣitam <br />
               tailābhyaktam atibhītaṃ muṇḍitaṃ raktavāsasam //
                <span class="ref">VMv_1.135</span></p>
            
            
            <p id="VMv_1.136">
               kharam āruhya vegena vrajantaṃ dakṣiṇāṃ diśam <br />
               ātmānam īdṛśaṃ svapne paśyet ṣaḍmāsamṛtyukaḥ //
                <span class="ref">VMv_1.136</span></p>
            
            
            <p id="VMv_1.137">
               raktamālyāni gandhāṃś ca raktāmbaram athāpi vā <br />
               yaḥ svapne labhate tasya mṛtyuḥ syād aṣṭamāsataḥ //
                <span class="ref">VMv_1.137</span></p>
            
            
            <p id="VMv_1.138">
               saṃkhyātītāni bāhyāni mṛtyuliṅgāni tāni kaḥ <br />
               ekavaktreṇa śaknoti vaktuṃ varṣaśatair api //
                <span class="ref">VMv_1.138</span></p>
            
            
            <p id="VMv_1.139">
               etāni mṛtyoḥ pratipādakāni liṅgāni bāhyāni yathoditāni <br />
               vijñāya tāni tvaritaṃ vidheyo mantrādibhir vañcana eva yatnaḥ //
                <span class="ref">VMv_1.139</span></p>
            
            
            <p>|| iti śrīpaṇḍitavāgīśvarakīrtiviracite mṛtyuvañcanopadeśe prathamaḥ paricchedaḥ ||</p>
            
            </div>
         
         <div id="d1e3233">
            
            <p id="VMv_2.1">
               idānīm āntaraṃ mṛtyor lakṣaṇaṃ kathyate sphuṭam <br />
               tac ca vāyūdayāj jñeyaṃ vāyur ghrāṇāsyagocaraḥ //
                <span class="ref">VMv_2.1</span></p>
            
            
            <p id="VMv_2.2">
               bāhyalakṣaṇamātrān na mṛtyoḥ samyag viniścayaḥ <br />
               yāvad ādhyātmikaṃ samyag lakṣaṇaṃ naiva niścitam //
                <span class="ref">VMv_2.2</span></p>
            
            
            <p id="VMv_2.3">
               ubhayor niścayān mṛtyur niścitaḥ syāt parisphuṭam <br />
               bāhye buddhiviparyāso rogāder api saṃskṛteḥ //
                <span class="ref">VMv_2.3</span></p>
            
            
            <p id="VMv_2.4">
               puṣyādimāsasaṃkrāntau pūrṇamāsyādiparvasu <br />
               sāmānyalakṣaṇaṃ mṛtyor lakṣayet prātarāditaḥ //
                <span class="ref">VMv_2.4</span></p>
            
            
            <p id="VMv_2.5">
               nirūpakanaro yatra dine kālaṃ nirūpayet <br />
               tad ārabhya dinaṃ mṛtyur mitakālātyayād bhavet //
                <span class="ref">VMv_2.5</span></p>
            
            
            <p id="VMv_2.6">
               samaprakṛtiyuktānāṃ sarvaprāṇabhṛtāṃ sadā <br />
               nāsikādakṣiṇetare puṭe pratyekam āśritaḥ //
                <span class="ref">VMv_2.6</span></p>
            
            
            <p id="VMv_2.7">
               vāyur vahati yāmārdhaṃ sūryaśītāṃśusaṃjñake <br />
               ato viparyayāt kalpyaṃ maraṇādi manīṣibhiḥ //
                <span class="ref">VMv_2.7</span></p>
            
            
            <p id="VMv_2.8">
               pratipadaṃ samārabhya śuklāṃ vahati candragaḥ <br />
               dināni trīṇi pavanaḥ tataḥ sūrye dinatrayam //
                <span class="ref">VMv_2.8</span></p>
            
            
            <p id="VMv_2.9">
               dinatrayaṃ punaś candre tataḥ sūrye dinatrayam <br />
               krameṇānena niyamād yāvat pañcadaśī sitā //
                <span class="ref">VMv_2.9</span></p>
            
            
            <p id="VMv_2.10">
               evaṃ kṛṣṇaṃ samārabhya sūrye vahati mārutaḥ <br />
               dināni trīṇi pūrvavad yāvat pañcadaśītarā //
                <span class="ref">VMv_2.10</span></p>
            
            
            <p id="VMv_2.11">
               kramasyāsya viparyāsāt tribhiḥ pakṣaiḥ suniścitāt <br />
               ṣaḍbhir māsair bhaven mṛtyur dharmam eva smaret tataḥ //
                <span class="ref">VMv_2.11</span></p>
            
            
            <p id="VMv_2.12">
               pakṣadvayaviparyāsāt suhṛdbandhuvipad bhavet <br />
               ekapakṣaviparyāsād dāruṇavyādhisaṃbhavaḥ //
                <span class="ref">VMv_2.12</span></p>
            
            
            <p id="VMv_2.13">
               ekadvitricatuḥpañcaṣaḍdināni viparyayāt <br />
               vahed vāyur yadi tadā kalyudvegādi jāyate //
                <span class="ref">VMv_2.13</span></p>
            
            
            <p id="VMv_2.14">
               trimārgago bhaved vāyuḥ prakṛteḥ parivarjanāt <br />
               madhyāhnāt parato mṛtyuḥ pratīkāravivarjitaḥ //
                <span class="ref">VMv_2.14</span></p>
            
            
            <p id="VMv_2.15">
               saṃkrāntirahito vāyur ubhayor api mārgayoḥ <br />
               vahed yasya daśāhāni saṃkrāntau mriyate hi saḥ //
                <span class="ref">VMv_2.15</span></p>
            
            
            <p id="VMv_2.16">
               viṣuvatkṣaṇasaṃprāptau spandete yasya locane <br />
               tasya nāśaṃ vijānīyād ahorātrān na saṃśayaḥ //
                <span class="ref">VMv_2.16</span></p>
            
            
            <p id="VMv_2.17">
               itaś cetaś ca bahudhā yasyārdhapraharaṃ vahet <br />
               vāyus tasya vijānīyāt pūjanaṃ lābham eva ca //
                <span class="ref">VMv_2.17</span></p>
            
            
            <p id="VMv_2.18">
               saṃkrāntipañcakaṃ yasya samatītya mukhe vahet <br />
               vāyus tasyārthanāśaḥ syād udvego vā bhayādi vā //
                <span class="ref">VMv_2.18</span></p>
            
            
            <p id="VMv_2.19">
               vāmanāsāpuṭe vāyuḥ saṃkrāntīś ca trayodaśa <br />
               samatītya vahed yasya tasya rogādi jāyate //
                <span class="ref">VMv_2.19</span></p>
            
            
            <p id="VMv_2.20">
               puṭadvayaṃ parityajya yadā vaktreṇa gacchati <br />
               tad ahar jīvitaṃ tasya yadi vajrasamo 'py asau //
                <span class="ref">VMv_2.20</span></p>
            
            
            <p id="VMv_2.21">
               mārgaśīrṣasya saṃkrāntikālam ārabhya mārutaḥ <br />
               pañcāhaṃ ced vahet sūrye mṛtyur aṣṭādaśābdataḥ //
                <span class="ref">VMv_2.21</span></p>
            
            
            <p id="VMv_2.22">
               aśvayuṅmāsasaṃkrāntikālam ārabhya mārutaḥ <br />
               pañcāhaṃ ced vahen mṛtyur bhavet pañcadaśābdataḥ //
                <span class="ref">VMv_2.22</span></p>
            
            
            <p id="VMv_2.23">
               śrāvaṇasyāpi ced evaṃ mṛtyur dvādaśavarṣataḥ <br />
               jyeṣṭhe 'pi ced bhaved evaṃ mṛtyuḥ syān navavarṣataḥ //
                <span class="ref">VMv_2.23</span></p>
            
            
            <p id="VMv_2.24">
               caitramāsasya saṃkrāntikālam ārabhya ced vahet <br />
               pañcāhaṃ māruto mṛtyuḥ ṣaḍbhir varṣais tadā bhavet //
                <span class="ref">VMv_2.24</span></p>
            
            
            <p id="VMv_2.25">
               māghamāsasya saṃkrānteḥ pañcāhaṃ ced vahen marut <br />
               varṣatrayātyayān mṛtyur iti kālavicakṣaṇāḥ //
                <span class="ref">VMv_2.25</span></p>
            
            
            <p id="VMv_2.26">
               sarvatra dvitricaturo vāyuś ced divasān vahet <br />
               abdabhāgais tu te śodhyā yathāvad anupūrvaśaḥ //
                <span class="ref">VMv_2.26</span></p>
            
            
            <p id="VMv_2.27">
               evam eva vahec candre vāyuś cen mṛtyuvarjitāḥ <br />
               vyādhidurbhikṣakāntāraśokarājādyupadravāḥ //
                <span class="ref">VMv_2.27</span></p>
            
            
            <p id="VMv_2.28">
               sāmānyakālasaṃbodhaḥ sphuṭo 'yam upadarśitaḥ <br />
               viśeṣakālabodhāya gatir anyā pradarśyate //
                <span class="ref">VMv_2.28</span></p>
            
            
            <p id="VMv_2.29">
               samasaptagate sūrye janmarkṣe candramā yadi <br />
               kālo 'sau pauṣṇanāmeti mṛtyunirṇayakārakaḥ //
                <span class="ref">VMv_2.29</span></p>
            
            
            <p id="VMv_2.30">
               yatra rāśau naro jātas tasmād yaḥ saptamo 'paraḥ <br />
               samasapta iti khyātas tatrārkaḥ samasaptagaḥ //
                <span class="ref">VMv_2.30</span></p>
            
            
            <p id="VMv_2.31">
               rāśau tatraiva candraś cej janmanakṣatrago bhavet <br />
               pauṣṇaḥ kālaḥ sa vijñeyas tatra mṛtyor nirūpaṇam //
                <span class="ref">VMv_2.31</span></p>
            
            
            <p id="VMv_2.32">
               sarvatra sūryamārgāntargate satatagāmini <br />
               kālaṃ nirūpayed vidvān itaratra vikālakam //
                <span class="ref">VMv_2.32</span></p>
            
            
            <p id="VMv_2.33">
               yatra velākṣaṇe vāyor gatir anyā pravartate <br />
               tatra velākṣaṇe pūrṇe mṛtyur nāsty atra saṃśayaḥ //
                <span class="ref">VMv_2.33</span></p>
            
            
            <p id="VMv_2.34">
               pauṣṇe kāle vahed vāyur dinārdhaṃ yadi sūryagaḥ <br />
               vatsarair manusaṃkhyātair lakṣayen maraṇaṃ tadā //
                <span class="ref">VMv_2.34</span></p>
            
            
            <p id="VMv_2.35">
               dinam ekam ahorātraṃ dinadvitricatuṣṭayam <br />
               vahec ced arkadikśailaṣaḍvedābdaiḥ kramān mṛtiḥ //
                <span class="ref">VMv_2.35</span></p>
            
            
            <p id="VMv_2.36">
               pañcāhaṃ ca daśāhaṃ ca tathā pañcadaśāhakam <br />
               vahec cet tridvyekavarṣair bhaven mṛtyur yathākramam //
                <span class="ref">VMv_2.36</span></p>
            
            
            <p id="VMv_2.37">
               tathaiva ced vahed vāyur viṃśatiṃ pañcaviṃśatim <br />
               ṣaḍbhir māsais tribhiś caiva yathāsaṃkhyaṃ bhaven mṛtiḥ //
                <span class="ref">VMv_2.37</span></p>
            
            
            <p id="VMv_2.38">
               ṣaṭsaptāṣṭāviṃśatiṃ ced ūnatriṃśaddinaṃ vahet <br />
               syād dvyekamāsaiḥ pakṣeṇa digdinaiś ca kramān mṛtiḥ //
                <span class="ref">VMv_2.38</span></p>
            
            
            <p id="VMv_2.39">
               triṃśat tu caikatriṃśac ca dvātriṃśad divasān yadi <br />
               pañcatridvidinair mṛtyur yathāsaṃkhyaṃ bhavet tadā //
                <span class="ref">VMv_2.39</span></p>
            
            
            <p id="VMv_2.40">
               trayastriṃśaddinaṃ yāvat sūrye ced vāti mārutaḥ <br />
               tasminn eva dine mṛtyur viṣṇor api na saṃśayaḥ //
                <span class="ref">VMv_2.40</span></p>
            
            
            <p id="VMv_2.41">
               pañcāhapañcaviṃśatyor antarāleṣu vāsarāḥ <br />
               noktāḥ ṣoḍaśasaṃkhyā ye teṣāṃ śodhanam ucyate //
                <span class="ref">VMv_2.41</span></p>
            
            
            <p id="VMv_2.42">
               ṣaḍdinaṃ cet tribhir varṣaiś caturviṃśativarjitaiḥ <br />
               saptāhaṃ cet tribhir varṣaiḥ pūrvoktadviguṇonitaiḥ //
                <span class="ref">VMv_2.42</span></p>
            
            
            <p id="VMv_2.43">
               aṣṭāhaṃ cet tribhir varṣair dvāsaptatidinonitaiḥ <br />
               navāhaṃ cet tribhir varṣaiḥ ṣaṇṇavatidinonitaiḥ //
                <span class="ref">VMv_2.43</span></p>
            
            
            <p id="VMv_2.44">
               vahed ekādaśāhaṃ cen mārutaḥ sūryagocaraḥ <br />
               caturviṃśatirātronān mṛtyur varṣadvayād bhavet //
                <span class="ref">VMv_2.44</span></p>
            
            
            <p id="VMv_2.45">
               dvādaśāhaṃ varṣadvayāt pūrvoktadviguṇonitāt <br />
               trayodaśāhaṃ dvivarṣād dvāsaptatidinonitāt //
                <span class="ref">VMv_2.45</span></p>
            
            
            <p id="VMv_2.46">
               caturdaśāhaṃ dvivarṣāt ṣaṇṇavatidinonitāt <br />
               ṣoḍaśadinavāhena dvādaśonaikavarṣataḥ //
                <span class="ref">VMv_2.46</span></p>
            
            
            <p id="VMv_2.47">
               vahet saptadaśāhaṃ ced vāyuḥ sūryaikagocaraḥ <br />
               caturviṃśatyahanyūnād varṣān mṛtyur udīritaḥ //
                <span class="ref">VMv_2.47</span></p>
            
            
            <p id="VMv_2.48">
               aṣṭādaśāhaṃ ṣaṭtriṃśaddinanyūnaikavarṣataḥ <br />
               ūnaviṃśati ced aṣṭacatvāriṃśaddinonitāt //
                <span class="ref">VMv_2.48</span></p>
            
            
            <p id="VMv_2.49">
               ekaviṃśati ṣaḍmāsāt ṣaḍvāsaraviyojitāt <br />
               dvāviṃśatiṃ cet ṣaḍmāsair dvādaśāhavivarjitaiḥ //
                <span class="ref">VMv_2.49</span></p>
            
            
            <p id="VMv_2.50">
               trayoviṃśatyaharvāhe 'ṣṭādaśāhavivarjitāt <br />
               caturviṃśatyaharvāhe catuḥṣaṭkadinonitāt //
                <span class="ref">VMv_2.50</span></p>
            
            
            <p id="VMv_2.51">
               trayastriṃśaddineṣv evaṃ mṛtyulakṣaṇasaṃbhavaḥ <br />
               vāyūdayavaśāj jñeyo nāta ūrdhvam asaṃbhavāt //
                <span class="ref">VMv_2.51</span></p>
            
            
            <p>āha cātra |</p>
            
            <p id="VMv_2.52">
               ādau kṛtvā dinārdhaṃ sakaladinam athā-harniśaṃ yāvad eva tasmād ahnor dvayaṃ ca tridinam atha catur-vāsarān vyāpya yāvat <br />
               prāṇo nāḍyāśrito yo vahati dinapater udgame savyahīne tasmin vijñeyam etad bhuvanaravidiśo maṅgalaṃ ṣaṭ catuṣkam //
                <span class="ref">VMv_2.52</span></p>
            
            
            <p id="VMv_2.53">
               pañcabhyaḥ pañcaviṃśaddivasagatir ihā-rohate pañcavṛddhyā tasmād ekottareṇa triguṇitadaśakaṃ tryuttaraṃ yāvad eva <br />
               kāle pauṣṇe samās tās trinayanaśaśinaḥ ṣaṭtriyugmendavo ye māsās te 'hāni śeṣās tithidigiṣuguṇa-dvīndavo jīvitasya //
                <span class="ref">VMv_2.53</span></p>
            
            
            <p id="VMv_2.54">
               tripuṭaṃ cakram ālikhya saptatriṃśadgṛhānvitam <br />
               āyuṣaḥ prāṇavāyoś ca dināny aṅkakramāl likhet //
                <span class="ref">VMv_2.54</span></p>
            
            
            <p id="VMv_2.55">
               ity āntarāṇy api mayā kathitāni mṛtyor liṅgāny ariṣṭam iti cāparanāmakāni <br />
               vijñāya tāni sapadi tvaritair vidheyo dhyānādibhir maraṇa-vañcana eva yatnaḥ //
                <span class="ref">VMv_2.55</span></p>
            
            
            <p>|| iti śrīpaṇḍitavāgīśvarakīrtiviracite mṛtyuvañcano"padeśe dvitīyaḥ paricchedaḥ ||</p>
            
            </div>
         
         <div id="d1e4285">
            
            <p id="VMv_3.1">
               bāhyam ādhyātmikaṃ caiva jñātvāriṣṭakadambakam <br />
               bāhyaś cādhyātmikaś cāpi jñeyo vañcanasaṃcayaḥ //
                <span class="ref">VMv_3.1</span></p>
            
            
            <p id="VMv_3.2">
               kāyavākkarmabhir bāhyam āntaraṃ dhyānakarmabhiḥ <br />
               maṇimantrauṣadhair bāhyam āntaraṃ yogaśaktibhiḥ //
                <span class="ref">VMv_3.2</span></p>
            
            
            <p id="VMv_3.3">
               śraddhayā śakyate kartuṃ mṛtyuvañcanam udyataiḥ <br />
               śraddhām ato dṛḍhīkuryād anyathā syāc chramaḥ paraḥ //
                <span class="ref">VMv_3.3</span></p>
            
            
            <p id="VMv_3.4">
               kāyakleśair bahuvidhair na cāpy arthasya rāśibhiḥ <br />
               dharmaḥ saṃprāpyate sūkṣmaḥ śraddhāhīnaiḥ surair api //
                <span class="ref">VMv_3.4</span></p>
            
            
            <p id="VMv_3.5">
               śraddhā dharmaḥ paraṃ sūkṣmaḥ śraddhā jñānaṃ tapo hutam <br />
               śraddhā svargaś ca mokṣaś ca śraddhā sarvam idaṃ jagat //
                <span class="ref">VMv_3.5</span></p>
            
            
            <p id="VMv_3.6">
               sarvasvaṃ jīvitaṃ cāpi dadyād aśraddhayā yadi <br />
               naivāpnuyāt phalaṃ kiṃ cic chraddadhānas tato bhavet //
                <span class="ref">VMv_3.6</span></p>
            
            
            <p id="VMv_3.7">
               ādau dharmaparo bhūyān mṛtyuvañcanavāñchayā <br />
               dharmo hi trāyate mṛtyor mṛtyur dharmeṇa vañcyate //
                <span class="ref">VMv_3.7</span></p>
            
            
            <p id="VMv_3.8">
               na dharmarahitas tiṣṭhet pramādāt kṣaṇamātrakam <br />
               brahmāpi hi vinā dharmaṃ na prabhur mṛtyuvañcane //
                <span class="ref">VMv_3.8</span></p>
            
            
            <p id="VMv_3.9">
               viduṣāṃ saṃmato dharmaḥ satyaṃ dānaṃ tapaḥ kṣamā <br />
               viśeṣeṇa kṛpā yeṣāṃ kiṃ teṣāṃ dharmavistaraiḥ //
                <span class="ref">VMv_3.9</span></p>
            
            
            <p id="VMv_3.10">
               kāruṇyasyandi hṛdayaṃ yeṣāṃ sattveṣu saṃtatam <br />
               teṣāṃ jñānaṃ ca mokṣaś ca kim anyair dharmavistaraiḥ //
                <span class="ref">VMv_3.10</span></p>
            
            
            <p id="VMv_3.11">
               ahiṃsā paramo dharmaḥ sarvasiddhāntasaṃmataḥ <br />
               tām evābhyasyato nityaṃ mṛtyur dūrāyate kramāt //
                <span class="ref">VMv_3.11</span></p>
            
            
            <p id="VMv_3.12">
               alpāyur api dīrghāyuḥ sadyaḥ syāj jīvayann imān <br />
               pakṣimatsyamṛgavyāḍacaurādīn vadhyadeśagān //
                <span class="ref">VMv_3.12</span></p>
            
            
            <p id="VMv_3.13">
               dīrghāyur api mandāyuḥ sadyaḥ syān mārayann imān <br />
               cauramatsyamṛgavyāḍapakṣiṇo jīvakāṅkṣiṇaḥ //
                <span class="ref">VMv_3.13</span></p>
            
            
            <p id="VMv_3.14">
               daśākuśalasaṃtyāgāt triratnaśaraṇāt tathā <br />
               pañcāṣṭaśikṣākaraṇān mṛtyur dūragato bhavet //
                <span class="ref">VMv_3.14</span></p>
            
            
            <p id="VMv_3.15">
               bandhanasthān uruvyādhipīḍitān bhayakātarān <br />
               trāyamāṇo bhaven nūnaṃ dīrghāyur mṛtyuvañcakaḥ //
                <span class="ref">VMv_3.15</span></p>
            
            
            <p id="VMv_3.16">
               dīnānāthasalajjebhyaḥ śīlavadbhyo 'pi cādarāt <br />
               īpsitārthapradānena dhruvam āyur vivardhate //
                <span class="ref">VMv_3.16</span></p>
            
            
            <p id="VMv_3.17">
               mātāpitṛgurujyeṣṭhajñānavṛddhādigauravāt <br />
               mānasatkāradānāc ca mṛtyur naivopasarpati //
                <span class="ref">VMv_3.17</span></p>
            
            
            <p id="VMv_3.18">
               sveṣṭadaivatatadbhaktaliṅgināṃ prātar ādarāt <br />
               darśanād vandanān nityam āyuṣo vṛddhir āpyate //
                <span class="ref">VMv_3.18</span></p>
            
            
            <p id="VMv_3.19">
               bhagnasphuṭitacaityādāv iṣṭakādipradānataḥ <br />
               syād alpāyuḥ sudīrghāyuḥ paiṇḍapātikabhikṣuvat //
                <span class="ref">VMv_3.19</span></p>
            
            
            <p id="VMv_3.20">
               vihārastūpabimbādeḥ kriyayārāmaropaṇāt <br />
               mahāṣṭasthānapūjābhir āyur nityaṃ vivardhate //
                <span class="ref">VMv_3.20</span></p>
            
            
            <p id="VMv_3.21">
               chandakabhikṣayopāttair dravyaiḥ saṃghasya bhojanāt <br />
               saptāhāyuś cirāyuḥ syād dharmāśokanarendravat //
                <span class="ref">VMv_3.21</span></p>
            
            
            <p id="VMv_3.22">
               vālukācaityakaraṇāt tathā sañcakatāḍanāt <br />
               caityādivandanāc caiva dhruvam āyur vivardhate //
                <span class="ref">VMv_3.22</span></p>
            
            
            <p id="VMv_3.23">
               mahāsamājakaṃ sūtram āṭānāṭīyakaṃ tathā <br />
               sakṣudrakaṃ mahāmeghaṃ gāthāḥ susvastisaṃjñitāḥ //
                <span class="ref">VMv_3.23</span></p>
            
            
            <p id="VMv_3.24">
               satkṛtya vācayed bhikṣūn svayaṃ vā saṃpravartayet <br />
               dīrgham āyus tathā prāpya mṛtyor bhavati vañcakaḥ //
                <span class="ref">VMv_3.24</span></p>
            
            
            <p id="VMv_3.25">
               gaṇḍavyūhādisūtrāntān mahāyānaprakāśakān <br />
               ekāgro vācayen nityaṃ mṛtyuvañcanam aśnute //
                <span class="ref">VMv_3.25</span></p>
            
            
            <p id="VMv_3.26">
               buddhabhāṣitaniḥśeṣayogatantrādivācanāt <br />
               pañcarakṣāvidhānād vā mṛtyuvañcanam āpyate //
                <span class="ref">VMv_3.26</span></p>
            
            
            <p id="VMv_3.27">
               uṣṇīṣagarbhacaityādipradakṣiṇavidhānataḥ <br />
               dhāraṇījapataś cāpi vañcyate mṛtyur udyataiḥ //
                <span class="ref">VMv_3.27</span></p>
            
            
            <p id="VMv_3.28">
               grahādimātṛkāpāṭhāt tadvidhānapuraḥsarāt <br />
               sahasrāvartadhāraṇyā ratnolkāyāś ca jāpataḥ //
                <span class="ref">VMv_3.28</span></p>
            
            
            <p id="VMv_3.29">
               dhāraṇīsaṃcayādyuktadhāraṇījāpatatparāḥ <br />
               āsannam api dūrasthaṃ mṛtyuṃ kurvanti paṇḍitāḥ //
                <span class="ref">VMv_3.29</span></p>
            
            
            <p id="VMv_3.30">
               maṇḍalālekhanād dhomān mudrāṇāṃ bandhanād api <br />
               balīnāṃ gaṇacakrāṇāṃ pradānān mṛtyuvañcanam //
                <span class="ref">VMv_3.30</span></p>
            
            
            <p id="VMv_3.31">
               cāturdiśāryasaṃghāya bhojyaśayyādidānataḥ <br />
               kāṣāyamātrakaṇṭhebhyo 'pi vā syān mṛtyuvañcanam //
                <span class="ref">VMv_3.31</span></p>
            
            
            <p id="VMv_3.32">
               evamādikriyārambhād dharmaḥ syāt puṇyalakṣaṇaḥ <br />
               puṇyāt syād āyuṣo vṛddhis tadvṛddher mṛtyuvañcanam //
                <span class="ref">VMv_3.32</span></p>
            
            
            <p id="VMv_3.33">
               ityādi leśato dharmaḥ sūcitas tasya vistaraḥ <br />
               svayam unnīya kartavyas taj jñātvā mṛtyuvañcakaiḥ //
                <span class="ref">VMv_3.33</span></p>
            
            
            <p id="VMv_3.34">
               evaṃ dharmaparo bhūtvā siddhamantrauṣadhādibhiḥ <br />
               mṛtyor viṣkambhaṇaṃ kuryāt sadyaḥpratyayakāribhiḥ //
                <span class="ref">VMv_3.34</span></p>
            
            
            <p id="VMv_3.35">
               maṇimantrauṣadhīsiddharasāyanabalāt svayam <br />
               mṛtyoḥ parājayo dṛṣṭaḥ siddhavidyādharair yathā //
                <span class="ref">VMv_3.35</span></p>
            
            
            <p id="VMv_3.36">
               ratnalakṣaṇaśāstroktaparīkṣottīrṇavajradhṛk <br />
               āyurmaṇidharo vāpi viśvarūpadharas tathā //
                <span class="ref">VMv_3.36</span></p>
            
            
            <p id="VMv_3.37">
               anarghasyendranīlāder anyasyāpi mahāmaṇeḥ <br />
               dhārakaḥ sarvamṛtyūnāṃ vañcakaḥ syān na saṃśayaḥ //
                <span class="ref">VMv_3.37</span></p>
            
            
            <p id="VMv_3.38">
               na cātra maṇisāmarthye saṃśayo yuktibhāg yataḥ <br />
               acintyaśaktiyuktatvaṃ maṇīnāṃ sarvasaṃmatam //
                <span class="ref">VMv_3.38</span></p>
            
            
            <p id="VMv_3.39">
               paṭāder agrataḥ pūjāṃ kṛtvā vijanadeśagaḥ <br />
               jāpamātreṇa mantrāṇāṃ jāyate mṛtyuvañcanam //
                <span class="ref">VMv_3.39</span></p>
            
            
            <p id="VMv_3.40">
               ākāram uccaret pūrvaṃ tato ro lig iti sphuṭam <br />
               trailokyavijayākhyo 'yaṃ vidyādharapiṭoditaḥ //
                <span class="ref">VMv_3.40</span></p>
            
            
            <p id="VMv_3.41">
               mantraṃ lokeśvarasyāsya japed akṣaralakṣakam <br />
               śrāddhas tadagrato 'vaśyaṃ mṛtyuvañcanam aśnute //
                <span class="ref">VMv_3.41</span></p>
            
            
            <p id="VMv_3.42">
               uktvā vairocanaṃ pūrvaṃ paścāt tāre dvir uccaret <br />
               tuttāre dvis ture dviś ca svāhāntaṃ mṛtyuvañcanam //
                <span class="ref">VMv_3.42</span></p>
            
            
            <p id="VMv_3.43">
               tārābhyudayatantroktaṃ mantram akṣaralakṣakam <br />
               japtvāryatārāpurato dadhimadhvaktipūrvakam //
                <span class="ref">VMv_3.43</span></p>
            
            
            <p id="VMv_3.44">
               pūrvottaraśikhādūrvāpravālāyutahomataḥ <br />
               pūrvakarmaprabhāvottham api mṛtyuṃ nivārayet //
                <span class="ref">VMv_3.44</span></p>
            
            
            <p id="VMv_3.45">
               oṃ ādau ruru tato 'taḥ sphurupadam ataḥ param <br />
               jvala tiṣṭha tathā siddhalocaneti padatrayam //
                <span class="ref">VMv_3.45</span></p>
            
            
            <p id="VMv_3.46">
               sarvārthasādhani svāhā mantro 'śokadale 'male <br />
               pradattadakṣiṇācāryair likhitaś candanadravaiḥ //
                <span class="ref">VMv_3.46</span></p>
            
            
            <p id="VMv_3.47">
               lakṣaśaḥ koṭiśo vāpi śuddhaḥ śraddhāvidhānataḥ <br />
               dhautaś ca nirjalaiḥ kṣīrair huto dūrvādināthavā //
                <span class="ref">VMv_3.47</span></p>
            
            
            <p id="VMv_3.48">
               bhavaty avaśyaṃ niḥśeṣamṛtyuvañcanakārakaḥ <br />
               niḥśeṣarogasaṃdohaśāntikṛc cāpi jāyate //
                <span class="ref">VMv_3.48</span></p>
            
            
            <p id="VMv_3.49">
               mahāmaṇḍalakalpoktāryaśatākṣarasaṃjñinaḥ <br />
               acintyaśakter mantrasya dṛṣṭaśakter anekaśaḥ //
                <span class="ref">VMv_3.49</span></p>
            
            
            <p id="VMv_3.50">
               bhadracaryāsamādānavidhinā lakṣajāpataḥ <br />
               mokṣo 'pi jāyate nūnaṃ kiṃ punar mṛtyuvañcanam //
                <span class="ref">VMv_3.50</span></p>
            
            
            <p id="VMv_3.51">
               namas traiyadhvikānāṃ prāk tathāgatānāṃ syāt tataḥ <br />
               sarvatrāpratihatāvāptidharmateti padaṃ tataḥ //
                <span class="ref">VMv_3.51</span></p>
            
            
            <p id="VMv_3.52">
               balinām iti padād oṃ tato 'samasamapadam <br />
               samantato 'nantatāvāptiśāsanīti padaṃ tataḥ //
                <span class="ref">VMv_3.52</span></p>
            
            
            <p id="VMv_3.53">
               hara hara smara smaraṇa vigatarāgapadāt <br />
               buddhadharmate tataḥ syāt sara sara samabalā //
                <span class="ref">VMv_3.53</span></p>
            
            
            <p id="VMv_3.54">
               hasadvayaṃ trayadvayaṃ syād gaganamahāvara <br />
               lakṣaṇe jvala jvalanasāgare syāt padaṃ tataḥ //
                <span class="ref">VMv_3.54</span></p>
            
            
            <p id="VMv_3.55">
               dattvā svāhāpadaṃ cānte bhaven mantraḥ śatākṣaraḥ <br />
               tathāgatānāṃ sarveṣāṃ hṛdayaṃ parikīrtitaḥ //
                <span class="ref">VMv_3.55</span></p>
            
            
            <p id="VMv_3.56">
               āryamahāpratisarāmantraikalakṣajāpataḥ <br />
               dūrvādaśāṃśahomena dhruvaṃ syān mṛtyuvañcanam //
                <span class="ref">VMv_3.56</span></p>
            
            
            <p id="VMv_3.57">
               oṃ uktvā padaṃ vimale jaya vare 'nu cāmṛte <br />
               hūṃ hūṃ phaṭ phaṭ tataḥ svāhāpadaṃ brūyād anantaram //
                <span class="ref">VMv_3.57</span></p>
            
            
            <p id="VMv_3.58">
               vairocanād bharadvayaṃ saṃbharadvayam uccaret <br />
               uktvendriyabalaśabdaṃ viśodhanipadaṃ vadet //
                <span class="ref">VMv_3.58</span></p>
            
            
            <p id="VMv_3.59">
               hūṃ hūṃ ruru cale svāhā mantro 'yaṃ mṛtyuvañcakaḥ <br />
               āryamahāpratisarāhṛdayaṃ sarvasiddhidam //
                <span class="ref">VMv_3.59</span></p>
            
            
            <p id="VMv_3.60">
               japtvā daśākṣaraṃ mantraṃ taṃ mṛtyuñjayasaṃjñinam <br />
               daśalakṣaṃ tato homaṃ kurvīta kusumaiḥ sitaiḥ //
                <span class="ref">VMv_3.60</span></p>
            
            
            <p id="VMv_3.61">
               ghṛtāktair lakṣasaṃkhyātair lokeśvaraguroḥ puraḥ <br />
               mantraśaktes tato 'vaśyaṃ jāyate mṛtyuvañcanam //
                <span class="ref">VMv_3.61</span></p>
            
            
            <p id="VMv_3.62">
               oṃ ādau tata āṅkāraḥ syād īṅkāras tataḥ param <br />
               ūṃ oṃ mṛtyuñjaya oṃ syād ayaṃ mantro daśākṣaraḥ //
                <span class="ref">VMv_3.62</span></p>
            
            
            <p id="VMv_3.63">
               kalpādijīvanārthaṃ ye proktā mantrās tathāgataiḥ <br />
               tair āyuḥ sādhitaṃ dīrghaṃ tad dīrghaṃ mṛtyuvañcanam //
                <span class="ref">VMv_3.63</span></p>
            
            
            <p id="VMv_3.64">
               mantrair yaiḥ śāntikarma taiḥ syād vṛddhir āyuṣaḥ <br />
               yaiḥ syād āyuṣo vṛddhis taiḥ syān mṛtyuvañcanam //
                <span class="ref">VMv_3.64</span></p>
            
            
            <p id="VMv_3.65">
               mantrāṇām api sāmarthye saṃśayo naiva yuktibhāk <br />
               acintyaṃ mantrasāmarthyaṃ yataḥ sarveṣu saṃmatam //
                <span class="ref">VMv_3.65</span></p>
            
            
            <p>āha ca |</p>
            
            <p id="VMv_3.66">
               na tad vastvantaraṃ loke yan na mantraiḥ prasidhyati <br />
               cintāmaṇisamā mantrāḥ samyakśraddhābhiyogataḥ //
                <span class="ref">VMv_3.66</span></p>
            
            
            <p id="VMv_3.67">
               kalpoktavidhibhir yad vā yathākāmaprayogataḥ <br />
               bubhukṣābahule deśe 'mṛtām atyantam ācaret //
                <span class="ref">VMv_3.67</span></p>
            
            
            <p id="VMv_3.68">
               ekākinīm athānyair vā bheṣajaiḥ sahitāṃ sadā <br />
               tataḥ sthiravapur bhūtvā mṛtyudvāraṃ na paśyati //
                <span class="ref">VMv_3.68</span></p>
            
            
            <p id="VMv_3.69">
               anyeṣām api divyānāṃ bheṣajānāṃ niṣevaṇāt <br />
               āyurvṛddhir jarārogakṣayān mṛtyuṃ na paśyati //
                <span class="ref">VMv_3.69</span></p>
            
            
            <p id="VMv_3.70">
               vyomahemādibhir baddhān mṛtakād vidhibhakṣitāt <br />
               syān mṛtyuvañcanaṃ siddharasāyanasvabhāvakāt //
                <span class="ref">VMv_3.70</span></p>
            
            
            <p id="VMv_3.71">
               pratipaccandrayogādiprāptenāntaradhātunā <br />
               nasyapradānād vidhinā jāyate mṛtyuvañcanam //
                <span class="ref">VMv_3.71</span></p>
            
            
            <p id="VMv_3.72">
               saṃpuṭādikatantroktapañcāmṛtaprayuktibhiḥ <br />
               yathopadeśayuktābhir jāyate mṛtyuvañcanam //
                <span class="ref">VMv_3.72</span></p>
            
            
            <p id="VMv_3.73">
               ūrdhvādhobhyāṃ saṃpuṭayogaṃ yaḥ satataṃ kurute hitayogam <br />
               tasya suruṣṭo 'py avihatatejāḥ kiñcitkārī no yamarājā //
                <span class="ref">VMv_3.73</span></p>
            
            
            <p id="VMv_3.74">
               mṛtasaṃjīvanam api kva cid dṛṣṭam upāyataḥ <br />
               ṛtumatkanyānarayoḥ śṛṅkhalāyāḥ samutthitaiḥ //
                <span class="ref">VMv_3.74</span></p>
            
            
            <p id="VMv_3.75">
               śoṇitonmiśraśukrākhyadhātubhir nātiśītalaiḥ <br />
               sadyo yad vā mṛtasyaiva patitair dhātubindubhiḥ //
                <span class="ref">VMv_3.75</span></p>
            
            
            <p id="VMv_3.76">
               ghṛtāktanalikārandhranirgamena praveśitaiḥ <br />
               vahed ātmīyanāsāgrapuṭonnītapuṭe kramāt //
                <span class="ref">VMv_3.76</span></p>
            
            
            <p id="VMv_3.77">
               punarujjīvanaṃ dṛṣṭaṃ nirodhaś cātra śasyate <br />
               pratyakṣadṛṣṭasāmarthyo yogo 'yaṃ bahusaṃmataḥ //
                <span class="ref">VMv_3.77</span></p>
            
            
            <p id="VMv_3.78">
               samastam athavā vyastaṃ triphalāmārkavānvitam <br />
               ācaret satataṃ yogī pañcāmṛtarasāyanam //
                <span class="ref">VMv_3.78</span></p>
            
            
            <p id="VMv_3.79">
               valīpalitanirmukto vajrakāyaḥ svarūpavān <br />
               dhruvaṃ nivārayen mṛtyum api kalpādisaṃkhyayā //
                <span class="ref">VMv_3.79</span></p>
            
            
            <p id="VMv_3.80">
               āgamoktam idaṃ siddhaṃ bahūnāṃ vārigandhayoḥ <br />
               bhakṣaṇālepanāt sadyo bhaven mṛtyunivāraṇam //
                <span class="ref">VMv_3.80</span></p>
            
            
            <p id="VMv_3.81">
               anayoś ca sadābhyāsān madhusarpiḥsamanvitāt <br />
               kālākālasamudbhūtam api mṛtyuṃ nivārayet //
                <span class="ref">VMv_3.81</span></p>
            
            
            <p id="VMv_3.82">
               bheṣajasyāpi sāmarthye saṃśayo naiva yujyate <br />
               acintyauṣadhisāmarthyaṃ yataḥ sarvatra dṛśyate //
                <span class="ref">VMv_3.82</span></p>
            
            
            <p id="VMv_3.83">
               iti vidhāya bahiṣkriyam ādarān maraṇavañcanam atra yathābalam <br />
               prabalamṛtyumahābhayaśaṅkayā kuruta saṃprati tat punar āntaram //
                <span class="ref">VMv_3.83</span></p>
            
            
            <p>|| iti śrīpaṇḍitācāryavāgīśvarakīrtiviracite mṛtyuvañcanopadeśe tṛtīyaḥ paricchedaḥ
               ||</p>
            
            </div>
         
         <div id="d1e5853">
            
            <p id="VMv_4.1">
               ādhyātmikam idānīṃ tu mṛtyuvañcanakauśalam <br />
               kathyate yena niyataṃ vañcyate mṛtyur udyataiḥ //
                <span class="ref">VMv_4.1</span></p>
            
            
            <p id="VMv_4.2">
               rājacauramahāmāravyāghrādibhayavarjite <br />
               saṃsargarahite ramye parvatādau kva cit sthitaḥ //
                <span class="ref">VMv_4.2</span></p>
            
            
            <p id="VMv_4.3">
               mātrābhojī mitālāpī nāticaṅkramaṇe priyaḥ <br />
               alpanidro bahudhyāno mantrajāpaparāyaṇaḥ //
                <span class="ref">VMv_4.3</span></p>
            
            
            <p id="VMv_4.4">
               sveṣṭadaivatapūjādisaddharmapaṭhanakriyaḥ <br />
               trisaṃdhyabalidānādimaitryacittāditatparaḥ //
                <span class="ref">VMv_4.4</span></p>
            
            
            <p id="VMv_4.5">
               puṇyād eveṣṭasaṃsiddhir iti puṇyakriyāparaḥ <br />
               śraddhayā sarvasaṃsiddhir iti śraddhāvivardhakaḥ //
                <span class="ref">VMv_4.5</span></p>
            
            
            <p id="VMv_4.6">
               vīryāt prārabdhaniṣpattir iti vīryapuraḥsaraḥ <br />
               dhyānād iṣṭaphalasthairyam iti dhyānaikacetanaḥ //
                <span class="ref">VMv_4.6</span></p>
            
            
            <p id="VMv_4.7">
               saṅgatyāgād anuṣṭhānam iti saṅgavivarjitaḥ <br />
               samyagjñānavataḥ sarvam iti jñānasamanvitaḥ //
                <span class="ref">VMv_4.7</span></p>
            
            
            <p id="VMv_4.8">
               maraṇe duḥkhasaṃdarśī dharmadarśī ca jīvite <br />
               vigatāśeṣasaṃdeho mṛtyuvañcanam ārabhet //
                <span class="ref">VMv_4.8</span></p>
            
            
            <p id="VMv_4.9">
               tatrādau dhyānasahitaṃ vighnārer mantralakṣakam <br />
               saṃjapyāyutahomena sarvavighnān nivārayet //
                <span class="ref">VMv_4.9</span></p>
            
            
            <p id="VMv_4.10">
               namaḥ samantakāyeti prāg vākcittapadaṃ tataḥ <br />
               vajrāṇāṃ ca namo vajrakrodhāyeti padaṃ vadet //
                <span class="ref">VMv_4.10</span></p>
            
            
            <p id="VMv_4.11">
               mahādaṃṣṭrotkaṭapadād bhairavāyapadaṃ vadet <br />
               asimusalaparaśupāśagṛhītahastāya //
                <span class="ref">VMv_4.11</span></p>
            
            
            <p id="VMv_4.12">
               oṃ tato 'mṛtakuṇḍali khakhakhāhikhāhipadāt <br />
               tiṣṭhatiṣṭhapadaṃ tasmād bandhadvayaṃ hanadvayam //
                <span class="ref">VMv_4.12</span></p>
            
            
            <p>tataḥ |</p>
            
            <p id="VMv_4.13">
               dahadvayaṃ garjadvayaṃ visphoṭayadvayaṃ tataḥ <br />
               sarvavajrapadād vighnavināyakānpadaṃ vadet //
                <span class="ref">VMv_4.13</span></p>
            
            
            <p id="VMv_4.14">
               mahāgaṇapatipadāj jīvitāntakarāya ca <br />
               hūṃ hūṃ phaṭ phaṭ svāhā mantro vighnanivāraṇaḥ //
                <span class="ref">VMv_4.14</span></p>
            
            
            <p id="VMv_4.15">
               hṛdayenāthavāsyaiva sarvavighnān nivārayet <br />
               pūrvavaj japahomābhyāṃ śaktir asyāpi tādṛśī //
                <span class="ref">VMv_4.15</span></p>
            
            
            <p id="VMv_4.16">
               oṃ prāg uktvā huluhulutiṣṭhatiṣṭhapadaṃ tataḥ <br />
               hanadvayaṃ dahadvayaṃ garjagarja tathā punaḥ //
                <span class="ref">VMv_4.16</span></p>
            
            
            <p id="VMv_4.17">
               visphoṭayadvayād brūyāt sarvavighnavināyakān <br />
               oṃ amṛta hūṃ hūṃ phaṭ phaṭ mama rakṣāṃ kuru svāhā //
                <span class="ref">VMv_4.17</span></p>
            
            
            <p id="VMv_4.18">
               evaṃ vināśitāśeṣamāravighno nirākulaḥ <br />
               yathābhivāñchitaṃ yogaṃ dhyāyād ekam aharniśam //
                <span class="ref">VMv_4.18</span></p>
            
            
            <p id="VMv_4.19">
               buddhakṛtyakaraṃ śāntaṃ ghanavyūhanivāsinam <br />
               ābaddhavajraparyaṅkaṃ padmacandrāsanopari //
                <span class="ref">VMv_4.19</span></p>
            
            
            <p id="VMv_4.20">
               bodhyagrīmudrayā yuktaṃ sphuracchvetāṃśumaṇḍalam <br />
               dhyātvā vairocanaṃ śuklam āsaṃsāraṃ na mṛtyubhāk //
                <span class="ref">VMv_4.20</span></p>
            
            
            <p id="VMv_4.21">
               svavarṇamudrāveṣāḍhyān akṣobhyāditathāgatān <br />
               dṛḍhāhaṅkārato dhyātvā vajrakāyo bhaved dhruvam //
                <span class="ref">VMv_4.21</span></p>
            
            
            <p id="VMv_4.22">
               hṛccandrasaṃpuṭāntasthaṃ lokeśvaram anaśvaram <br />
               śāntaṃ śaśāṅkasaṃkāśaṃ sarvālaṅkārabhūṣitam //
                <span class="ref">VMv_4.22</span></p>
            
            
            <p id="VMv_4.23">
               raktavarṇāmitābhākhyasaṃbuddhāṅkajaṭādharam <br />
               vajraparyaṅkasaṃśliṣṭaṃ pādāmbūjadvayopari //
                <span class="ref">VMv_4.23</span></p>
            
            
            <p id="VMv_4.24">
               samādhimudrāsaṃsaktakaradvayam anākulam <br />
               sarvasattvārthasaṃpādikāruṇyasyandivigraham //
                <span class="ref">VMv_4.24</span></p>
            
            
            <p id="VMv_4.25">
               dhyātvā tasyāpi hṛdaye lokeśam aparaṃ tathā <br />
               punas tasyāpi hṛdaye tathaivaikāgramānasaḥ //
                <span class="ref">VMv_4.25</span></p>
            
            
            <p id="VMv_4.26">
               koṭisaṃkhyā bhaved yāvat tāvad dhyānam idaṃ smaret <br />
               tataḥ sūkṣmātisūkṣmāntyalokeśagatacetasaṃ //
                <span class="ref">VMv_4.26</span></p>
            
            
            <p id="VMv_4.27">
               dṛṣṭvā yogeśvaraṃ mṛtyur mriyate svayam eva hi <br />
               anye 'pi skandhajā doṣāḥ svayam āyanti nāśitām //
                <span class="ref">VMv_4.27</span></p>
            
            
            <p id="VMv_4.28">
               sitāravindamadhyasthacandrabimbāsanopari <br />
               ābaddhavajraparyaṅkāṃ varadotpaladhāriṇīm //
                <span class="ref">VMv_4.28</span></p>
            
            
            <p id="VMv_4.29">
               śaraccandrakarākārāṃ pṛṣṭhacandrasamāśritām <br />
               sarvālaṅkārasaṃpūrṇāṃ ṣoḍaśābdavapuṣmatīm //
                <span class="ref">VMv_4.29</span></p>
            
            
            <p id="VMv_4.30">
               sarvasaṃbuddhatatputramātaraṃ kāmarūpadhām <br />
               dhyātvāryatārāṃ hṛdaye tasyāś cakraṃ sitadyuti //
                <span class="ref">VMv_4.30</span></p>
            
            
            <p id="VMv_4.31">
               aṣṭakoṣṭhakam aṣṭābhir akṣaraiḥ paripūritam <br />
               oṃhāvyañjanamadhyasthasādhyanāmādyanābhikam //
                <span class="ref">VMv_4.31</span></p>
            
            
            <p id="VMv_4.32">
               dhyāyād ekāgracittaḥ san ṣaḍ māsān dṛḍhaniścayaḥ <br />
               japec cākhinnacittaḥ san mantram enaṃ daśākṣaram //
                <span class="ref">VMv_4.32</span></p>
            
            
            <p id="VMv_4.33">
               oṅkāram ādito dattvā paścāt tāre prayojayet <br />
               tuttāre syāt ture paścāt svāhāntaḥ sārvakarmikaḥ //
                <span class="ref">VMv_4.33</span></p>
            
            
            <p id="VMv_4.34">
               brahmendraviṣṇucandrārkarudradikpālamanmathaiḥ <br />
               apy akhaṇḍitaromāgraṃ mṛtyuṃ jayati mṛtyuvat //
                <span class="ref">VMv_4.34</span></p>
            
            
            <p id="VMv_4.35">
               valīpalitadaurbhāgyavyādhidāridryasaṃkṣayaḥ <br />
               siṃhādyaṣṭamahābhītiduḥkhasaṃdohanāśanam //
                <span class="ref">VMv_4.35</span></p>
            
            
            <p id="VMv_4.36">
               ayācitānnapānādiharmyavastrādisaṃgamaḥ <br />
               khaḍgāñjanapādalepabhadrakumbhādisiddhayaḥ //
                <span class="ref">VMv_4.36</span></p>
            
            
            <p id="VMv_4.37">
               kavitā vaktṛtā medhā prajñā caikāntanirmalā <br />
               anyā ca vāñchitā siddhiś cakrād asmāt prajāyate //
                <span class="ref">VMv_4.37</span></p>
            
            
            <p id="VMv_4.38">
               locanāṃ māmakīṃ cundāṃ mahāśvetādidevatām <br />
               svavarṇaveṣamudrābhir dhyātvā mṛtyuṃ na paśyati //
                <span class="ref">VMv_4.38</span></p>
            
            
            <p id="VMv_4.39">
               sveṣṭadaivatayogād vai dṛḍhāhaṅkārasaṃgatāt <br />
               cintāmaṇer ivāśeṣavāñchitārthaprasādhakāt //
                <span class="ref">VMv_4.39</span></p>
            
            
            <p id="VMv_4.40">
               śaṅkhakundendusaṃkāśāt saṃhārakramasaṃsthitāt <br />
               anāratakriyābhyāsān mṛtyur āyāti vañcanām //
                <span class="ref">VMv_4.40</span></p>
            
            
            <p id="VMv_4.41">
               cakrasaṃvaratantroktaherukākārabhāvanām <br />
               kṛtvā tatpariṇāmena kapālākārabhāvakam //
                <span class="ref">VMv_4.41</span></p>
            
            
            <p id="VMv_4.42">
               kaṅkālarūpanidhyānaṃ yad vā khaṭvāṅgabhāvakam <br />
               mārayitum ayogyatvān mṛtyur naivopasarpati //
                <span class="ref">VMv_4.42</span></p>
            
            
            <p id="VMv_4.43">
               mūrdhni candramaso bimbāt kṣaratpīyūṣaśīkarān <br />
               hlādayataḥ samastāṅgaṃ romakūpaiḥ samantataḥ //
                <span class="ref">VMv_4.43</span></p>
            
            
            <p id="VMv_4.44">
               ṣaḍ māsān bhāvayed yogī sarvasaṅgavivarjitaḥ <br />
               sarvarogān vinirjitya mṛtyuṃ jayati mṛtyuvat //
                <span class="ref">VMv_4.44</span></p>
            
            
            <p id="VMv_4.45">
               śirasy adhomukhaṃ śuklaṃ sahasradalapaṅkajam <br />
               dhyātvā candrakramān mṛtyuṃ kalpādīṃś ca vināśayet //
                <span class="ref">VMv_4.45</span></p>
            
            
            <p id="VMv_4.46">
               asyaiva kṛṣṇarūpasya kṛṣṇarūpair gabhastibhiḥ <br />
               saṃplāvayato nidhyānāt palitādivināśanam //
                <span class="ref">VMv_4.46</span></p>
            
            
            <p id="VMv_4.47">
               jihvāṃ tālugatāṃ kṛtvā dantair dantān asaṃspṛśan <br />
               acintyahetusāmarthyāc chraddheyam idam ārabhet //
                <span class="ref">VMv_4.47</span></p>
            
            
            <p id="VMv_4.48">
               kaṇṭharandhrordhvasaṃlagnāṃ lālājihvām adhomukhīm <br />
               jihvāgreṇālihed yāvat pīyūṣarasavedanam //
                <span class="ref">VMv_4.48</span></p>
            
            
            <p id="VMv_4.49">
               tato mṛtyuṃ jayet sadyaḥ palitādīṃś ca nāśayet <br />
               sarvāpadbhayarakṣā ca tatkāryakaraṇād bhavet //
                <span class="ref">VMv_4.49</span></p>
            
            
            <p id="VMv_4.50">
               ānāpānasmṛter vātha prakārāntaram ārabhet <br />
               saṃkhyāvṛddhyā tato 'vaśyam ajarāmaratāṃ vrajet //
                <span class="ref">VMv_4.50</span></p>
            
            
            <p id="VMv_4.51">
               adhikāni śataiḥ ṣaḍbhiḥ sahasrāṇy ekaviṃśatiḥ <br />
               ahorātreṇa sattvānāṃ prāṇasaṃkhyā prakīrtitā //
                <span class="ref">VMv_4.51</span></p>
            
            
            <p id="VMv_4.52">
               praveśaḥ śasyate vāyor yataḥ so 'mṛtasaṃcayaḥ <br />
               amṛtaṃ jīvanopāyas tena mṛtyur na bādhate //
                <span class="ref">VMv_4.52</span></p>
            
            
            <p id="VMv_4.53">
               praveśaṃ gaṇayed vāyoḥ śanair lakṣādisaṃkhyayā <br />
               ekāgracitto vidhivad aśabdo japa ucyate //
                <span class="ref">VMv_4.53</span></p>
            
            
            <p id="VMv_4.54">
               aśabdajapalakṣeṇa vidhinā pūritena tu <br />
               bhraṣṭāyuḥ san naro 'vaśyaṃ pañca varṣāṇi jīvati //
                <span class="ref">VMv_4.54</span></p>
            
            
            <p id="VMv_4.55">
               dvilakṣādijapād evam unneyā vṛddhir āyuṣaḥ <br />
               upāyakuśalo bhūtvā vāyujāpaparo bhavet //
                <span class="ref">VMv_4.55</span></p>
            
            
            <p id="VMv_4.56">
               sahasram ekaṃ satataṃ gaṇayet prātar utthitaḥ <br />
               sarvarogavinirmukto jīvec candrārkajīvitam //
                <span class="ref">VMv_4.56</span></p>
            
            
            <p id="VMv_4.57">
               nābhyāsarahitas tiṣṭhen muhūrtam api na svapet <br />
               jitvā nidrāṃ prayatnena bhakṣapānāsanādikam //
                <span class="ref">VMv_4.57</span></p>
            
            
            <p id="VMv_4.58">
               vāhayed anulomena vāyusaṃcāratatparaḥ <br />
               anulomaparo yogī mṛtyuṃ jayati niścitam //
                <span class="ref">VMv_4.58</span></p>
            
            
            <p id="VMv_4.59">
               mriyante tu vilomena mūḍhā bhogaikatatparāḥ <br />
               svabhāvas tv anulomaḥ syād vilomas tadviparyayāt //
                <span class="ref">VMv_4.59</span></p>
            
            
            <p id="VMv_4.60">
               siṃhavikrīḍitāmudrābandhanād vāyurodhataḥ <br />
               jitakumbhakayogād vā nirodho mṛtyuvañcakaḥ //
                <span class="ref">VMv_4.60</span></p>
            
            
            <p id="VMv_4.61">
               āpādatalaparyantaṃ śanair āpūrya vāyunā <br />
               nirodhanāt kumbhakaḥ syāt taj japakrama ucyate //
                <span class="ref">VMv_4.61</span></p>
            
            
            <p id="VMv_4.62">
               trividhodghātayogena jito bhavati kumbhakaḥ <br />
               hīnamadhyādibhedena udghātas trividho mataḥ //
                <span class="ref">VMv_4.62</span></p>
            
            
            <p id="VMv_4.63">
               udghāta iti saṃjñaiṣā vakṣyamāṇārthadarśikā <br />
               ṣaṭtriṃśanmātriko hīno madhyaḥ syād dviguṇas tathā //
                <span class="ref">VMv_4.63</span></p>
            
            
            <p id="VMv_4.64">
               jyeṣṭhas tu triguṇo jñeyaḥ kumbhakas tena jīyate <br />
               prathamaṃ kumbhakaṃ kṛtvā paścāt svaṃ jānumaṇḍalam //
                <span class="ref">VMv_4.64</span></p>
            
            
            <p id="VMv_4.65">
               pāṇinā triḥ parāmṛśya ṣaḍ dadyāc choṭikās tataḥ <br />
               eṣā mātrocyate kālaparicchedāya paṇḍitaiḥ //
                <span class="ref">VMv_4.65</span></p>
            
            
            <p id="VMv_4.66">
               ṣaṭtriṃśan mātrā yāvat syus tāvad yā kumbhakakriyā <br />
               udghāto 'sau mato hīno madhyamo dviguṇas tataḥ //
                <span class="ref">VMv_4.66</span></p>
            
            
            <p id="VMv_4.67">
               triguṇo jyeṣṭha udghāto 'ṣṭottaraśatamātrikaḥ <br />
               sa eva jeyo yatnena mṛtyuvañcanavāñchayā //
                <span class="ref">VMv_4.67</span></p>
            
            
            <p id="VMv_4.68">
               jyeṣṭhodghātāvadhiṃ yāvat kumbhakaś cet pravartate <br />
               nirantaranirodho 'pi tadā bhavati susthiraḥ //
                <span class="ref">VMv_4.68</span></p>
            
            
            <p id="VMv_4.69">
               martavyadivasaṃ jñātvā yo nirodhena tiṣṭhati <br />
               tasya kalpasahasrāṇi mṛtyur nāyāti saṃnidhim //
                <span class="ref">VMv_4.69</span></p>
            
            
            <p id="VMv_4.70">
               ākāśadhenor ādohāt pīyūṣadravasaṃcayam <br />
               ghaṭāṅkavāruṇākhyena maṇḍalena sphurattviṣā //
                <span class="ref">VMv_4.70</span></p>
            
            
            <p id="VMv_4.71">
               nāsāgranirgato vāyur ādāyāsecayen muhuḥ <br />
               śuṣyaddhṛtpadmasaṃlīnaṃ cittabhramaraśāvakam //
                <span class="ref">VMv_4.71</span></p>
            
            
            <p id="VMv_4.72">
               ākāśadohanadhyānam idaṃ nityaṃ samācaret <br />
               ākāśam iva taṃ mṛtyuḥ paśyann api na paśyati //
                <span class="ref">VMv_4.72</span></p>
            
            
            <p id="VMv_4.73">
               saṃtyajya vāyum athavā tattvam eva sadācaret <br />
               tattvena jīyate mṛtyus tathānye māraśatravaḥ //
                <span class="ref">VMv_4.73</span></p>
            
            
            <p id="VMv_4.74">
               niḥśeṣadoṣapraśamo niḥśeṣaguṇasaṃbhavaḥ <br />
               tattvena jīyate puṃsāṃ siddhayaś cābhivāñchitāḥ //
                <span class="ref">VMv_4.74</span></p>
            
            
            <p id="VMv_4.75">
               tattvaṃ ca śūnyatā proktā sarvākāravarātmikā <br />
               tām evābhyasyato nityaṃ mṛtyur āyāti vañcanām //
                <span class="ref">VMv_4.75</span></p>
            
            
            <p id="VMv_4.76">
               dharmasaṃbhogakāyādidānaśīlādyabhedinī <br />
               sarvālambanasaṃyogāt sarvālambanavarjitā <br />
               sarvākāravaropetā śūnyatā kathitā jinaiḥ //
                <span class="ref">VMv_4.76</span></p>
            
            
            <p id="VMv_4.77">
               na cintāṃ cintayec cintyām acintyāṃ naiva cintayet <br />
               cintyācintyāṃ na cintayet tataḥ prāpsyati śūnyatām //
                <span class="ref">VMv_4.77</span></p>
            
            
            <p id="VMv_4.78">
               na bhāvaṃ bhāvayed vidvān nāpy abhāvaṃ vibhāvayet <br />
               bhāvābhāvavinirmuktaṃ bhāvayet tadvivarjitaḥ //
                <span class="ref">VMv_4.78</span></p>
            
            
            <p id="VMv_4.79">
               sarvākāravaropetāṃ śūnyatāgrahavarjitām <br />
               śūnyatāṃ bhāvayen nityaṃ mṛtyunā naiva dṛśyate //
                <span class="ref">VMv_4.79</span></p>
            
            
            <p id="VMv_4.80">
               vikalpamātrasaṃbhūtaṃ mṛtyuṃ so 'pi na paśyati <br />
               anyāṃś ca bahulān mārān saṃsāraṃ ca na paśyati //
                <span class="ref">VMv_4.80</span></p>
            
            
            <p>tad āha |</p>
            
            <p id="VMv_4.81">
               mṛtyur nāma vikalpo 'yam abhāve sarvavastunaḥ <br />
               hanyate svavikalpena pṛthagjanavijṛmbhitair iti //
                <span class="ref">VMv_4.81</span></p>
            
            
            <p id="VMv_4.82">
               vikalpaḥ sarvaduḥkhāni vikalpo mṛtyur ucyate <br />
               vikalpaṃ hānayet tasmān nirvikalpamanā bhavet //
                <span class="ref">VMv_4.82</span></p>
            
            
            <p id="VMv_4.83">
               yad yad vibhāvyate 'bhīkṣṇam ādarādiviśeṣitam <br />
               tat tat tu sphuṭatāṃ yāti kāmaśokādibuddhivat //
                <span class="ref">VMv_4.83</span></p>
            
            
            <p id="VMv_4.84">
               sulabhāni hi śāstrāṇi prayogās te sudurlabhāḥ <br />
               prayogajñeṣu lokeṣu prayogā naiva durlabhāḥ //
                <span class="ref">VMv_4.84</span></p>
            
            
            <p id="VMv_4.85">
               prayogakuśalaḥ śrāddhaḥ kṣamāvīryapratiṣṭhitaḥ <br />
               anuṣṭhānaparaḥ prājño mṛtyuvañcanabhājanam //
                <span class="ref">VMv_4.85</span></p>
            
            
            <p id="VMv_4.86">
               śramāt pācanapānāder jaṭharānaladīpanam <br />
               pradīptavahner āhāraḥ pariṇāmo 'pi śaktitaḥ //
                <span class="ref">VMv_4.86</span></p>
            
            
            <p id="VMv_4.87">
               pariṇāmāt tanoḥ puṣṭiḥ puṣṭer balavivardhanam <br />
               balāt syād āyuṣo vṛddhis tadvṛddheś cirajīvitam //
                <span class="ref">VMv_4.87</span></p>
            
            
            <p id="VMv_4.88">
               pratyakṣasiddhaṃ sarveṣāṃ yathā nāsty atra saṃśayaḥ <br />
               tathopadeśāt kalpādijīvane 'pi na saṃśayaḥ //
                <span class="ref">VMv_4.88</span></p>
            
            
            <p id="VMv_4.89">
               nāśonmukho 'pi dīpādis tailavartikṣayādibhiḥ <br />
               punas tailādisaṃprāpteḥ kalpāntam api tiṣṭhati //
                <span class="ref">VMv_4.89</span></p>
            
            
            <p id="VMv_4.90">
               yathā tathāyaṃ deho 'pi mriyamāṇo jarādibhiḥ <br />
               siddhopadeśasaṃprāpteḥ kalpāntaṃ kiṃ na tiṣṭhati //
                <span class="ref">VMv_4.90</span></p>
            
            
            <p id="VMv_4.91">
               yathā jīrṇasya gehasya saṃskāreṇa cirasthitiḥ <br />
               tathā jīrṇasya dehasya saṃskāreṇa na kiṃ bhavet //
                <span class="ref">VMv_4.91</span></p>
            
            
            <p id="VMv_4.92">
               na duṣkaraṃ kiṃ cana vikrameṇa tasmād anikṣiptadhurā yatadhvam <br />
               nityapravṛttā vibhinatti kāle śilātalaṃ mṛdv api vāridhārā //
                <span class="ref">VMv_4.92</span></p>
            
            
            <p id="VMv_4.93">
               kāṣṭhād agnir jāyate mathyamānād bhūmis toyaṃ khanyamānā dadāti <br />
               sotsāhānāṃ nāsty asādhyaṃ narāṇāṃ nyāyārabdhāḥ sarvayatnāḥ phalanti //
                <span class="ref">VMv_4.93</span></p>
            
            
            <p id="VMv_4.94">
               subahūny api vijñāya vañcanāni mṛter iha <br />
               ananuṣṭhānād viṣṭhābhir liptvā śayyāṃ mṛtā vayam //
                <span class="ref">VMv_4.94</span></p>
            
            
            <p id="VMv_4.95">
               prayogakuśalā ye ca paṇḍitāḥ śāstrapāragāḥ <br />
               ananuṣṭhānadoṣeṇa dantān niṣkāśya te mṛtāḥ //
                <span class="ref">VMv_4.95</span></p>
            
            
            <p id="VMv_4.96">
               jñātvāpi yogaśāstrāṇi prayogāṃś cāpy anekaśaḥ <br />
               adya śvo vā kariṣyāma iti cintāparā mṛtāḥ //
                <span class="ref">VMv_4.96</span></p>
            
            
            <p id="VMv_4.97">
               idaṃ kartāsmi śvaḥ punar idam idaṃ cāsya parato vṛthā prāptāśvāso vimṛśati na lolāṃ bhavagatim <br />
               agatvā kāryāntaṃ viṣaya-salilāvartapatitā prajā mṛtyor vaktraṃ makara-mukhavan nauḥ praviśati //
                <span class="ref">VMv_4.97</span></p>
            
            
            <p id="VMv_4.98">
               iti nigaditam etad vañcanaṃ mṛtyuśatroḥ svaparasamayasiddhadhyānakarmaprasādhyam <br />
               aghṛṇamaraṇabhīter yatnataḥ saṃvidheyaṃ yata iha kamanīyaṃ jīvitān nānyad asti //
                <span class="ref">VMv_4.98</span></p>
            
            
            <p id="VMv_4.99">
               vajraḍākaṃ catuṣpīṭhaṃ buddhapañjarakādi ca <br />
               kālottaraṃ kālāvalīṃ kālapañcāśikām api //
                <span class="ref">VMv_4.99</span></p>
            
            
            <p id="VMv_4.100">
               jīvapañcāśikādīni śāstrāṇy ālokya yatnataḥ <br />
               sattvānukampayā proktam idaṃ maraṇavañcanam //
                <span class="ref">VMv_4.100</span></p>
            
            
            <p id="VMv_4.101">
               śāradacandranabhaḥ pariśuddhaṃ śuddhaviyacchaśināpy asamāptam <br />
               āptam ataḥ kuśalaṃ yad amṛtyus tena jano 'stu sa mṛtyuvimuktaḥ //
                <span class="ref">VMv_4.101</span></p>
            
            
            <p id="VMv_4.102">
               gaṇanāśramahānāya lekhakānāṃ tapasvinām <br />
               granthapramāṇam ākhyātaṃ sāśītikaśatatrayam //
                <span class="ref">VMv_4.102</span></p>
            
            
            
            <p>|| iti śrīpaṇḍitācāryavāgīśvarakīrtiviracite mṛtyuvañcanopadeśe caturthaḥ paricchedaḥ
               samāptaḥ ||</p>
            </div>
         </div>
   </body>
</html>