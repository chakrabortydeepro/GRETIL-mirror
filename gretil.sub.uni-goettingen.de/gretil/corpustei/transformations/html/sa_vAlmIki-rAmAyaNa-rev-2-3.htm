<!DOCTYPE html><html xmlns="http://www.w3.org/1999/xhtml">
   <head>
      <meta http-equiv="Content-Type" content="text/html; charset=UTF-8" />
      <meta name="viewport" content="width=device-width, initial-scale=1.0" />
      <title>Vālmīki: Rāmāyaṇa-rev-2-3 (GRETIL)
	</title>
      <style>@font-face {
    font-family: LinuxLibertineDisplay0Regular, times, serif;
    src: url(fonts/LinLibertine_DR.woff);
}
* {box-sizing: border-box;}
body {background-color: #FFFFFF; font-family: 'LinuxLibertineDisplayORegular'; font-weight: normal; font-style: normal; font-size: 18px; padding: 20px 100px 20px; width: 1600px;}

ul {list-style: circle;}

ul.dash {list-style: none; margin-left: .5em; padding-left: .5em;}
ul.dash > li:before {display: inline-block; content: "–"; width: 1em; margin-left: 0em;}

a:link {color: black; text-decoration: underline;}
a:visited {color: black; text-decoration: underline;}
a:hover {color: black; text-decoration: none;}
a:active {color: black; text-decoration: underline;}

p {padding-left: .5em; padding-right: .5em;}

h4 {margin-bottom: 0px;}
mark {background-color: #FFFFCC;}
q:before {content: "»";}
q:after {content: "«";}

.noindent {padding: 0px;}
.comm {padding-left: 1em; padding-right: 1em;}
.app {width: 80%; text-align: right; font-size: 14px; padding-left: 1em;}
.lem {display:inline-block;}
.ref {font-size: 14px; padding: inherit;}
.lb {font-weight: bold; font-size: 14px;}
.lb:before {content: "["}
.lb:after {content: "]"}
.pb {font-weight: bold; font-size: 14px;}
.pb:before {content: " ["}
.pb:after {content: "] "}
.note {font-weight: bold; font-size: 14px;}
.note:before {content: " ["}
.note:after {content: "] "}
.subhead {font-weight: bold; font-size: 14px;}
.appnote {font-size: 14px;}
.appnote:before {content: " ["}
.appnote:after {content: "] "}
.hi {font-style: italic}
.sic:before {content: "†"}
.sic:after {content: "†"}
.corr {color: #008000;}
.supplied {color: #1E90FF;}
.surplus {color: #ff3333;}
.unclear {color: #D2B48C;}

/* custom renditions */
.b, .bf, .textbf, .bold {font-weight: bold}
.i, .it, .textit, .italic {font-style: italic}
.u, .underline {text-decoration: underline}
.blue {color: #0000e6;}
.red {color: #b30000;}

.row:after {content: ""; display: table; clear: both;}
.column {float: left; width: 50%; padding-left: .5em; padding-right: .5em;}
.analysis {font-size: 14px; color: #0066ff; padding-left: .5em; padding-right: .5em; padding-top: .1em;}
.analysis:before {content: "["}
.analysis:after {content: "]"}

div.wapp:hover  span.lem {background-color: #FFFFCC;}

@media screen and (max-width: 800px) {
    body {font-size: 16px;}
    .column {width: 100%;}
    .analysis {width: 100%;}
}

@media screen and (max-width: 1200px) {
    body {padding: 10px;}
    .app {width: 90%;}
}

@media only screen and (max-width: 1600px) {
    body {width: auto; padding: 20px;}
}

#toc_container {background: #f9f9f9 none repeat scroll 0 0; border: 1px solid #aaa; display: table; font-size: 95%; margin-bottom: 1em; padding: 1em; width: auto;}
.toc_title {font-weight: 700; text-align: center;}	  
#toc_container li, #toc_container ul, #toc_container ul li{list-style: outside none none !important; padding-left: .5em;}
</style>
   </head>
   <body>
      <h1>Vālmīki: Rāmāyaṇa-rev-2-3</h1>
      <h2>Header</h2>
      <p>
         This file is an html transformation of <a href="http://gretil.sub.uni-goettingen.de/gretil/corpustei/sa_vAlmIki-rAmAyaNa-rev-2-3.xml">sa_vAlmIki-rAmAyaNa-rev-2-3.xml</a> with a rudimentary header. For a more extensive header please refer to the source
         file.
         </p>
      <p class="noindent"><b>Data entry: </b>Muneo Tokunaga</p>
      <p class="noindent"><b>Contribution: </b>Muneo Tokunaga</p>
      <p class="noindent"><b>Date of this version: </b>2020-07-31</p>
      <h4>
         <if test="fileDesc/sourceDesc/@xml:id" id=""></if>
         	  Source:
         	</h4>
      <ul class="dash">
         <li>.</li>
      </ul>
      <p class="noindent"><b>Publisher: </b>Göttingen Register of Electronic Texts in Indian Languages (GRETIL), SUB Göttingen</p>
      <h4>Licence:</h4>
      <p>This e-text was provided to GRETIL in good faith that no copyright rights have been
         infringed.
         	 If anyone wishes to assert copyright over this file, please contact the GRETIL management
         at gretil(at)sub(dot)uni-goettingen(dot)de.
         	 The file will be immediately removed pending resolution of the claim.</p>
      <p><a href="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International
            License.</a></p>
      <p class="noindent"><b>Interpretive markup: </b>none</p>
      <h4>Notes:</h4>
      <notesStmt xmlns="http://www.tei-c.org/ns/1.0">
         	
         <p xmlns="http://www.w3.org/1999/xhtml">This file has been created by mass conversion of GRETIL's Sanskrit corpus from <a href="http://gretil.sub.uni-goettingen.de/gretil/1_sanskr/2_epic/ramayana/ram_02au.htm">ram_02au.htm</a>. Due to the heterogeneity of the sources the header markup might be suboptimal. For
            the sake of transparency the header of the legacy file is documented in the &lt;note&gt; element below:</p>
         	
         <p xmlns="http://www.w3.org/1999/xhtml">
            	 Valmiki (trad.):
            <br />Ramayana: 2. Ayodhyakanda
            <br />
            <br />Original input by Muneo Tokunaga
            <br />Revision by Oliver Hellwig
            <br />(with occasional minor corrections according to the Southern recension)
            <br />
            <br />TEXT WITH PADA MARKERS
            	</p>
         </notesStmt>
      <h4>Revisions:</h4>
      <ul class="dash">
         <li>2020-07-31: TEI encoding by mass conversion of GRETIL's Sanskrit corpus</li>
      </ul>
      <hr />
      <h2>Text</h2>
      <div xml:lang="sa-Latn">
         
         
         <p id="Ram_2,1.1">
            kasyacit tv atha kālasya rājā daśarathaḥ sutam <br />
            bharataṃ kekayīputram abravīd raghunandanaḥ //
             <span class="ref">Ram_2,1.1</span></p>
         
         
         <p id="Ram_2,1.2">
            ayaṃ kekayarājasya putro vasati putraka <br />
            tvāṃ netum āgato vīra yudhājin mātulas tava //
             <span class="ref">Ram_2,1.2</span></p>
         
         
         <p id="Ram_2,1.3">
            śrutvā daśarathasyaitad bharataḥ kekayīsutaḥ <br />
            gamanāyābhicakrāma śatrughnasahitas tadā //
             <span class="ref">Ram_2,1.3</span></p>
         
         
         <p id="Ram_2,1.4">
            āpṛcchya pitaraṃ śūro rāmaṃ cākliṣṭakāriṇam <br />
            mātṝṃś cāpi naraśreṣṭhaḥ śatrughnasahito yayau //
             <span class="ref">Ram_2,1.4</span></p>
         
         
         <p id="Ram_2,1.5">
            yudhājit prāpya bharataṃ saśatrughnaṃ praharṣitaḥ <br />
            svapuraṃ prāviśad vīraḥ pitā tasya tutoṣa ha //
             <span class="ref">Ram_2,1.5</span></p>
         
         
         <p id="Ram_2,1.6">
            sa tatra nyavasad bhrātrā saha satkārasatkṛtaḥ <br />
            mātulenāśvapatinā putrasnehena lālitaḥ //
             <span class="ref">Ram_2,1.6</span></p>
         
         
         <p id="Ram_2,1.7">
            tatrāpi nivasantau tau tarpyamāṇau ca kāmataḥ <br />
            bhrātarau smaratāṃ vīrau vṛddhaṃ daśarathaṃ nṛpam //
             <span class="ref">Ram_2,1.7</span></p>
         
         
         <p id="Ram_2,1.8">
            rājāpi tau mahātejāḥ sasmāra proṣitau sutau <br />
            ubhau bharataśatrughnau mahendravaruṇopamau //
             <span class="ref">Ram_2,1.8</span></p>
         
         
         <p id="Ram_2,1.9">
            sarva eva tu tasyeṣṭāś catvāraḥ puruṣarṣabhāḥ <br />
            svaśarīrād vinirvṛttāś catvāra iva bāhavaḥ //
             <span class="ref">Ram_2,1.9</span></p>
         
         
         <p id="Ram_2,1.10">
            teṣām api mahātejā rāmo ratikaraḥ pituḥ <br />
            svayambhūr iva bhūtānāṃ babhūva guṇavattaraḥ //
             <span class="ref">Ram_2,1.10</span></p>
         
         
         <p id="Ram_2,1.11">
            gate ca bharate rāmo lakṣmaṇaś ca mahābalaḥ <br />
            pitaraṃ devasaṃkāśaṃ pūjayāmāsatus tadā //
             <span class="ref">Ram_2,1.11</span></p>
         
         
         <p id="Ram_2,1.12">
            pitur ājñāṃ puraskṛtya paurakāryāṇi sarvaśaḥ <br />
            cakāra rāmo dharmātmā priyāṇi ca hitāni ca //
             <span class="ref">Ram_2,1.12</span></p>
         
         
         <p id="Ram_2,1.13">
            mātṛbhyo mātṛkāryāṇi kṛtvā paramayantritaḥ <br />
            gurūṇāṃ gurukāryāṇi kāle kāle 'nvavaikṣata //
             <span class="ref">Ram_2,1.13</span></p>
         
         
         <p id="Ram_2,1.14">
            evaṃ daśarathaḥ prīto brāhmaṇā naigamās tathā <br />
            rāmasya śīlavṛttena sarve viṣayavāsinaḥ //
             <span class="ref">Ram_2,1.14</span></p>
         
         
         <p id="Ram_2,1.15">
            sa hi nityaṃ praśāntātmā mṛdupūrvaṃ ca bhāṣate <br />
            ucyamāno 'pi paruṣaṃ nottaraṃ pratipadyate //
             <span class="ref">Ram_2,1.15</span></p>
         
         
         <p id="Ram_2,1.16">
            kathaṃcid upakāreṇa kṛtenaikena tuṣyati <br />
            na smaraty apakārāṇāṃ śatam apy ātmavattayā //
             <span class="ref">Ram_2,1.16</span></p>
         
         
         <p id="Ram_2,1.17">
            śīlavṛddhair jñānavṛddhair vayovṛddhaiś ca sajjanaiḥ <br />
            kathayann āsta vai nityam astrayogyāntareṣv api //
             <span class="ref">Ram_2,1.17</span></p>
         
         
         <p id="Ram_2,1.18">
            kalyāṇābhijanaḥ sādhur adīnaḥ satyavāg ṛjuḥ <br />
            vṛddhair abhivinītaś ca dvijair dharmārthadarśibhiḥ //
             <span class="ref">Ram_2,1.18</span></p>
         
         
         <p id="Ram_2,1.19">
            dharmārthakāmatattvajñaḥ smṛtimān pratibhāvanān <br />
            laukike samayācare kṛtakalpo viśāradaḥ //
             <span class="ref">Ram_2,1.19</span></p>
         
         
         <p id="Ram_2,1.20">
            śāstrajñaś ca kṛtajñaś ca puruṣāntarakovidaḥ <br />
            yaḥ pragrahānugrahayor yathānyāyaṃ vicakṣaṇaḥ //
             <span class="ref">Ram_2,1.20</span></p>
         
         
         <p id="Ram_2,1.21">
            āyakarmaṇy upāyajñaḥ saṃdṛṣṭavyayakarmavit <br />
            śraiṣṭhyaṃ śāstrasamūheṣu prāpto vyāmiśrakeṣv api //
             <span class="ref">Ram_2,1.21</span></p>
         
         
         <p id="Ram_2,1.22">
            arthadharmau ca saṃgṛhya sukhatantro na cālasaḥ <br />
            vaihārikāṇāṃ śilpānāṃ vijñātārthavibhāgavit //
             <span class="ref">Ram_2,1.22</span></p>
         
         
         <p id="Ram_2,1.23">
            ārohe vinaye caiva yukto vāraṇavājinām <br />
            dhanurvedavidāṃ śreṣṭho loke 'tirathasaṃmataḥ //
             <span class="ref">Ram_2,1.23</span></p>
         
         
         <p id="Ram_2,1.24">
            abhiyātā prahartā ca senānayaviśāradaḥ <br />
            apradhṛṣyaś ca saṃgrāme kruddhair api surāsuraiḥ //
             <span class="ref">Ram_2,1.24</span></p>
         
         
         <p id="Ram_2,1.25">
            anasūyo jitakrodho na dṛpto na ca matsarī <br />
            na cāvamantā bhūtānāṃ na ca kālavaśānugaḥ //
             <span class="ref">Ram_2,1.25</span></p>
         
         
         <p id="Ram_2,1.26">
            evaṃ śreṣṭhair guṇair yuktaḥ prajānāṃ pārthivātmajaḥ <br />
            saṃmatas triṣu lokeṣu vasudhāyāḥ kṣamāguṇaiḥ <br />
            buddhyā bṛhaspates tulyo vīryeṇāpi śacīpateḥ //
             <span class="ref">Ram_2,1.26</span></p>
         
         
         <p id="Ram_2,1.27">
            tathā sarvaprajākāntaiḥ prītisaṃjananaiḥ pituḥ <br />
            guṇair viruruce rāmo dīptaḥ sūrya ivāṃśubhiḥ //
             <span class="ref">Ram_2,1.27</span></p>
         
         
         <p id="Ram_2,1.28">
            tam evaṃvṛttasampannam apradhṛṣyaparākramam <br />
            lokapālopamaṃ nātham akāmayata medinī //
             <span class="ref">Ram_2,1.28</span></p>
         
         
         <p id="Ram_2,1.29">
            etais tu bahubhir yuktaṃ guṇair anupamaiḥ sutam <br />
            dṛṣṭvā daśaratho rājā cakre cintāṃ paraṃtapaḥ //
             <span class="ref">Ram_2,1.29</span></p>
         
         
         <p id="Ram_2,1.30">
            eṣā hy asya parā prītir hṛdi samparivartate <br />
            kadā nāma sutaṃ drakṣyāmy abhiṣiktam ahaṃ priyam //
             <span class="ref">Ram_2,1.30</span></p>
         
         
         <p id="Ram_2,1.31">
            vṛddhikāmo hi lokasya sarvabhūtānukampanaḥ <br />
            mattaḥ priyataro loke parjanya iva vṛṣṭimān //
             <span class="ref">Ram_2,1.31</span></p>
         
         
         <p id="Ram_2,1.32">
            yamaśakrasamo vīrye bṛhaspatisamo matau <br />
            mahīdharasamo dhṛtyāṃ mattaś ca guṇavattaraḥ //
             <span class="ref">Ram_2,1.32</span></p>
         
         
         <p id="Ram_2,1.33">
            mahīm aham imāṃ kṛtsnām adhitiṣṭhantam ātmajam <br />
            anena vayasā dṛṣṭvā yathā svargam avāpnuyām //
             <span class="ref">Ram_2,1.33</span></p>
         
         
         <p id="Ram_2,1.34">
            taṃ samīkṣya mahārājo yuktaṃ samuditair guṇaiḥ <br />
            niścitya sacivaiḥ sārdhaṃ yuvarājam amanyata //
             <span class="ref">Ram_2,1.34</span></p>
         
         
         <p id="Ram_2,1.35">
            nānānagaravāstavyān pṛthagjānapadān api <br />
            samānināya medinyāḥ pradhānān pṛthivīpatiḥ //
             <span class="ref">Ram_2,1.35</span></p>
         
         
         <p id="Ram_2,1.36">
            atha rājavitīrṇeṣu vividheṣv āsaneṣu ca <br />
            rājānam evābhimukhā niṣedur niyatā nṛpāḥ //
             <span class="ref">Ram_2,1.36</span></p>
         
         
         <p id="Ram_2,1.37">
            sa labdhamānair vinayānvitair nṛpaiḥ purālayair jānapadaiś ca mānavaiḥ <br />
            upopaviṣṭair nṛpatir vṛto babhau sahasracakṣur bhagavān ivāmaraiḥ //
             <span class="ref">Ram_2,1.37</span></p>
         
         
         
         
         <p id="Ram_2,2.1">
            tataḥ pariṣadaṃ sarvām āmantrya vasudhādhipaḥ <br />
            hitam uddharṣaṇaṃ cedam uvācāpratimaṃ vacaḥ //
             <span class="ref">Ram_2,2.1</span></p>
         
         
         <p id="Ram_2,2.2">
            dundubhisvanakalpena gambhīreṇānunādinā <br />
            svareṇa mahatā rājā jīmūta iva nādayan //
             <span class="ref">Ram_2,2.2</span></p>
         
         
         <p id="Ram_2,2.3">
            so 'ham ikṣvākubhiḥ pūrvair narendraiḥ paripālitam <br />
            śreyasā yoktukāmo 'smi sukhārham akhilaṃ jagat //
             <span class="ref">Ram_2,2.3</span></p>
         
         
         <p id="Ram_2,2.4">
            mayāpy ācaritaṃ pūrvaiḥ panthānam anugacchatā <br />
            prajā nityam atandreṇa yathāśakty abhirakṣatā //
             <span class="ref">Ram_2,2.4</span></p>
         
         
         <p id="Ram_2,2.5">
            idaṃ śarīraṃ kṛtsnasya lokasya caratā hitam <br />
            pāṇḍur asyātapatrasya chāyāyāṃ jaritaṃ mayā //
             <span class="ref">Ram_2,2.5</span></p>
         
         
         <p id="Ram_2,2.6">
            prāpya varṣasahasrāṇi bahūny āyūṃṣi jīvitaḥ <br />
            jīrṇasyāsya śarīrasya viśrāntim abhirocaye //
             <span class="ref">Ram_2,2.6</span></p>
         
         
         <p id="Ram_2,2.7">
            rājaprabhāvajuṣṭāṃ hi durvahām ajitendriyaiḥ <br />
            pariśrānto 'smi lokasya gurvīṃ dharmadhuraṃ vahan //
             <span class="ref">Ram_2,2.7</span></p>
         
         
         <p id="Ram_2,2.8">
            so 'haṃ viśramam icchāmi putraṃ kṛtvā prajāhite <br />
            saṃnikṛṣṭān imān sarvān anumānya dvijarṣabhān //
             <span class="ref">Ram_2,2.8</span></p>
         
         
         <p id="Ram_2,2.9">
            anujāto hi me sarvair guṇair jyeṣṭho mamātmajaḥ <br />
            puraṃdarasamo vīrye rāmaḥ parapuraṃjayaḥ //
             <span class="ref">Ram_2,2.9</span></p>
         
         
         <p id="Ram_2,2.10">
            taṃ candram iva puṣyeṇa yuktaṃ dharmabhṛtāṃ varam <br />
            yauvarājyena yoktāsmi prītaḥ puruṣapuṃgavam //
             <span class="ref">Ram_2,2.10</span></p>
         
         
         <p id="Ram_2,2.11">
            anurūpaḥ sa vo nātho lakṣmīvāṃl lakṣmaṇāgrajaḥ <br />
            trailokyam api nāthena yena syān nāthavattaram //
             <span class="ref">Ram_2,2.11</span></p>
         
         
         <p id="Ram_2,2.12">
            anena śreyasā sadyaḥ saṃyojyāham imāṃ mahīm <br />
            gatakleśo bhaviṣyāmi sute tasmin niveśya vai //
             <span class="ref">Ram_2,2.12</span></p>
         
         
         <p id="Ram_2,2.13">
            iti bruvantaṃ muditāḥ pratyanandan nṛpā nṛpam <br />
            vṛṣṭimantaṃ mahāmeghaṃ nardantam iva barhiṇaḥ //
             <span class="ref">Ram_2,2.13</span></p>
         
         
         <p id="Ram_2,2.14">
            tasya dharmārthaviduṣo bhāvam ājñāya sarvaśaḥ <br />
            ūcuś ca manasā jñātvā vṛddhaṃ daśarathaṃ nṛpam //
             <span class="ref">Ram_2,2.14</span></p>
         
         
         <p id="Ram_2,2.15">
            anekavarṣasāhasro vṛddhas tvam asi pārthiva <br />
            sa rāmaṃ yuvarājānam abhiṣiñcasva pārthivam //
             <span class="ref">Ram_2,2.15</span></p>
         
         
         <p id="Ram_2,2.16">
            iti tadvacanaṃ śrutvā rājā teṣāṃ manaḥpriyam <br />
            ajānann iva jijñāsur idaṃ vacanam abravīt //
             <span class="ref">Ram_2,2.16</span></p>
         
         
         <p id="Ram_2,2.17">
            kathaṃ nu mayi dharmeṇa pṛthivīm anuśāsati <br />
            bhavanto draṣṭum icchanti yuvarājaṃ mamātmajam //
             <span class="ref">Ram_2,2.17</span></p>
         
         
         <p id="Ram_2,2.18">
            te tam ūcur mahātmānaṃ paurajānapadaiḥ saha <br />
            bahavo nṛpa kalyāṇā guṇāḥ putrasya santi te //
             <span class="ref">Ram_2,2.18</span></p>
         
         
         <p id="Ram_2,2.19">
            divyair guṇaiḥ śakrasamo rāmaḥ satyaparākramaḥ <br />
            ikṣvākubhyo hi sarvebhyo 'py atirakto viśāmpate //
             <span class="ref">Ram_2,2.19</span></p>
         
         
         <p id="Ram_2,2.20">
            rāmaḥ satpuruṣo loke satyadharmaparāyaṇaḥ <br />
            dharmajñaḥ satyasaṃdhaś ca śīlavān anasūyakaḥ //
             <span class="ref">Ram_2,2.20</span></p>
         
         
         <p id="Ram_2,2.21">
            kṣāntaḥ sāntvayitā ślakṣṇaḥ kṛtajño vijitendriyaḥ <br />
            mṛduś ca sthiracittaś ca sadā bhavyo 'nasūyakaḥ //
             <span class="ref">Ram_2,2.21</span></p>
         
         
         <p id="Ram_2,2.22">
            priyavādī ca bhūtānāṃ satyavādī ca rāghavaḥ <br />
            bahuśrutānāṃ vṛddhānāṃ brāhmaṇānām upāsitā //
             <span class="ref">Ram_2,2.22</span></p>
         
         
         <p id="Ram_2,2.23">
            tenāsyehātulā kīrtir yaśas tejaś ca vardhate <br />
            devāsuramanuṣyāṇāṃ sarvāstreṣu viśāradaḥ //
             <span class="ref">Ram_2,2.23</span></p>
         
         
         <p id="Ram_2,2.24">
            yadā vrajati saṃgrāmaṃ grāmārthe nagarasya vā <br />
            gatvā saumitrisahito nāvijitya nivartate //
             <span class="ref">Ram_2,2.24</span></p>
         
         
         <p id="Ram_2,2.25">
            saṃgrāmāt punar āgamya kuñjareṇa rathena vā <br />
            paurān svajanavan nityaṃ kuśalaṃ paripṛcchati //
             <span class="ref">Ram_2,2.25</span></p>
         
         
         <p id="Ram_2,2.26">
            putreṣv agniṣu dāreṣu preṣyaśiṣyagaṇeṣu ca <br />
            nikhilenānupūrvyā ca pitā putrān ivaurasān //
             <span class="ref">Ram_2,2.26</span></p>
         
         
         <p id="Ram_2,2.27">
            śuśrūṣante ca vaḥ śiṣyāḥ kaccit karmasu daṃśitāḥ <br />
            iti naḥ puruṣavyāghraḥ sadā rāmo 'bhibhāṣate //
             <span class="ref">Ram_2,2.27</span></p>
         
         
         <p id="Ram_2,2.28">
            vyasaneṣu manuṣyāṇāṃ bhṛśaṃ bhavati duḥkhitaḥ <br />
            utsaveṣu ca sarveṣu piteva parituṣyati //
             <span class="ref">Ram_2,2.28</span></p>
         
         
         <p id="Ram_2,2.29">
            satyavādī maheṣvāso vṛddhasevī jitendriyaḥ <br />
            vatsaḥ śreyasi jātas te diṣṭyāsau tava rāghavaḥ <br />
            diṣṭyā putraguṇair yukto mārīca iva kaśyapaḥ //
             <span class="ref">Ram_2,2.29</span></p>
         
         
         <p id="Ram_2,2.30">
            balam ārogyam āyuś ca rāmasya viditātmanaḥ <br />
            āśaṃsate janaḥ sarvo rāṣṭre puravare tathā //
             <span class="ref">Ram_2,2.30</span></p>
         
         
         <p id="Ram_2,2.31">
            abhyantaraś ca bāhyaś ca paurajānapado janaḥ <br />
            striyo vṛddhās taruṇyaś ca sāyamprātaḥ samāhitāḥ //
             <span class="ref">Ram_2,2.31</span></p>
         
         
         <p id="Ram_2,2.32">
            sarvān devān namasyanti rāmasyārthe yaśasvinaḥ <br />
            teṣām āyācitaṃ deva tvatprasādāt samṛdhyatām //
             <span class="ref">Ram_2,2.32</span></p>
         
         
         <p id="Ram_2,2.33">
            rāmam indīvaraśyāmaṃ sarvaśatrunibarhaṇam <br />
            paśyāmo yauvarājyasthaṃ tava rājottamātmajam //
             <span class="ref">Ram_2,2.33</span></p>
         
         
         <p id="Ram_2,2.34">
            taṃ devadevopamam ātmajaṃ te sarvasya lokasya hite niviṣṭam <br />
            hitāya naḥ kṣipram udārajuṣṭaṃ mudābhiṣektuṃ varada tvam arhasi //
             <span class="ref">Ram_2,2.34</span></p>
         
         
         
         
         
         <p id="Ram_2,3.1">
            teṣām añjalipadmāni pragṛhītāni sarvaśaḥ <br />
            pratigṛhyābravīd rājā tebhyaḥ priyahitaṃ vacaḥ //
             <span class="ref">Ram_2,3.1</span></p>
         
         
         <p id="Ram_2,3.2">
            aho 'smi paramaprītaḥ prabhāvaś cātulo mama <br />
            yan me jyeṣṭhaṃ priyaṃ putraṃ yauvarājyastham icchatha //
             <span class="ref">Ram_2,3.2</span></p>
         
         
         <p id="Ram_2,3.3">
            iti pratyarcya tān rājā brāhmaṇān idam abravīt <br />
            vasiṣṭhaṃ vāmadevaṃ ca teṣām evopaśṛṇvatām //
             <span class="ref">Ram_2,3.3</span></p>
         
         
         <p id="Ram_2,3.4">
            caitraḥ śrīmān ayaṃ māsaḥ puṇyaḥ puṣpitakānanaḥ <br />
            yauvarājyāya rāmasya sarvam evopakalpyatām //
             <span class="ref">Ram_2,3.4</span></p>
         
         
         <p id="Ram_2,3.5">
            kṛtam ity eva cābrūtām abhigamya jagatpatim <br />
            yathoktavacanaṃ prītau harṣayuktau dvijarṣabhau //
             <span class="ref">Ram_2,3.5</span></p>
         
         
         <p id="Ram_2,3.6">
            tataḥ sumantraṃ dyutimān rājā vacanam abravīt <br />
            rāmaḥ kṛtātmā bhavatā śīghram ānīyatām iti //
             <span class="ref">Ram_2,3.6</span></p>
         
         
         <p id="Ram_2,3.7">
            sa tatheti pratijñāya sumantro rājaśāsanāt <br />
            rāmaṃ tatrānayāṃcakre rathena rathināṃ varam //
             <span class="ref">Ram_2,3.7</span></p>
         
         
         <p id="Ram_2,3.8">
            atha tatra samāsīnās tadā daśarathaṃ nṛpam <br />
            prācyodīcyāḥ pratīcyāś ca dākṣiṇātyāś ca bhūmipāḥ //
             <span class="ref">Ram_2,3.8</span></p>
         
         
         <p id="Ram_2,3.9">
            mlecchāś cāryāś ca ye cānye vanaśailāntavāsinaḥ <br />
            upāsāṃcakrire sarve taṃ devā iva vāsavam //
             <span class="ref">Ram_2,3.9</span></p>
         
         
         <p id="Ram_2,3.10">
            teṣāṃ madhye sa rājarṣir marutām iva vāsavaḥ <br />
            prāsādastho rathagataṃ dadarśāyāntam ātmajam //
             <span class="ref">Ram_2,3.10</span></p>
         
         
         <p id="Ram_2,3.11">
            gandharvarājapratimaṃ loke vikhyātapauruṣam <br />
            dīrghabāhuṃ mahāsattvaṃ mattamātaṃgagāminam //
             <span class="ref">Ram_2,3.11</span></p>
         
         
         <p id="Ram_2,3.12">
            candrakāntānanaṃ rāmam atīva priyadarśanam <br />
            rūpaudāryaguṇaiḥ puṃsāṃ dṛṣṭicittāpahāriṇam //
             <span class="ref">Ram_2,3.12</span></p>
         
         
         <p id="Ram_2,3.13">
            gharmābhitaptāḥ parjanyaṃ hlādayantam iva prajāḥ <br />
            na tatarpa samāyāntaṃ paśyamāno narādhipaḥ //
             <span class="ref">Ram_2,3.13</span></p>
         
         
         <p id="Ram_2,3.14">
            avatārya sumantras taṃ rāghavaṃ syandanottamāt <br />
            pituḥ samīpaṃ gacchantaṃ prāñjaliḥ pṛṣṭhato 'nvagāt //
             <span class="ref">Ram_2,3.14</span></p>
         
         
         <p id="Ram_2,3.15">
            sa taṃ kailāsaśṛṅgābhaṃ prāsādaṃ narapuṃgavaḥ <br />
            āruroha nṛpaṃ draṣṭuṃ saha sūtena rāghavaḥ //
             <span class="ref">Ram_2,3.15</span></p>
         
         
         <p id="Ram_2,3.16">
            sa prāñjalir abhipretya praṇataḥ pitur antike <br />
            nāma svaṃ śrāvayan rāmo vavande caraṇau pituḥ //
             <span class="ref">Ram_2,3.16</span></p>
         
         
         <p id="Ram_2,3.17">
            taṃ dṛṣṭvā praṇataṃ pārśve kṛtāñjalipuṭaṃ nṛpaḥ <br />
            gṛhyāñjalau samākṛṣya sasvaje priyam ātmajam //
             <span class="ref">Ram_2,3.17</span></p>
         
         
         <p id="Ram_2,3.18">
            tasmai cābhyudyataṃ śrīmān maṇikāñcanabhūṣitam <br />
            dideśa rājā ruciraṃ rāmāya paramāsanam //
             <span class="ref">Ram_2,3.18</span></p>
         
         
         <p id="Ram_2,3.19">
            tad āsanavaraṃ prāpya vyadīpayata rāghavaḥ <br />
            svayeva prabhayā merum udaye vimalo raviḥ //
             <span class="ref">Ram_2,3.19</span></p>
         
         
         <p id="Ram_2,3.20">
            tena vibhrājitā tatra sā sabhābhivyarocata <br />
            vimalagrahanakṣatrā śāradī dyaur ivendunā //
             <span class="ref">Ram_2,3.20</span></p>
         
         
         <p id="Ram_2,3.21">
            taṃ paśyamāno nṛpatis tutoṣa priyam ātmajam <br />
            alaṃkṛtam ivātmānam ādarśatalasaṃsthitam //
             <span class="ref">Ram_2,3.21</span></p>
         
         
         <p id="Ram_2,3.22">
            sa taṃ sasmitam ābhāṣya putraṃ putravatāṃ varaḥ <br />
            uvācedaṃ vaco rājā devendram iva kaśyapaḥ //
             <span class="ref">Ram_2,3.22</span></p>
         
         
         <p id="Ram_2,3.23">
            jyeṣṭhāyām asi me patnyāṃ sadṛśyāṃ sadṛśaḥ sutaḥ <br />
            utpannas tvaṃ guṇaśreṣṭho mama rāmātmajaḥ priyaḥ //
             <span class="ref">Ram_2,3.23</span></p>
         
         
         <p id="Ram_2,3.24">
            tvayā yataḥ prajāś cemāḥ svaguṇair anurañjitāḥ <br />
            tasmāt tvaṃ puṣyayogena yauvarājyam avāpnuhi //
             <span class="ref">Ram_2,3.24</span></p>
         
         
         <p id="Ram_2,3.25">
            kāmatas tvaṃ prakṛtyaiva vinīto guṇavān asi <br />
            guṇavaty api tu snehāt putra vakṣyāmi te hitam //
             <span class="ref">Ram_2,3.25</span></p>
         
         
         <p id="Ram_2,3.26">
            bhūyo vinayam āsthāya bhava nityaṃ jitendriyaḥ <br />
            kāmakrodhasamutthāni tyajethā vyasanāni ca //
             <span class="ref">Ram_2,3.26</span></p>
         
         
         <p id="Ram_2,3.27">
            parokṣayā vartamāno vṛttyā pratyakṣayā tathā <br />
            amātyaprabhṛtīḥ sarvāḥ prakṛtīś cānurañjaya //
             <span class="ref">Ram_2,3.27</span></p>
         
         
         <p id="Ram_2,3.28">
            tuṣṭānuraktaprakṛtir yaḥ pālayati medinīm <br />
            tasya nandanti mitrāṇi labdhvāmṛtam ivāmarāḥ <br />
            tasmāt putra tvam ātmānaṃ niyamyaiva samācara //
             <span class="ref">Ram_2,3.28</span></p>
         
         
         <p id="Ram_2,3.29">
            tac chrutvā suhṛdas tasya rāmasya priyakāriṇaḥ <br />
            tvaritāḥ śīghram abhyetya kausalyāyai nyavedayan //
             <span class="ref">Ram_2,3.29</span></p>
         
         
         <p id="Ram_2,3.30">
            sā hiraṇyaṃ ca gāś caiva ratnāni vividhāni ca <br />
            vyādideśa priyākhyebhyaḥ kausalyā pramadottamā //
             <span class="ref">Ram_2,3.30</span></p>
         
         
         <p id="Ram_2,3.31">
            athābhivādya rājānaṃ ratham āruhya rāghavaḥ <br />
            yayau svaṃ dyutimad veśma janaughaiḥ pratipūjitaḥ //
             <span class="ref">Ram_2,3.31</span></p>
         
         
         <p id="Ram_2,3.32">
            te cāpi paurā nṛpater vacas tac chrutvā tadā lābham iveṣṭam āpya <br />
            narendram āmantrya gṛhāṇi gatvā devān samānarcur atīva hṛṣṭāḥ //
             <span class="ref">Ram_2,3.32</span></p>
         
         
         
         
         
         <p id="Ram_2,4.1">
            gateṣv atha nṛpo bhūyaḥ paureṣu saha mantribhiḥ <br />
            mantrayitvā tataś cakre niścayajñaḥ sa niścayam //
             <span class="ref">Ram_2,4.1</span></p>
         
         
         <p id="Ram_2,4.2">
            śva eva puṣyo bhavitā śvo 'bhiṣecyas tu me sutaḥ <br />
            rāmo rājīvatāmrākṣo yauvarājya iti prabhuḥ //
             <span class="ref">Ram_2,4.2</span></p>
         
         
         <p id="Ram_2,4.3">
            athāntargṛham āviśya rājā daśarathas tadā <br />
            sūtam ājñāpayāmāsa rāmaṃ punar ihānaya //
             <span class="ref">Ram_2,4.3</span></p>
         
         
         <p id="Ram_2,4.4">
            pratigṛhya sa tadvākyaṃ sūtaḥ punar upāyayau <br />
            rāmasya bhavanaṃ śīghraṃ rāmam ānayituṃ punaḥ //
             <span class="ref">Ram_2,4.4</span></p>
         
         
         <p id="Ram_2,4.5">
            dvāḥsthair āveditaṃ tasya rāmāyāgamanaṃ punaḥ <br />
            śrutvaiva cāpi rāmas taṃ prāptaṃ śaṅkānvito 'bhavat //
             <span class="ref">Ram_2,4.5</span></p>
         
         
         <p id="Ram_2,4.6">
            praveśya cainaṃ tvaritaṃ rāmo vacanam abravīt <br />
            yad āgamanakṛtyaṃ te bhūyas tad brūhy aśeṣataḥ //
             <span class="ref">Ram_2,4.6</span></p>
         
         
         <p id="Ram_2,4.7">
            tam uvāca tataḥ sūto rājā tvāṃ draṣṭum icchati <br />
            śrutvā pramāṇam atra tvaṃ gamanāyetarāya vā //
             <span class="ref">Ram_2,4.7</span></p>
         
         
         <p id="Ram_2,4.8">
            iti sūtavacaḥ śrutvā rāmo 'tha tvarayānvitaḥ <br />
            prayayau rājabhavanaṃ punar draṣṭuṃ nareśvaram //
             <span class="ref">Ram_2,4.8</span></p>
         
         
         <p id="Ram_2,4.9">
            taṃ śrutvā samanuprāptaṃ rāmaṃ daśaratho nṛpaḥ <br />
            praveśayāmāsa gṛhaṃ vivikṣuḥ priyam uttamam //
             <span class="ref">Ram_2,4.9</span></p>
         
         
         <p id="Ram_2,4.10">
            praviśann eva ca śrīmān rāghavo bhavanaṃ pituḥ <br />
            dadarśa pitaraṃ dūrāt praṇipatya kṛtāñjaliḥ //
             <span class="ref">Ram_2,4.10</span></p>
         
         
         <p id="Ram_2,4.11">
            praṇamantaṃ samutthāpya taṃ pariṣvajya bhūmipaḥ <br />
            pradiśya cāsmai ruciram āsanaṃ punar abravīt //
             <span class="ref">Ram_2,4.11</span></p>
         
         
         <p id="Ram_2,4.12">
            rāma vṛddho 'smi dīrghāyur bhuktā bhogā mayepsitāḥ <br />
            annavadbhiḥ kratuśatais tatheṣṭaṃ bhūridakṣiṇaiḥ //
             <span class="ref">Ram_2,4.12</span></p>
         
         
         <p id="Ram_2,4.13">
            jātam iṣṭam apatyaṃ me tvam adyānupamaṃ bhuvi <br />
            dattam iṣṭam adhītaṃ ca mayā puruṣasattama //
             <span class="ref">Ram_2,4.13</span></p>
         
         
         <p id="Ram_2,4.14">
            anubhūtāni ceṣṭāni mayā vīra sukhāni ca <br />
            devarṣipitṛviprāṇām anṛṇo 'smi tathātmanaḥ //
             <span class="ref">Ram_2,4.14</span></p>
         
         
         <p id="Ram_2,4.15">
            na kiṃcin mama kartavyaṃ tavānyatrābhiṣecanāt <br />
            ato yat tvām ahaṃ brūyāṃ tan me tvaṃ kartum arhasi //
             <span class="ref">Ram_2,4.15</span></p>
         
         
         <p id="Ram_2,4.16">
            adya prakṛtayaḥ sarvās tvām icchanti narādhipam <br />
            atas tvāṃ yuvarājānam abhiṣekṣyāmi putraka //
             <span class="ref">Ram_2,4.16</span></p>
         
         
         <p id="Ram_2,4.17">
            api cādyāśubhān rāma svapnān paśyāmi dāruṇān <br />
            sanirghātā maholkāś ca patantīha mahāsvanāḥ //
             <span class="ref">Ram_2,4.17</span></p>
         
         
         <p id="Ram_2,4.18">
            avaṣṭabdhaṃ ca me rāma nakṣatraṃ dāruṇair grahaiḥ <br />
            āvedayanti daivajñāḥ sūryāṅgārakarāhubhiḥ //
             <span class="ref">Ram_2,4.18</span></p>
         
         
         <p id="Ram_2,4.19">
            prāyeṇa hi nimittānām īdṛśānāṃ samudbhave <br />
            rājā vā mṛtyum āpnoti ghorāṃ vāpadam ṛcchati //
             <span class="ref">Ram_2,4.19</span></p>
         
         
         <p id="Ram_2,4.20">
            tad yāvad eva me ceto na vimuhyati rāghava <br />
            tāvad evābhiṣiñcasva calā hi prāṇināṃ matiḥ //
             <span class="ref">Ram_2,4.20</span></p>
         
         
         <p id="Ram_2,4.21">
            adya candro 'bhyupagataḥ puṣyāt pūrvaṃ punar vasum <br />
            śvaḥ puṣyayogaṃ niyataṃ vakṣyante daivacintakāḥ //
             <span class="ref">Ram_2,4.21</span></p>
         
         
         <p id="Ram_2,4.22">
            tatra puṣye 'bhiṣiñcasva manas tvarayatīva mām <br />
            śvas tvāham abhiṣekṣyāmi yauvarājye paraṃtapa //
             <span class="ref">Ram_2,4.22</span></p>
         
         
         <p id="Ram_2,4.23">
            tasmāt tvayādya vratinā niśeyaṃ niyatātmanā <br />
            saha vadhvopavastavyā darbhaprastaraśāyinā //
             <span class="ref">Ram_2,4.23</span></p>
         
         
         <p id="Ram_2,4.24">
            suhṛdaś cāpramattās tvāṃ rakṣantv adya samantataḥ <br />
            bhavanti bahuvighnāni kāryāṇy evaṃvidhāni hi //
             <span class="ref">Ram_2,4.24</span></p>
         
         
         <p id="Ram_2,4.25">
            viproṣitaś ca bharato yāvad eva purād itaḥ <br />
            tāvad evābhiṣekas te prāptakālo mato mama //
             <span class="ref">Ram_2,4.25</span></p>
         
         
         <p id="Ram_2,4.26">
            kāmaṃ khalu satāṃ vṛtte bhrātā te bharataḥ sthitaḥ <br />
            jyeṣṭhānuvartī dharmātmā sānukrośo jitendriyaḥ //
             <span class="ref">Ram_2,4.26</span></p>
         
         
         <p id="Ram_2,4.27">
            kiṃ tu cittaṃ manuṣyāṇām anityam iti me matiḥ <br />
            satāṃ ca dharmanityānāṃ kṛtaśobhi ca rāghava //
             <span class="ref">Ram_2,4.27</span></p>
         
         
         <p id="Ram_2,4.28">
            ity uktaḥ so 'bhyanujñātaḥ śvobhāviny abhiṣecane <br />
            vrajeti rāmaḥ pitaram abhivādyābhyayād gṛham //
             <span class="ref">Ram_2,4.28</span></p>
         
         
         <p id="Ram_2,4.29">
            praviśya cātmano veśma rājñoddiṣṭe 'bhiṣecane <br />
            tasmin kṣaṇe vinirgatya mātur antaḥpuraṃ yayau //
             <span class="ref">Ram_2,4.29</span></p>
         
         
         <p id="Ram_2,4.30">
            tatra tāṃ pravaṇām eva mātaraṃ kṣaumavāsinīm <br />
            vāgyatāṃ devatāgāre dadarśa yācatīṃ śriyam //
             <span class="ref">Ram_2,4.30</span></p>
         
         
         <p id="Ram_2,4.31">
            prāg eva cāgatā tatra sumitrā lakṣmaṇas tathā <br />
            sītā cānāyitā śrutvā priyaṃ rāmābhiṣecanam //
             <span class="ref">Ram_2,4.31</span></p>
         
         
         <p id="Ram_2,4.32">
            tasmin kāle hi kausalyā tasthāv āmīlitekṣaṇā <br />
            sumitrayānvāsyamānā sītayā lakṣmaṇena ca //
             <span class="ref">Ram_2,4.32</span></p>
         
         
         <p id="Ram_2,4.33">
            śrutvā puṣyeṇa putrasya yauvarājyābhiṣecanam <br />
            prāṇāyāmena puruṣaṃ dhyāyamānā janārdanam //
             <span class="ref">Ram_2,4.33</span></p>
         
         
         <p id="Ram_2,4.34">
            tathā saniyamām eva so 'bhigamyābhivādya ca <br />
            uvāca vacanaṃ rāmo harṣayaṃs tām idaṃ tadā //
             <span class="ref">Ram_2,4.34</span></p>
         
         
         <p id="Ram_2,4.35">
            amba pitrā niyukto 'smi prajāpālanakarmaṇi <br />
            bhavitā śvo 'bhiṣeko me yathā me śāsanaṃ pituḥ //
             <span class="ref">Ram_2,4.35</span></p>
         
         
         <p id="Ram_2,4.36">
            sītayāpy upavastavyā rajanīyaṃ mayā saha <br />
            evam ṛtvigupādhyāyaiḥ saha mām uktavān pitā //
             <span class="ref">Ram_2,4.36</span></p>
         
         
         <p id="Ram_2,4.37">
            yāni yāny atra yogyāni śvobhāviny abhiṣecane <br />
            tāni me maṅgalāny adya vaidehyāś caiva kāraya //
             <span class="ref">Ram_2,4.37</span></p>
         
         
         <p id="Ram_2,4.38">
            etac chrutvā tu kausalyā cirakālābhikāṅkṣitam <br />
            harṣabāṣpakalaṃ vākyam idaṃ rāmam abhāṣata //
             <span class="ref">Ram_2,4.38</span></p>
         
         
         <p id="Ram_2,4.39">
            vatsa rāma ciraṃ jīva hatās te paripanthinaḥ <br />
            jñātīn me tvaṃ śriyā yuktaḥ sumitrāyāś ca nandaya //
             <span class="ref">Ram_2,4.39</span></p>
         
         
         <p id="Ram_2,4.40">
            kalyāṇe bata nakṣatre mayi jāto 'si putraka <br />
            yena tvayā daśaratho guṇair ārādhitaḥ pitā //
             <span class="ref">Ram_2,4.40</span></p>
         
         
         <p id="Ram_2,4.41">
            amoghaṃ bata me kṣāntaṃ puruṣe puṣkarekṣaṇe <br />
            yeyam ikṣvākurājyaśrīḥ putra tvāṃ saṃśrayiṣyati //
             <span class="ref">Ram_2,4.41</span></p>
         
         
         <p id="Ram_2,4.42">
            ity evam ukto mātredaṃ rāmo bhrātaram abravīt <br />
            prāñjaliṃ prahvam āsīnam abhivīkṣya smayann iva //
             <span class="ref">Ram_2,4.42</span></p>
         
         
         <p id="Ram_2,4.43">
            lakṣmaṇemāṃ mayā sārdhaṃ praśādhi tvaṃ vasuṃdharām <br />
            dvitīyaṃ me 'ntarātmānaṃ tvām iyaṃ śrīr upasthitā //
             <span class="ref">Ram_2,4.43</span></p>
         
         
         <p id="Ram_2,4.44">
            saumitre bhuṅkṣva bhogāṃs tvam iṣṭān rājyaphalāni ca <br />
            jīvitaṃ ca hi rājyaṃ ca tvadartham abhikāmaye //
             <span class="ref">Ram_2,4.44</span></p>
         
         
         <p id="Ram_2,4.45">
            ity uktvā lakṣmaṇaṃ rāmo mātarāv abhivādya ca <br />
            abhyanujñāpya sītāṃ ca jagāma svaṃ niveśanam //
             <span class="ref">Ram_2,4.45</span></p>
         
         
         
         
         
         <p id="Ram_2,5.1">
            saṃdiśya rāmaṃ nṛpatiḥ śvobhāviny abhiṣecane <br />
            purohitaṃ samāhūya vasiṣṭham idam abravīt //
             <span class="ref">Ram_2,5.1</span></p>
         
         
         <p id="Ram_2,5.2">
            gacchopavāsaṃ kākutsthaṃ kārayādya tapodhana <br />
            śrīyaśorājyalābhāya vadhvā saha yatavratam //
             <span class="ref">Ram_2,5.2</span></p>
         
         
         <p id="Ram_2,5.3">
            tatheti ca sa rājānam uktvā vedavidāṃ varaḥ <br />
            svayaṃ vasiṣṭho bhagavān yayau rāmaniveśanam //
             <span class="ref">Ram_2,5.3</span></p>
         
         
         <p id="Ram_2,5.4">
            sa rāmabhavanaṃ prāpya pāṇḍurābhraghanaprabham <br />
            tisraḥ kakṣyā rathenaiva viveśa munisattamaḥ //
             <span class="ref">Ram_2,5.4</span></p>
         
         
         <p id="Ram_2,5.5">
            tam āgatam ṛṣiṃ rāmas tvarann iva sasaṃbhramaḥ <br />
            mānayiṣyan sa mānārhaṃ niścakrāma niveśanāt //
             <span class="ref">Ram_2,5.5</span></p>
         
         
         <p id="Ram_2,5.6">
            abhyetya tvaramāṇaś ca rathābhyāśaṃ manīṣiṇaḥ <br />
            tato 'vatārayāmāsa parigṛhya rathāt svayam //
             <span class="ref">Ram_2,5.6</span></p>
         
         
         <p id="Ram_2,5.7">
            sa cainaṃ praśritaṃ dṛṣṭvā sambhāṣyābhiprasādya ca <br />
            priyārhaṃ harṣayan rāmam ity uvāca purohitaḥ //
             <span class="ref">Ram_2,5.7</span></p>
         
         
         <p id="Ram_2,5.8">
            prasannas te pitā rāma yauvarājyam avāpsyasi <br />
            upavāsaṃ bhavān adya karotu saha sītayā //
             <span class="ref">Ram_2,5.8</span></p>
         
         
         <p id="Ram_2,5.9">
            prātas tvām abhiṣektā hi yauvarājye narādhipaḥ <br />
            pitā daśarathaḥ prītyā yayātiṃ nahuṣo yathā //
             <span class="ref">Ram_2,5.9</span></p>
         
         
         <p id="Ram_2,5.10">
            ity uktvā sa tadā rāmam upavāsaṃ yatavratam <br />
            mantravat kārayāmāsa vaidehyā sahitaṃ muniḥ //
             <span class="ref">Ram_2,5.10</span></p>
         
         
         <p id="Ram_2,5.11">
            tato yathāvad rāmeṇa sa rājño gurur arcitaḥ <br />
            abhyanujñāpya kākutsthaṃ yayau rāmaniveśanāt //
             <span class="ref">Ram_2,5.11</span></p>
         
         
         <p id="Ram_2,5.12">
            suhṛdbhis tatra rāmo 'pi tān anujñāpya sarvaśaḥ <br />
            sabhājito viveśātha tān anujñāpya sarvaśaḥ //
             <span class="ref">Ram_2,5.12</span></p>
         
         
         <p id="Ram_2,5.13">
            hṛṣṭanārīnarayutaṃ rāmaveśma tadā babhau <br />
            yathā mattadvijagaṇaṃ praphullanalinaṃ saraḥ //
             <span class="ref">Ram_2,5.13</span></p>
         
         
         <p id="Ram_2,5.14">
            sa rājabhavanaprakhyāt tasmād rāmaniveśanāt <br />
            nirgatya dadṛśe mārgaṃ vasiṣṭho janasaṃvṛtam //
             <span class="ref">Ram_2,5.14</span></p>
         
         
         <p id="Ram_2,5.15">
            vṛndavṛndair ayodhyāyāṃ rājamārgāḥ samantataḥ <br />
            babhūvur abhisaṃbādhāḥ kutūhalajanair vṛtāḥ //
             <span class="ref">Ram_2,5.15</span></p>
         
         
         <p id="Ram_2,5.16">
            janavṛndormisaṃgharṣaharṣasvanavatas tadā <br />
            babhūva rājamārgasya sāgarasyeva nisvanaḥ //
             <span class="ref">Ram_2,5.16</span></p>
         
         
         <p id="Ram_2,5.17">
            siktasaṃmṛṣṭarathyā hi tad ahar vanamālinī <br />
            āsīd ayodhyā nagarī samucchritagṛhadhvajā //
             <span class="ref">Ram_2,5.17</span></p>
         
         
         <p id="Ram_2,5.18">
            tadā hy ayodhyānilayaḥ sastrībālābalo janaḥ <br />
            rāmābhiṣekam ākāṅkṣann ākāṅkṣann udayaṃ raveḥ //
             <span class="ref">Ram_2,5.18</span></p>
         
         
         <p id="Ram_2,5.19">
            prajālaṃkārabhūtaṃ ca janasyānandavardhanam <br />
            utsuko 'bhūj jano draṣṭuṃ tam ayodhyāmahotsavam //
             <span class="ref">Ram_2,5.19</span></p>
         
         
         <p id="Ram_2,5.20">
            evaṃ taṃ janasambādhaṃ rājamārgaṃ purohitaḥ <br />
            vyūhann iva janaughaṃ taṃ śanai rājakulaṃ yayau //
             <span class="ref">Ram_2,5.20</span></p>
         
         
         <p id="Ram_2,5.21">
            sitābhraśikharaprakhyaṃ prāsādam adhiruhya saḥ <br />
            samiyāya narendreṇa śakreṇeva bṛhaspatiḥ //
             <span class="ref">Ram_2,5.21</span></p>
         
         
         <p id="Ram_2,5.22">
            tam āgatam abhiprekṣya hitvā rājāsanaṃ nṛpaḥ <br />
            papraccha sa ca tasmai tat kṛtam ity abhyavedayat //
             <span class="ref">Ram_2,5.22</span></p>
         
         
         <p id="Ram_2,5.23">
            guruṇā tv abhyanujñāto manujaughaṃ visṛjya tam <br />
            viveśāntaḥpuraṃ rājā siṃho giriguhām iva //
             <span class="ref">Ram_2,5.23</span></p>
         
         
         <p id="Ram_2,5.24">
            tad agryaveṣapramadājanākulaṃ mahendraveśmapratimaṃ niveśanam <br />
            vidīpayaṃś cāru viveśa pārthivaḥ śaśīva tārāgaṇasaṃkulaṃ nabhaḥ //
             <span class="ref">Ram_2,5.24</span></p>
         
         
         
         
         
         <p id="Ram_2,6.1">
            gate purohite rāmaḥ snāto niyatamānasaḥ <br />
            saha patnyā viśālākṣyā nārāyaṇam upāgamat //
             <span class="ref">Ram_2,6.1</span></p>
         
         
         <p id="Ram_2,6.2">
            pragṛhya śirasā pātrīṃ haviṣo vidhivat tadā <br />
            mahate daivatāyājyaṃ juhāva jvalite 'nale //
             <span class="ref">Ram_2,6.2</span></p>
         
         
         <p id="Ram_2,6.3">
            śeṣaṃ ca haviṣas tasya prāśyāśāsyātmanaḥ priyam <br />
            dhyāyan nārāyaṇaṃ devaṃ svāstīrṇe kuśasaṃstare //
             <span class="ref">Ram_2,6.3</span></p>
         
         
         <p id="Ram_2,6.4">
            vāgyataḥ saha vaidehyā bhūtvā niyatamānasaḥ <br />
            śrīmaty āyatane viṣṇoḥ śiśye naravarātmajaḥ //
             <span class="ref">Ram_2,6.4</span></p>
         
         
         <p id="Ram_2,6.5">
            ekayāmāvaśiṣṭāyāṃ rātryāṃ prativibudhya saḥ <br />
            alaṃkāravidhiṃ kṛtsnaṃ kārayāmāsa veśmanaḥ //
             <span class="ref">Ram_2,6.5</span></p>
         
         
         <p id="Ram_2,6.6">
            tatra śṛṇvan sukhā vācaḥ sūtamāgadhabandinām <br />
            pūrvāṃ saṃdhyām upāsīno jajāpa yatamānasaḥ //
             <span class="ref">Ram_2,6.6</span></p>
         
         
         <p id="Ram_2,6.7">
            tuṣṭāva praṇataś caiva śirasā madhusūdanam <br />
            vimalakṣaumasaṃvīto vācayāmāsa ca dvijān //
             <span class="ref">Ram_2,6.7</span></p>
         
         
         <p id="Ram_2,6.8">
            teṣāṃ puṇyāhaghoṣo 'tha gambhīramadhuras tadā <br />
            ayodhyāṃ pūrayāmāsa tūryaghoṣānunāditaḥ //
             <span class="ref">Ram_2,6.8</span></p>
         
         
         <p id="Ram_2,6.9">
            kṛtopavāsaṃ tu tadā vaidehyā saha rāghavam <br />
            ayodhyānilayaḥ śrutvā sarvaḥ pramudito janaḥ //
             <span class="ref">Ram_2,6.9</span></p>
         
         
         <p id="Ram_2,6.10">
            tataḥ paurajanaḥ sarvaḥ śrutvā rāmābhiṣecanam <br />
            prabhātāṃ rajanīṃ dṛṣṭvā cakre śobhāṃ parāṃ punaḥ //
             <span class="ref">Ram_2,6.10</span></p>
         
         
         <p id="Ram_2,6.11">
            sitābhraśikharābheṣu devatāyataneṣu ca <br />
            catuṣpatheṣu rathyāsu caityeṣv aṭṭālakeṣu ca //
             <span class="ref">Ram_2,6.11</span></p>
         
         
         <p id="Ram_2,6.12">
            nānāpaṇyasamṛddheṣu vaṇijām āpaṇeṣu ca <br />
            kuṭumbināṃ samṛddheṣu śrīmatsu bhavaneṣu ca //
             <span class="ref">Ram_2,6.12</span></p>
         
         
         <p id="Ram_2,6.13">
            sabhāsu caiva sarvāsu vṛkṣeṣv ālakṣiteṣu ca <br />
            dhvajāḥ samucchritāś citrāḥ patākāś cābhavaṃs tadā //
             <span class="ref">Ram_2,6.13</span></p>
         
         
         <p id="Ram_2,6.14">
            naṭanartakasaṃghānāṃ gāyakānāṃ ca gāyatām <br />
            manaḥkarṇasukhā vācaḥ śuśruvuś ca tatas tataḥ //
             <span class="ref">Ram_2,6.14</span></p>
         
         
         <p id="Ram_2,6.15">
            rāmābhiṣekayuktāś ca kathāś cakrur mitho janāḥ <br />
            rāmābhiṣeke samprāpte catvareṣu gṛheṣu ca //
             <span class="ref">Ram_2,6.15</span></p>
         
         
         <p id="Ram_2,6.16">
            bālā api krīḍamānā gṛhadvāreṣu saṃghaśaḥ <br />
            rāmābhiṣekasaṃyuktāś cakrur eva mithaḥ kathāḥ //
             <span class="ref">Ram_2,6.16</span></p>
         
         
         <p id="Ram_2,6.17">
            kṛtapuṣpopahāraś ca dhūpagandhādhivāsitaḥ <br />
            rājamārgaḥ kṛtaḥ śrīmān paurai rāmābhiṣecane //
             <span class="ref">Ram_2,6.17</span></p>
         
         
         <p id="Ram_2,6.18">
            prakāśakaraṇārthaṃ ca niśāgamanaśaṅkayā <br />
            dīpavṛkṣāṃs tathā cakrur anu rathyāsu sarvaśaḥ //
             <span class="ref">Ram_2,6.18</span></p>
         
         
         <p id="Ram_2,6.19">
            alaṃkāraṃ purasyaivaṃ kṛtvā tatpuravāsinaḥ <br />
            ākāṅkṣamāṇā rāmasya yauvarājyābhiṣecanam //
             <span class="ref">Ram_2,6.19</span></p>
         
         
         <p id="Ram_2,6.20">
            sametya saṃghaśaḥ sarve catvareṣu sabhāsu ca <br />
            kathayanto mithas tatra praśaśaṃsur janādhipam //
             <span class="ref">Ram_2,6.20</span></p>
         
         
         <p id="Ram_2,6.21">
            aho mahātmā rājāyam ikṣvākukulanandanaḥ <br />
            jñātvā yo vṛddham ātmānaṃ rāmaṃ rājye 'hbiṣekṣyati //
             <span class="ref">Ram_2,6.21</span></p>
         
         
         <p id="Ram_2,6.22">
            sarve hy anugṛhītāḥ sma yan no rāmo mahīpatiḥ <br />
            cirāya bhavitā goptā dṛṣṭalokaparāvaraḥ //
             <span class="ref">Ram_2,6.22</span></p>
         
         
         <p id="Ram_2,6.23">
            anuddhatamanā vidvān dharmātmā bhrātṛvatsalaḥ <br />
            yathā ca bhrātṛṣu snigdhas tathāsmāsv api rāghavaḥ //
             <span class="ref">Ram_2,6.23</span></p>
         
         
         <p id="Ram_2,6.24">
            ciraṃ jīvatu dharmātmā rājā daśaratho 'naghaḥ <br />
            yatprasādenābhiṣiktaṃ rāmaṃ drakṣyāmahe vayam //
             <span class="ref">Ram_2,6.24</span></p>
         
         
         <p id="Ram_2,6.25">
            evaṃvidhaṃ kathayatāṃ paurāṇāṃ śuśruvus tadā <br />
            digbhyo 'pi śrutavṛttāntāḥ prāptā jānapadā janāḥ //
             <span class="ref">Ram_2,6.25</span></p>
         
         
         <p id="Ram_2,6.26">
            te tu digbhyaḥ purīṃ prāptā draṣṭuṃ rāmābhiṣecanam <br />
            rāmasya pūrayāmāsuḥ purīṃ jānapadā janāḥ //
             <span class="ref">Ram_2,6.26</span></p>
         
         
         <p id="Ram_2,6.27">
            janaughais tair visarpadbhiḥ śuśruve tatra nisvanaḥ <br />
            parvasūdīrṇavegasya sāgarasyeva nisvanaḥ //
             <span class="ref">Ram_2,6.27</span></p>
         
         
         <p id="Ram_2,6.28">
            tatas tad indrakṣayasaṃnibhaṃ puraṃ didṛkṣubhir jānapadair upāgataiḥ <br />
            samantataḥ sasvanam ākulaṃ babhau samudrayādobhir ivārṇavodakam //
             <span class="ref">Ram_2,6.28</span></p>
         
         
         
         
         
         <p id="Ram_2,7.1">
            jñātidāsī yato jātā kaikeyyās tu sahoṣitā <br />
            prāsādaṃ candrasaṃkāśam āruroha yadṛcchayā //
             <span class="ref">Ram_2,7.1</span></p>
         
         
         <p id="Ram_2,7.2">
            siktarājapathāṃ kṛtsnāṃ prakīrṇakamalotpalām <br />
            ayodhyāṃ mantharā tasmāt prāsādād anvavaikṣata //
             <span class="ref">Ram_2,7.2</span></p>
         
         
         <p id="Ram_2,7.3">
            patākābhir varārhābhir dhvajaiś ca samalaṃkṛtām <br />
            siktāṃ candanatoyaiś ca śiraḥsnātajanair vṛtām //
             <span class="ref">Ram_2,7.3</span></p>
         
         
         <p id="Ram_2,7.4">
            avidūre sthitāṃ dṛṣṭvā dhātrīṃ papraccha mantharā <br />
            uttamenābhisaṃyuktā harṣeṇārthaparā satī //
             <span class="ref">Ram_2,7.4</span></p>
         
         
         <p id="Ram_2,7.5">
            rāmamātā dhanaṃ kiṃ nu janebhyaḥ samprayacchati <br />
            atimātraṃ praharṣo 'yaṃ kiṃ janasya ca śaṃsa me <br />
            kārayiṣyati kiṃ vāpi samprahṛṣṭo mahīpatiḥ //
             <span class="ref">Ram_2,7.5</span></p>
         
         
         <p id="Ram_2,7.6">
            vidīryamāṇā harṣeṇa dhātrī paramayā mudā <br />
            ācacakṣe 'tha kubjāyai bhūyasīṃ rāghave śriyam //
             <span class="ref">Ram_2,7.6</span></p>
         
         
         <p id="Ram_2,7.7">
            śvaḥ puṣyeṇa jitakrodhaṃ yauvarājyena rāghavam <br />
            rājā daśaratho rāmam abhiṣecayitānagham //
             <span class="ref">Ram_2,7.7</span></p>
         
         
         <p id="Ram_2,7.8">
            dhātryās tu vacanaṃ śrutvā kubjā kṣipram amarṣitā <br />
            kailāsaśikharākārāt prāsādād avarohata //
             <span class="ref">Ram_2,7.8</span></p>
         
         
         <p id="Ram_2,7.9">
            sā dahyamānā kopena mantharā pāpadarśinī <br />
            śayānām etya kaikeyīm idaṃ vacanam abravīt //
             <span class="ref">Ram_2,7.9</span></p>
         
         
         <p id="Ram_2,7.10">
            uttiṣṭha mūḍhe kiṃ śeṣe bhayaṃ tvām abhivartate <br />
            upaplutamahaughena kim ātmānaṃ na budhyase //
             <span class="ref">Ram_2,7.10</span></p>
         
         
         <p id="Ram_2,7.11">
            aniṣṭe subhagākāre saubhāgyena vikatthase <br />
            calaṃ hi tava saubhāgyaṃ nadyāḥ srota ivoṣṇage //
             <span class="ref">Ram_2,7.11</span></p>
         
         
         <p id="Ram_2,7.12">
            evam uktā tu kaikeyī ruṣṭayā paruṣaṃ vacaḥ <br />
            kubjayā pāpadarśinyā viṣādam agamat param //
             <span class="ref">Ram_2,7.12</span></p>
         
         
         <p id="Ram_2,7.13">
            kaikeyī tv abravīt kubjāṃ kaccit kṣemaṃ na manthare <br />
            viṣaṇṇavadanāṃ hi tvāṃ lakṣaye bhṛśaduḥkhitām //
             <span class="ref">Ram_2,7.13</span></p>
         
         
         <p id="Ram_2,7.14">
            mantharā tu vacaḥ śrutvā kaikeyyā madhurākṣaram <br />
            uvāca krodhasaṃyuktā vākyaṃ vākyaviśāradā //
             <span class="ref">Ram_2,7.14</span></p>
         
         
         <p id="Ram_2,7.15">
            sā viṣaṇṇatarā bhūtvā kubjā tasyā hitaiṣiṇī <br />
            viṣādayantī provāca bhedayantī ca rāghavam //
             <span class="ref">Ram_2,7.15</span></p>
         
         
         <p id="Ram_2,7.16">
            akṣemaṃ sumahad devi pravṛttaṃ tvadvināśanam <br />
            rāmaṃ daśaratho rājā yauvarājye 'bhiṣekṣyati //
             <span class="ref">Ram_2,7.16</span></p>
         
         
         <p id="Ram_2,7.17">
            sāsmy agādhe bhaye magnā duḥkhaśokasamanvitā <br />
            dahyamānānaleneva tvaddhitārtham ihāgatā //
             <span class="ref">Ram_2,7.17</span></p>
         
         
         <p id="Ram_2,7.18">
            tava duḥkhena kaikeyi mama duḥkhaṃ mahad bhavet <br />
            tvadvṛddhau mama vṛddhiś ca bhaved atra na saṃśayaḥ //
             <span class="ref">Ram_2,7.18</span></p>
         
         
         <p id="Ram_2,7.19">
            narādhipakule jātā mahiṣī tvaṃ mahīpateḥ <br />
            ugratvaṃ rājadharmāṇāṃ kathaṃ devi na budhyase //
             <span class="ref">Ram_2,7.19</span></p>
         
         
         <p id="Ram_2,7.20">
            dharmavādī śaṭho bhartā ślakṣṇavādī ca dāruṇaḥ <br />
            śuddhabhāve na jānīṣe tenaivam atisaṃdhitā //
             <span class="ref">Ram_2,7.20</span></p>
         
         
         <p id="Ram_2,7.21">
            upasthitaṃ prayuñjānas tvayi sāntvam anarthakam <br />
            arthenaivādya te bhartā kausalyāṃ yojayiṣyati //
             <span class="ref">Ram_2,7.21</span></p>
         
         
         <p id="Ram_2,7.22">
            apavāhya sa duṣṭātmā bharataṃ tava bandhuṣu <br />
            kālyaṃ sthāpayitā rāmaṃ rājye nihatakaṇṭake //
             <span class="ref">Ram_2,7.22</span></p>
         
         
         <p id="Ram_2,7.23">
            śatruḥ patipravādena mātreva hitakāmyayā <br />
            āśīviṣa ivāṅkena bāle paridhṛtas tvayā //
             <span class="ref">Ram_2,7.23</span></p>
         
         
         <p id="Ram_2,7.24">
            yathā hi kuryāt sarpo vā śatrur vā pratyupekṣitaḥ <br />
            rājñā daśarathenādya saputrā tvaṃ tathā kṛtā //
             <span class="ref">Ram_2,7.24</span></p>
         
         
         <p id="Ram_2,7.25">
            pāpenānṛtasāntvena bāle nityaṃ sukhocite <br />
            rāmaṃ sthāpayatā rājye sānubandhā hatā hy asi //
             <span class="ref">Ram_2,7.25</span></p>
         
         
         <p id="Ram_2,7.26">
            sā prāptakālaṃ kaikeyi kṣipraṃ kuru hitaṃ tava <br />
            trāyasva putram ātmānaṃ māṃ ca vismayadarśane //
             <span class="ref">Ram_2,7.26</span></p>
         
         
         <p id="Ram_2,7.27">
            mantharāyā vacaḥ śrutvā śayanāt sa śubhānanā <br />
            evam ābharaṇaṃ tasyai kubjāyai pradadau śubham //
             <span class="ref">Ram_2,7.27</span></p>
         
         
         <p id="Ram_2,7.28">
            dattvā tv ābharaṇaṃ tasyai kubjāyai pramadottamā <br />
            kaikeyī mantharāṃ hṛṣṭā punar evābravīd idam //
             <span class="ref">Ram_2,7.28</span></p>
         
         
         <p id="Ram_2,7.29">
            idaṃ tu manthare mahyam ākhyāsi paramaṃ priyam <br />
            etan me priyam ākhyātuḥ kiṃ vā bhūyaḥ karomi te //
             <span class="ref">Ram_2,7.29</span></p>
         
         
         <p id="Ram_2,7.30">
            rāme vā bharate vāhaṃ viśeṣaṃ nopalakṣaye <br />
            tasmāt tuṣṭāsmi yad rājā rāmaṃ rājye 'bhiṣekṣyati //
             <span class="ref">Ram_2,7.30</span></p>
         
         
         <p id="Ram_2,7.31">
            na me paraṃ kiṃcid itas tvayā punaḥ priyaṃ priyārhe suvacaṃ vaco varam <br />
            tathā hy avocas tvam ataḥ priyottaraṃ varaṃ paraṃ te pradadāmi taṃ vṛṇu //
             <span class="ref">Ram_2,7.31</span></p>
         
         
         
         
         
         <p id="Ram_2,8.1">
            mantharā tv abhyasūyyainām utsṛjyābharaṇaṃ ca tat <br />
            uvācedaṃ tato vākyaṃ kopaduḥkhasamanvitā //
             <span class="ref">Ram_2,8.1</span></p>
         
         
         <p id="Ram_2,8.2">
            harṣaṃ kim idam asthāne kṛtavaty asi bāliśe <br />
            śokasāgaramadhyastham ātmānaṃ nāvabudhyase //
             <span class="ref">Ram_2,8.2</span></p>
         
         
         <p id="Ram_2,8.3">
            subhagā khalu kausalyā yasyāḥ putro 'bhiṣekṣyate <br />
            yauvarājyena mahatā śvaḥ puṣyeṇa dvijottamaiḥ //
             <span class="ref">Ram_2,8.3</span></p>
         
         
         <p id="Ram_2,8.4">
            prāptāṃ sumahatīṃ prītiṃ pratītāṃ tāṃ hatadviṣam <br />
            upasthāsyasi kausalyāṃ dāsīva tvaṃ kṛtāñjaliḥ //
             <span class="ref">Ram_2,8.4</span></p>
         
         
         <p id="Ram_2,8.5">
            hṛṣṭāḥ khalu bhaviṣyanti rāmasya paramāḥ striyaḥ <br />
            aprahṛṣṭā bhaviṣyanti snuṣās te bharatakṣaye //
             <span class="ref">Ram_2,8.5</span></p>
         
         
         <p id="Ram_2,8.6">
            tāṃ dṛṣṭvā paramaprītāṃ bruvantīṃ mantharāṃ tataḥ <br />
            rāmasyaiva guṇān devī kaikeyī praśaśaṃsa ha //
             <span class="ref">Ram_2,8.6</span></p>
         
         
         <p id="Ram_2,8.7">
            dharmajño gurubhir dāntaḥ kṛtajñaḥ satyavāk śuciḥ <br />
            rāmo rājñaḥ suto jyeṣṭho yauvarājyam ato 'rhati //
             <span class="ref">Ram_2,8.7</span></p>
         
         
         <p id="Ram_2,8.8">
            bhrātṝn bhṛtyāṃś ca dīrghāyuḥ pitṛvat pālayiṣyati <br />
            saṃtapyase kathaṃ kubje śrutvā rāmābhiṣecanam //
             <span class="ref">Ram_2,8.8</span></p>
         
         
         <p id="Ram_2,8.9">
            bharataś cāpi rāmasya dhruvaṃ varṣaśatāt param <br />
            pitṛpaitāmahaṃ rājyam avāpsyati nararṣabhaḥ //
             <span class="ref">Ram_2,8.9</span></p>
         
         
         <p id="Ram_2,8.10">
            sā tvam abhyudaye prāpte vartamāne ca manthare <br />
            bhaviṣyati ca kalyāṇe kimarthaṃ paritapyase <br />
            kausalyāto 'tiriktaṃ ca sa tu śuśrūṣate hi mām //
             <span class="ref">Ram_2,8.10</span></p>
         
         
         <p id="Ram_2,8.11">
            kaikeyyā vacanaṃ śrutvā mantharā bhṛśaduḥkhitā <br />
            dīrgham uṣṇaṃ viniḥśvasya kaikeyīm idam abravīt //
             <span class="ref">Ram_2,8.11</span></p>
         
         
         <p id="Ram_2,8.12">
            anarthadarśinī maurkhyān nātmānam avabudhyase <br />
            śokavyasanavistīrṇe majjantī duḥkhasāgare //
             <span class="ref">Ram_2,8.12</span></p>
         
         
         <p id="Ram_2,8.13">
            bhavitā rāghavo rājā rāghavasya ca yaḥ sutaḥ <br />
            rājavaṃśāt tu bharataḥ kaikeyi parihāsyate //
             <span class="ref">Ram_2,8.13</span></p>
         
         
         <p id="Ram_2,8.14">
            na hi rājñaḥ sutāḥ sarve rājye tiṣṭhanti bhāmini <br />
            sthāpyamāneṣu sarveṣu sumahān anayo bhavet //
             <span class="ref">Ram_2,8.14</span></p>
         
         
         <p id="Ram_2,8.15">
            tasmāj jyeṣṭhe hi kaikeyi rājyatantrāṇi pārthivāḥ <br />
            sthāpayanty anavadyāṅgi guṇavatsv itareṣv api //
             <span class="ref">Ram_2,8.15</span></p>
         
         
         <p id="Ram_2,8.16">
            asāv atyantanirbhagnas tava putro bhaviṣyati <br />
            anāthavat sukhebhyaś ca rājavaṃśāc ca vatsale //
             <span class="ref">Ram_2,8.16</span></p>
         
         
         <p id="Ram_2,8.17">
            sāhaṃ tvadarthe samprāptā tvaṃ tu māṃ nāvabudhyase <br />
            sapatnivṛddhau yā me tvaṃ pradeyaṃ dātum icchasi //
             <span class="ref">Ram_2,8.17</span></p>
         
         
         <p id="Ram_2,8.18">
            dhruvaṃ tu bharataṃ rāmaḥ prāpya rājyam akaṇṭakam <br />
            deśāntaraṃ nāyayitvā lokāntaram athāpi vā //
             <span class="ref">Ram_2,8.18</span></p>
         
         
         <p id="Ram_2,8.19">
            bāla eva hi mātulyaṃ bharato nāyitas tvayā <br />
            saṃnikarṣāc ca sauhārdaṃ jāyate sthāvareṣv api //
             <span class="ref">Ram_2,8.19</span></p>
         
         
         <p id="Ram_2,8.20">
            goptā hi rāmaṃ saumitrir lakṣmaṇaṃ cāpi rāghavaḥ <br />
            aśvinor iva saubhrātraṃ tayor lokeṣu viśrutam //
             <span class="ref">Ram_2,8.20</span></p>
         
         
         <p id="Ram_2,8.21">
            tasmān na lakṣmaṇe rāmaḥ pāpaṃ kiṃcit kariṣyati <br />
            rāmas tu bharate pāpaṃ kuryād iti na saṃśayaḥ //
             <span class="ref">Ram_2,8.21</span></p>
         
         
         <p id="Ram_2,8.22">
            tasmād rājagṛhād eva vanaṃ gacchatu te sutaḥ <br />
            etaddhi rocate mahyaṃ bhṛśaṃ cāpi hitaṃ tava //
             <span class="ref">Ram_2,8.22</span></p>
         
         
         <p id="Ram_2,8.23">
            evaṃ te jñātipakṣasya śreyaś caiva bhaviṣyati <br />
            yadi ced bharato dharmāt pitryaṃ rājyam avāpsyati //
             <span class="ref">Ram_2,8.23</span></p>
         
         
         <p id="Ram_2,8.24">
            sa te sukhocito bālo rāmasya sahajo ripuḥ <br />
            samṛddhārthasya naṣṭārtho jīviṣyati kathaṃ vaśe //
             <span class="ref">Ram_2,8.24</span></p>
         
         
         <p id="Ram_2,8.25">
            abhidrutam ivāraṇye siṃhena gajayūthapam <br />
            pracchādyamānaṃ rāmeṇa bharataṃ trātum arhasi //
             <span class="ref">Ram_2,8.25</span></p>
         
         
         <p id="Ram_2,8.26">
            darpān nirākṛtā pūrvaṃ tvayā saubhāgyavattayā <br />
            rāmamātā sapatnī te kathaṃ vairaṃ na yātayet //
             <span class="ref">Ram_2,8.26</span></p>
         
         
         <p id="Ram_2,8.27">
            yadā hi rāmaḥ pṛthivīm avāpsyati dhruvaṃ pranaṣṭo bharato bhaviṣyati <br />
            ato hi saṃcintaya rājyam ātmaje parasya cādyaiva vivāsakāraṇam //
             <span class="ref">Ram_2,8.27</span></p>
         
         
         
         
         
         <p id="Ram_2,9.1">
            evam uktā tu kaikeyī krodhena jvalitānanā <br />
            dīrgham uṣṇaṃ viniḥśvasya mantharām idam abravīt //
             <span class="ref">Ram_2,9.1</span></p>
         
         
         <p id="Ram_2,9.2">
            adya rāmam itaḥ kṣipraṃ vanaṃ prasthāpayāmy aham <br />
            yauvarājyena bharataṃ kṣipram evābhiṣecaye //
             <span class="ref">Ram_2,9.2</span></p>
         
         
         <p id="Ram_2,9.3">
            idaṃ tv idānīṃ saṃpaśya kenopāyena manthare <br />
            bharataḥ prāpnuyād rājyaṃ na tu rāmaḥ kathaṃcana //
             <span class="ref">Ram_2,9.3</span></p>
         
         
         <p id="Ram_2,9.4">
            evam uktā tayā devyā mantharā pāpadarśinī <br />
            rāmārtham upahiṃsantī kaikeyīm idam abravīt //
             <span class="ref">Ram_2,9.4</span></p>
         
         
         <p id="Ram_2,9.5">
            hantedānīṃ pravakṣyāmi kaikeyi śrūyatāṃ ca me <br />
            yathā te bharato rājyaṃ putraḥ prāpsyati kevalam //
             <span class="ref">Ram_2,9.5</span></p>
         
         
         <p id="Ram_2,9.6">
            śrutvaivaṃ vacanaṃ tasyā mantharāyās tu kaikayī <br />
            kiṃcid utthāya śayanāt svāstīrṇād idam abravīt //
             <span class="ref">Ram_2,9.6</span></p>
         
         
         <p id="Ram_2,9.7">
            kathaya tvaṃ mamopāyaṃ kenopāyena manthare <br />
            bharataḥ prāpnuyād rājyaṃ na tu rāmaḥ kathaṃcana //
             <span class="ref">Ram_2,9.7</span></p>
         
         
         <p id="Ram_2,9.8">
            evam uktā tayā devyā mantharā pāpadarśinī <br />
            rāmārtham upahiṃsantī kubjā vacanam abravīt //
             <span class="ref">Ram_2,9.8</span></p>
         
         
         <p id="Ram_2,9.9">
            tava devāsure yuddhe saha rājarṣibhiḥ patiḥ <br />
            agacchat tvām upādāya devarājasya sāhyakṛt //
             <span class="ref">Ram_2,9.9</span></p>
         
         
         <p id="Ram_2,9.10">
            diśam āsthāya kaikeyi dakṣiṇāṃ daṇḍakān prati <br />
            vaijayantam iti khyātaṃ puraṃ yatra timidhvajaḥ //
             <span class="ref">Ram_2,9.10</span></p>
         
         
         <p id="Ram_2,9.11">
            sa śambara iti khyātaḥ śatamāyo mahāsuraḥ <br />
            dadau śakrasya saṃgrāmaṃ devasaṃghair anirjitaḥ //
             <span class="ref">Ram_2,9.11</span></p>
         
         
         <p id="Ram_2,9.12">
            tasmin mahati saṃgrāme rājā daśarathas tadā <br />
            apavāhya tvayā devi saṃgrāmān naṣṭacetanaḥ //
             <span class="ref">Ram_2,9.12</span></p>
         
         
         <p id="Ram_2,9.13">
            tatrāpi vikṣataḥ śastraiḥ patis te rakṣitas tvayā <br />
            tuṣṭena tena dattau te dvau varau śubhadarśane //
             <span class="ref">Ram_2,9.13</span></p>
         
         
         <p id="Ram_2,9.14">
            sa tvayoktaḥ patir devi yadeccheyaṃ tadā varau <br />
            gṛhṇīyām iti tat tena tathety uktaṃ mahātmanā <br />
            anabhijñā hy ahaṃ devi tvayaiva kathitaṃ purā //
             <span class="ref">Ram_2,9.14</span></p>
         
         
         <p id="Ram_2,9.15">
            tau varau yāca bhartāraṃ bharatasyābhiṣecanam <br />
            pravrājanaṃ ca rāmasya tvaṃ varṣāṇi caturdaśa //
             <span class="ref">Ram_2,9.15</span></p>
         
         
         <p id="Ram_2,9.16">
            krodhāgāraṃ praviśyādya kruddhevāśvapateḥ sute <br />
            śeṣvān antarhitāyāṃ tvaṃ bhūmau malinavāsinī <br />
            mā smainaṃ pratyudīkṣethā mā cainam abhibhāṣathāḥ //
             <span class="ref">Ram_2,9.16</span></p>
         
         
         <p id="Ram_2,9.17">
            dayitā tvaṃ sadā bhartur atra me nāsti saṃśayaḥ <br />
            tvatkṛte ca mahārājo viśed api hutāśanam //
             <span class="ref">Ram_2,9.17</span></p>
         
         
         <p id="Ram_2,9.18">
            na tvāṃ krodhayituṃ śakto na kruddhāṃ pratyudīkṣitum <br />
            tava priyārthaṃ rājā hi prāṇān api parityajet //
             <span class="ref">Ram_2,9.18</span></p>
         
         
         <p id="Ram_2,9.19">
            na hy atikramituṃ śaktas tava vākyaṃ mahīpatiḥ <br />
            mandasvabhāve budhyasva saubhāgyabalam ātmanaḥ //
             <span class="ref">Ram_2,9.19</span></p>
         
         
         <p id="Ram_2,9.20">
            maṇimuktāsuvarṇāni ratnāni vividhāni ca <br />
            dadyād daśaratho rājā mā sma teṣu manaḥ kṛthāḥ //
             <span class="ref">Ram_2,9.20</span></p>
         
         
         <p id="Ram_2,9.21">
            yau tau devāsure yuddhe varau daśaratho 'dadāt <br />
            tau smāraya mahābhāge so 'rtho mā tvām atikramet //
             <span class="ref">Ram_2,9.21</span></p>
         
         
         <p id="Ram_2,9.22">
            yadā tu te varaṃ dadyāt svayam utthāpya rāghavaḥ <br />
            vyavasthāpya mahārājaṃ tvam imaṃ vṛṇuyā varam //
             <span class="ref">Ram_2,9.22</span></p>
         
         
         <p id="Ram_2,9.23">
            rāmaṃ pravrājayāraṇye nava varṣāṇi pañca ca <br />
            bharataḥ kriyatāṃ rājā pṛthivyāṃ pārthivarṣabhaḥ //
             <span class="ref">Ram_2,9.23</span></p>
         
         
         <p id="Ram_2,9.24">
            evaṃ pravrājitaś caiva rāmo 'rāmo bhaviṣyati <br />
            bharataś ca hatāmitras tava rājā bhaviṣyati //
             <span class="ref">Ram_2,9.24</span></p>
         
         
         <p id="Ram_2,9.25">
            yena kālena rāmaś ca vanāt pratyāgamiṣyati <br />
            tena kālena putras te kṛtamūlo bhaviṣyati <br />
            saṃgṛhītamanuṣyaś ca suhṛdbhiḥ sārdham ātmavān //
             <span class="ref">Ram_2,9.25</span></p>
         
         
         <p id="Ram_2,9.26">
            prāptakālaṃ tu te manye rājānaṃ vītasādhvasā <br />
            rāmābhiṣekasaṃkalpān nigṛhya vinivartaya //
             <span class="ref">Ram_2,9.26</span></p>
         
         
         <p id="Ram_2,9.27">
            anartham artharūpeṇa grāhitā sā tatas tayā <br />
            hṛṣṭā pratītā kaikeyī mantharām idam abravīt //
             <span class="ref">Ram_2,9.27</span></p>
         
         
         <p id="Ram_2,9.28">
            kubje tvāṃ nābhijānāmi śreṣṭhāṃ śreṣṭhābhidhāyinīm <br />
            pṛthivyām asi kubjānām uttamā buddhiniścaye //
             <span class="ref">Ram_2,9.28</span></p>
         
         
         <p id="Ram_2,9.29">
            tvam eva tu mamārtheṣu nityayuktā hitaiṣiṇī <br />
            nāhaṃ samavabudhyeyaṃ kubje rājñaś cikīrṣitam //
             <span class="ref">Ram_2,9.29</span></p>
         
         
         <p id="Ram_2,9.30">
            santi duḥsaṃsthitāḥ kubjā vakrāḥ paramapāpikāḥ <br />
            tvaṃ padmam iva vātena saṃnatā priyadarśanā //
             <span class="ref">Ram_2,9.30</span></p>
         
         
         <p id="Ram_2,9.31">
            uras te 'bhiniviṣṭaṃ vai yāvat skandhāt samunnatam <br />
            adhastāc codaraṃ śāntaṃ sunābham iva lajjitam //
             <span class="ref">Ram_2,9.31</span></p>
         
         
         <p id="Ram_2,9.32">
            jaghanaṃ tava nirghuṣṭaṃ raśanādāmaśobhitam <br />
            jaṅghe bhṛśam upanyaste pādau cāpy āyatāv ubhau //
             <span class="ref">Ram_2,9.32</span></p>
         
         
         <p id="Ram_2,9.33">
            tvam āyatābhyāṃ sakthibhyāṃ manthare kṣaumavāsini <br />
            agrato mama gacchantī rājahaṃsīva rājase //
             <span class="ref">Ram_2,9.33</span></p>
         
         
         <p id="Ram_2,9.34">
            tavedaṃ sthagu yad dīrghaṃ rathaghoṇam ivāyatam <br />
            matayaḥ kṣatravidyāś ca māyāś cātra vasanti te //
             <span class="ref">Ram_2,9.34</span></p>
         
         
         <p id="Ram_2,9.35">
            atra te pratimokṣyāmi mālāṃ kubje hiraṇmayīm <br />
            abhiṣikte ca bharate rāghave ca vanaṃ gate //
             <span class="ref">Ram_2,9.35</span></p>
         
         
         <p id="Ram_2,9.36">
            jātyena ca suvarṇena suniṣṭaptena sundari <br />
            labdhārthā ca pratītā ca lepayiṣyāmi te sthagu //
             <span class="ref">Ram_2,9.36</span></p>
         
         
         <p id="Ram_2,9.37">
            mukhe ca tilakaṃ citraṃ jātarūpamayaṃ śubham <br />
            kārayiṣyāmi te kubje śubhāny ābharaṇāni ca //
             <span class="ref">Ram_2,9.37</span></p>
         
         
         <p id="Ram_2,9.38">
            paridhāya śubhe vastre devateva cariṣyasi <br />
            candram āhvayamānena mukhenāpratimānanā <br />
            gamiṣyasi gatiṃ mukhyāṃ garvayantī dviṣajjanam //
             <span class="ref">Ram_2,9.38</span></p>
         
         
         <p id="Ram_2,9.39">
            tavāpi kubjāḥ kubjāyāḥ sarvābharaṇabhūṣitāḥ <br />
            pādau paricariṣyanti yathaiva tvaṃ sadā mama //
             <span class="ref">Ram_2,9.39</span></p>
         
         
         <p id="Ram_2,9.40">
            iti praśasyamānā sā kaikeyīm idam abravīt <br />
            śayānāṃ śayane śubhre vedyām agniśikhām iva //
             <span class="ref">Ram_2,9.40</span></p>
         
         
         <p id="Ram_2,9.41">
            gatodake setubandho na kalyāṇi vidhīyate <br />
            uttiṣṭha kuru kalyāṇaṃ rājānam anudarśaya //
             <span class="ref">Ram_2,9.41</span></p>
         
         
         <p id="Ram_2,9.42">
            tathā protsāhitā devī gatvā mantharayā saha <br />
            krodhāgāraṃ viśālākṣī saubhāgyamadagarvitā //
             <span class="ref">Ram_2,9.42</span></p>
         
         
         <p id="Ram_2,9.43">
            anekaśatasāhasraṃ muktāhāraṃ varāṅganā <br />
            avamucya varārhāṇi śubhāny ābharaṇāni ca //
             <span class="ref">Ram_2,9.43</span></p>
         
         
         <p id="Ram_2,9.44">
            tato hemopamā tatra kubjā vākyavaśaṃ gatā <br />
            saṃviśya bhūmau kaikeyī mantharām idam abravīt //
             <span class="ref">Ram_2,9.44</span></p>
         
         
         <p id="Ram_2,9.45">
            iha vā māṃ mṛtāṃ kubje nṛpāyāvedayiṣyasi <br />
            vanaṃ tu rāghave prāpte bharataḥ prāpsyati kṣitim //
             <span class="ref">Ram_2,9.45</span></p>
         
         
         <p id="Ram_2,9.46">
            athaitad uktvā vacanaṃ sudāruṇaṃ nidhāya sarvābharaṇāni bhāminī <br />
            asaṃvṛtām āstaraṇena medinīṃ tadādhiśiśye patiteva kiṃnarī //
             <span class="ref">Ram_2,9.46</span></p>
         
         
         <p id="Ram_2,9.47">
            udīrṇasaṃrambhatamovṛtānanā tathāvamuktottamamālyabhūṣaṇā <br />
            narendrapatnī vimanā babhūva sā tamovṛtā dyaur iva magnatārakā //
             <span class="ref">Ram_2,9.47</span></p>
         
         
         
         
         
         <p id="Ram_2,10.1">
            ājñāpya tu mahārājo rāghavasyābhiṣecanam <br />
            priyārhāṃ priyam ākhyātuṃ viveśāntaḥpuraṃ vaśī //
             <span class="ref">Ram_2,10.1</span></p>
         
         
         <p id="Ram_2,10.2">
            tāṃ tatra patitāṃ bhūmau śayānām atathocitām <br />
            pratapta iva duḥkhena so 'paśyaj jagatīpatiḥ //
             <span class="ref">Ram_2,10.2</span></p>
         
         
         <p id="Ram_2,10.3">
            sa vṛddhas taruṇīṃ bhāryāṃ prāṇebhyo 'pi garīyasīm <br />
            apāpaḥ pāpasaṃkalpāṃ dadarśa dharaṇītale //
             <span class="ref">Ram_2,10.3</span></p>
         
         
         <p id="Ram_2,10.4">
            kareṇum iva digdhena viddhāṃ mṛgayuṇā vane <br />
            mahāgaja ivāraṇye snehāt parimamarśa tām //
             <span class="ref">Ram_2,10.4</span></p>
         
         
         <p id="Ram_2,10.5">
            parimṛśya ca pāṇibhyām abhisaṃtrastacetanaḥ <br />
            kāmī kamalapattrākṣīm uvāca vanitām idam //
             <span class="ref">Ram_2,10.5</span></p>
         
         
         <p id="Ram_2,10.6">
            na te 'ham abhijānāmi krodham ātmani saṃśritam <br />
            devi kenābhiyuktāsi kena vāsi vimānitā //
             <span class="ref">Ram_2,10.6</span></p>
         
         
         <p id="Ram_2,10.7">
            yad idaṃ mama duḥkhāya śeṣe kalyāṇi pāṃsuṣu <br />
            bhūmau śeṣe kimarthaṃ tvaṃ mayi kalyāṇacetasi <br />
            bhūtopahatacitteva mama cittapramāthinī //
             <span class="ref">Ram_2,10.7</span></p>
         
         
         <p id="Ram_2,10.8">
            santi me kuśalā vaidyā abhituṣṭāś ca sarvaśaḥ <br />
            sukhitāṃ tvāṃ kariṣyanti vyādhim ācakṣva bhāmini //
             <span class="ref">Ram_2,10.8</span></p>
         
         
         <p id="Ram_2,10.9">
            kasya vā te priyaṃ kāryaṃ kena vā vipriyaṃ kṛtam <br />
            kaḥ priyaṃ labhatām adya ko vā sumahad apriyam //
             <span class="ref">Ram_2,10.9</span></p>
         
         
         <p id="Ram_2,10.10">
            avadhyo vadhyatāṃ ko vā vadhyaḥ ko vā vimucyatām <br />
            daridraḥ ko bhavatv āḍhyo dravyavān vāpy akiñcanaḥ //
             <span class="ref">Ram_2,10.10</span></p>
         
         
         <p id="Ram_2,10.11">
            ahaṃ caiva madīyāś ca sarve tava vaśānugāḥ <br />
            na te kaṃcid abhiprāyaṃ vyāhantum aham utsahe //
             <span class="ref">Ram_2,10.11</span></p>
         
         
         <p id="Ram_2,10.12">
            ātmano jīvitenāpi brūhi yan manasecchasi <br />
            yāvad āvartate cakraṃ tāvatī me vasuṃdharā //
             <span class="ref">Ram_2,10.12</span></p>
         
         
         <p id="Ram_2,10.13">
            tathoktā sā samāśvastā vaktukāmā tad apriyam <br />
            paripīḍayituṃ bhūyo bhartāram upacakrame //
             <span class="ref">Ram_2,10.13</span></p>
         
         
         <p id="Ram_2,10.14">
            nāsmi viprakṛtā deva kenacin na vimānitā <br />
            abhiprāyas tu me kaścit tam icchāmi tvayā kṛtam //
             <span class="ref">Ram_2,10.14</span></p>
         
         
         <p id="Ram_2,10.15">
            pratijñāṃ pratijānīṣva yadi tvaṃ kartum icchasi <br />
            atha tad vyāhariṣyāmi yad abhiprārthitaṃ mayā //
             <span class="ref">Ram_2,10.15</span></p>
         
         
         <p id="Ram_2,10.16">
            evam uktas tayā rājā priyayā strīvaśaṃ gataḥ <br />
            tām uvāca mahātejāḥ kaikeyīm īṣadutsmitaḥ //
             <span class="ref">Ram_2,10.16</span></p>
         
         
         <p id="Ram_2,10.17">
            avalipte na jānāsi tvattaḥ priyataro mama <br />
            manujo manujavyāghrād rāmād anyo na vidyate //
             <span class="ref">Ram_2,10.17</span></p>
         
         
         <p id="Ram_2,10.18">
            bhadre hṛdayam apy etad anumṛśyoddharasva me <br />
            etat samīkṣya kaikeyi brūhi yat sādhu manyase //
             <span class="ref">Ram_2,10.18</span></p>
         
         
         <p id="Ram_2,10.19">
            balam ātmani paśyantī na māṃ śaṅkitum arhasi <br />
            kariṣyāmi tava prītiṃ sukṛtenāpi te śape //
             <span class="ref">Ram_2,10.19</span></p>
         
         
         <p id="Ram_2,10.20">
            tena vākyena saṃhṛṣṭā tam abhiprāyam ātmanaḥ <br />
            vyājahāra mahāghoram abhyāgatam ivāntakam //
             <span class="ref">Ram_2,10.20</span></p>
         
         
         <p id="Ram_2,10.21">
            yathākrameṇa śapasi varaṃ mama dadāsi ca <br />
            tac chṛṇvantu trayastriṃśad devāḥ sendrapurogamāḥ //
             <span class="ref">Ram_2,10.21</span></p>
         
         
         <p id="Ram_2,10.22">
            candrādityau nabhaś caiva grahā rātryahanī diśaḥ <br />
            jagac ca pṛthivī caiva sagandharvā sarākṣasā //
             <span class="ref">Ram_2,10.22</span></p>
         
         
         <p id="Ram_2,10.23">
            niśācarāṇi bhūtāni gṛheṣu gṛhadevatāḥ <br />
            yāni cānyāni bhūtāni jānīyur bhāṣitaṃ tava //
             <span class="ref">Ram_2,10.23</span></p>
         
         
         <p id="Ram_2,10.24">
            satyasaṃdho mahātejā dharmajñaḥ susamāhitaḥ <br />
            varaṃ mama dadāty eṣa tan me śṛṇvantu devatāḥ //
             <span class="ref">Ram_2,10.24</span></p>
         
         
         <p id="Ram_2,10.25">
            iti devī maheṣvāsaṃ parigṛhyābhiśasya ca <br />
            tataḥ param uvācedaṃ varadaṃ kāmamohitam //
             <span class="ref">Ram_2,10.25</span></p>
         
         
         <p id="Ram_2,10.26">
            varau yau me tvayā deva tadā dattau mahīpate <br />
            tau tāvad aham adyaiva vakṣyāmi śṛṇu me vacaḥ //
             <span class="ref">Ram_2,10.26</span></p>
         
         
         <p id="Ram_2,10.27">
            abhiṣekasamārambho rāghavasyopakalpitaḥ <br />
            anenaivābhiṣekeṇa bharato me 'bhiṣicyatām //
             <span class="ref">Ram_2,10.27</span></p>
         
         
         <p id="Ram_2,10.28">
            nava pañca ca varṣāṇi daṇḍakāraṇyam āśritaḥ <br />
            cīrājinajaṭādhārī rāmo bhavatu tāpasaḥ //
             <span class="ref">Ram_2,10.28</span></p>
         
         
         <p id="Ram_2,10.29">
            bharato bhajatām adya yauvarājyam akaṇṭakam <br />
            adya caiva hi paśyeyaṃ prayāntaṃ rāghavaṃ vane //
             <span class="ref">Ram_2,10.29</span></p>
         
         
         <p id="Ram_2,10.30">
            tataḥ śrutvā mahārāja kaikeyyā dāruṇaṃ vacaḥ <br />
            vyathito vilavaś caiva vyāghrīṃ dṛṣṭvā yathā mṛgaḥ //
             <span class="ref">Ram_2,10.30</span></p>
         
         
         <p id="Ram_2,10.31">
            asaṃvṛtāyām āsīno jagatyāṃ dīrgham ucchvasan <br />
            aho dhig iti sāmarṣo vācam uktvā narādhipaḥ <br />
            moham āpedivān bhūyaḥ śokopahatacetanaḥ //
             <span class="ref">Ram_2,10.31</span></p>
         
         
         <p id="Ram_2,10.32">
            cireṇa tu nṛpaḥ saṃjñāṃ pratilabhya suduḥkhitaḥ <br />
            kaikeyīm abravīt kruddhaḥ pradahann iva cakṣuṣā //
             <span class="ref">Ram_2,10.32</span></p>
         
         
         <p id="Ram_2,10.33">
            nṛśaṃse duṣṭacāritre kulasyāsya vināśini <br />
            kiṃ kṛtaṃ tava rāmeṇa pāpe pāpaṃ mayāpi vā //
             <span class="ref">Ram_2,10.33</span></p>
         
         
         <p id="Ram_2,10.34">
            sadā te jananītulyāṃ vṛttiṃ vahati rāghavaḥ <br />
            tasyaiva tvam anarthāya kiṃnimittam ihodyatā //
             <span class="ref">Ram_2,10.34</span></p>
         
         
         <p id="Ram_2,10.35">
            tvaṃ mayātmavināśāya bhavanaṃ svaṃ praveśitā <br />
            avijñānān nṛpasutā vyālī tīkṣṇaviṣā yathā //
             <span class="ref">Ram_2,10.35</span></p>
         
         
         <p id="Ram_2,10.36">
            jīvaloko yadā sarvo rāmasyeha guṇastavam <br />
            aparādhaṃ kam uddiśya tyakṣyāmīṣṭam ahaṃ sutam //
             <span class="ref">Ram_2,10.36</span></p>
         
         
         <p id="Ram_2,10.37">
            kausalyāṃ vā sumitrāṃ vā tyajeyam api vā śriyam <br />
            jīvitaṃ vātmano rāmaṃ na tv eva pitṛvatsalam //
             <span class="ref">Ram_2,10.37</span></p>
         
         
         <p id="Ram_2,10.38">
            parā bhavati me prītir dṛṣṭvā tanayam agrajam <br />
            apaśyatas tu me rāmaṃ naṣṭā bhavati cetanā //
             <span class="ref">Ram_2,10.38</span></p>
         
         
         <p id="Ram_2,10.39">
            tiṣṭhel loko vinā sūryaṃ sasyaṃ vā salilaṃ vinā <br />
            na tu rāmaṃ vinā dehe tiṣṭhet tu mama jīvitam //
             <span class="ref">Ram_2,10.39</span></p>
         
         
         <p id="Ram_2,10.40">
            tad alaṃ tyajyatām eṣa niścayaḥ pāpaniścaye <br />
            api te caraṇau mūrdhnā spṛśāmy eṣa prasīda me //
             <span class="ref">Ram_2,10.40</span></p>
         
         
         <p id="Ram_2,10.41">
            sa bhūmipālo vilapann anāthavat striyā gṛhīto hṛdaye 'timātrayā <br />
            papāta devyāś caraṇau prasāritāv ubhāv asaṃspṛśya yathāturas tathā //
             <span class="ref">Ram_2,10.41</span></p>
         
         
         
         
         
         <p id="Ram_2,11.1">
            atadarhaṃ mahārājaṃ śayānam atathocitam <br />
            yayātim iva puṇyānte devalokāt paricyutam //
             <span class="ref">Ram_2,11.1</span></p>
         
         
         <p id="Ram_2,11.2">
            anartharūpā siddhārthā abhītā bhayadarśinī <br />
            punar ākārayāmāsa tam eva varam aṅganā //
             <span class="ref">Ram_2,11.2</span></p>
         
         
         <p id="Ram_2,11.3">
            tvaṃ katthase mahārāja satyavādī dṛḍhavrataḥ <br />
            mama cemaṃ varaṃ kasmād vidhārayitum icchasi //
             <span class="ref">Ram_2,11.3</span></p>
         
         
         <p id="Ram_2,11.4">
            evam uktas tu kaikeyyā rājā daśarathas tadā <br />
            pratyuvāca tataḥ kruddho muhūrtaṃ vihvalann iva //
             <span class="ref">Ram_2,11.4</span></p>
         
         
         <p id="Ram_2,11.5">
            mṛte mayi gate rāme vanaṃ manujapuṃgave <br />
            hantānārye mamāmitre rāmaḥ pravrājito vanam //
             <span class="ref">Ram_2,11.5</span></p>
         
         
         <p id="Ram_2,11.6">
            yadi satyaṃ bravīmy etat tad asatyaṃ bhaviṣyati <br />
            akīrtir atulā loke dhruvaṃ paribhavaś ca me //
             <span class="ref">Ram_2,11.6</span></p>
         
         
         <p id="Ram_2,11.7">
            tathā vilapatas tasya paribhramitacetasaḥ <br />
            astam abhyagamat sūryo rajanī cābhyavartata //
             <span class="ref">Ram_2,11.7</span></p>
         
         
         <p id="Ram_2,11.8">
            sa triyāmā tathārtasya candramaṇḍalamaṇḍitā <br />
            rājño vilapamānasya na vyabhāsata śarvarī //
             <span class="ref">Ram_2,11.8</span></p>
         
         
         <p id="Ram_2,11.9">
            tathaivoṣṇaṃ viniḥśvasya vṛddho daśaratho nṛpaḥ <br />
            vilalāpārtavad duḥkhaṃ gaganāsaktalocanaḥ //
             <span class="ref">Ram_2,11.9</span></p>
         
         
         <p id="Ram_2,11.10">
            na prabhātaṃ tvayecchāmi mayāyaṃ racito 'ñjaliḥ <br />
            atha vā gamyatāṃ śīghraṃ nāham icchāmi nirghṛṇām <br />
            nṛśaṃsāṃ kaikeyīṃ draṣṭuṃ yat kṛte vyasanaṃ mahat //
             <span class="ref">Ram_2,11.10</span></p>
         
         
         <p id="Ram_2,11.11">
            evam uktvā tato rājā kaikeyīṃ saṃyatāñjaliḥ <br />
            prasādayāmāsa punaḥ kaikeyīṃ cedam abravīt //
             <span class="ref">Ram_2,11.11</span></p>
         
         
         <p id="Ram_2,11.12">
            sādhuvṛttasya dīnasya tvadgatasya gatāyuṣaḥ <br />
            prasādaḥ kriyatāṃ devi bhadre rājño viśeṣataḥ //
             <span class="ref">Ram_2,11.12</span></p>
         
         
         <p id="Ram_2,11.13">
            śūnyena khalu suśroṇi mayedaṃ samudāhṛtam <br />
            kuru sādhu prasādaṃ me bāle sahṛdayā hy asi //
             <span class="ref">Ram_2,11.13</span></p>
         
         
         <p id="Ram_2,11.14">
            viśuddhabhāvasya hi duṣṭabhāvā tāmrekṣaṇasyāśrukalasya rājñaḥ <br />
            śrutvā vicitraṃ karuṇaṃ vilāpaṃ bhartur nṛśaṃsā na cakāra vākyam //
             <span class="ref">Ram_2,11.14</span></p>
         
         
         <p id="Ram_2,11.15">
            tataḥ sa rājā punar eva mūrchitaḥ priyām atuṣṭāṃ pratikūlabhāṣiṇīm <br />
            samīkṣya putrasya vivāsanaṃ prati kṣitau visaṃjño nipapāta duḥkhitaḥ //
             <span class="ref">Ram_2,11.15</span></p>
         
         
         
         
         
         <p id="Ram_2,12.1">
            putraśokārditaṃ pāpā visaṃjñaṃ patitaṃ bhuvi <br />
            viveṣṭamānam udīkṣya saikṣvākam idam abravīt //
             <span class="ref">Ram_2,12.1</span></p>
         
         
         <p id="Ram_2,12.2">
            pāpaṃ kṛtveva kim idaṃ mama saṃśrutya saṃśravam <br />
            śeṣe kṣititale sannaḥ sthityāṃ sthātuṃ tvam arhasi //
             <span class="ref">Ram_2,12.2</span></p>
         
         
         <p id="Ram_2,12.3">
            āhuḥ satyaṃ hi paramaṃ dharmaṃ dharmavido janāḥ <br />
            satyam āśritya hi mayā tvaṃ ca dharmaṃ pracoditaḥ //
             <span class="ref">Ram_2,12.3</span></p>
         
         
         <p id="Ram_2,12.4">
            saṃśrutya śaibyaḥ śyenāya svāṃ tanuṃ jagatīpatiḥ <br />
            pradāya pakṣiṇo rājañ jagāma gatim uttamām //
             <span class="ref">Ram_2,12.4</span></p>
         
         
         <p id="Ram_2,12.5">
            tathā hy alarkas tejasvī brāhmaṇe vedapārage <br />
            yācamāne svake netre uddhṛtyāvimanā dadau //
             <span class="ref">Ram_2,12.5</span></p>
         
         
         <p id="Ram_2,12.6">
            saritāṃ tu patiḥ svalpāṃ maryādāṃ satyam anvitaḥ <br />
            satyānurodhāt samaye velāṃ svāṃ nātivartate //
             <span class="ref">Ram_2,12.6</span></p>
         
         
         <p id="Ram_2,12.7">
            samayaṃ ca mamāryemaṃ yadi tvaṃ na kariṣyasi <br />
            agratas te parityaktā parityakṣyāmi jīvitam //
             <span class="ref">Ram_2,12.7</span></p>
         
         
         <p id="Ram_2,12.8">
            evaṃ pracodito rājā kaikeyyā nirviśaṅkayā <br />
            nāśakat pāśam unmoktuṃ balir indrakṛtaṃ yathā //
             <span class="ref">Ram_2,12.8</span></p>
         
         
         <p id="Ram_2,12.9">
            udbhrāntahṛdayaś cāpi vivarṇavadano 'bhavat <br />
            sa dhuryo vai parispandan yugacakrāntaraṃ yathā //
             <span class="ref">Ram_2,12.9</span></p>
         
         
         <p id="Ram_2,12.10">
            vihvalābhyāṃ ca netrābhyām apaśyann iva bhūmipaḥ <br />
            kṛcchrād dhairyeṇa saṃstabhya kaikeyīm idam abravīt //
             <span class="ref">Ram_2,12.10</span></p>
         
         
         <p id="Ram_2,12.11">
            yas te mantrakṛtaḥ pāṇir agnau pāpe mayā dhṛtaḥ <br />
            taṃ tyajāmi svajaṃ caiva tava putraṃ saha tvayā //
             <span class="ref">Ram_2,12.11</span></p>
         
         
         <p id="Ram_2,12.12">
            tataḥ pāpasamācārā kaikeyī pārthivaṃ punaḥ <br />
            uvāca paruṣaṃ vākyaṃ vākyajñā roṣamūrchitā //
             <span class="ref">Ram_2,12.12</span></p>
         
         
         <p id="Ram_2,12.13">
            kim idaṃ bhāṣase rājan vākyaṃ gararujopamam <br />
            ānāyayitum akliṣṭaṃ putraṃ rāmam ihārhasi //
             <span class="ref">Ram_2,12.13</span></p>
         
         
         <p id="Ram_2,12.14">
            sthāpya rājye mama sutaṃ kṛtvā rāmaṃ vanecaram <br />
            niḥsapatnāṃ ca māṃ kṛtvā kṛtakṛtyo bhaviṣyasi //
             <span class="ref">Ram_2,12.14</span></p>
         
         
         <p id="Ram_2,12.15">
            sa nunna iva tīkṣṇeṇa pratodena hayottamaḥ <br />
            rājā pracodito 'bhīkṣṇaṃ kaikeyīm idam abravīt //
             <span class="ref">Ram_2,12.15</span></p>
         
         
         <p id="Ram_2,12.16">
            dharmabandhena baddho 'smi naṣṭā ca mama cetanā <br />
            jyeṣṭhaṃ putraṃ priyaṃ rāmaṃ draṣṭum icchāmi dhārmikam //
             <span class="ref">Ram_2,12.16</span></p>
         
         
         <p id="Ram_2,12.17">
            iti rājño vacaḥ śrutvā kaikeyī tadanantaram <br />
            svayam evābravīt sūtaṃ gaccha tvaṃ rāmam ānaya //
             <span class="ref">Ram_2,12.17</span></p>
         
         
         <p id="Ram_2,12.18">
            tataḥ sa rājā taṃ sūtaṃ sannaharṣaḥ sutaṃ prati <br />
            śokāraktekṣaṇaḥ śrīmān udvīkṣyovāca dhārmikaḥ //
             <span class="ref">Ram_2,12.18</span></p>
         
         
         <p id="Ram_2,12.19">
            sumantraḥ karuṇaṃ śrutvā dṛṣṭvā dīnaṃ ca pārthivam <br />
            pragṛhītāñjaliḥ kiṃcit tasmād deśād apākraman //
             <span class="ref">Ram_2,12.19</span></p>
         
         
         <p id="Ram_2,12.20">
            yadā vaktuṃ svayaṃ dainyān na śaśāka mahīpatiḥ <br />
            tadā sumantraṃ mantrajñā kaikeyī pratyuvāca ha //
             <span class="ref">Ram_2,12.20</span></p>
         
         
         <p id="Ram_2,12.21">
            sumantra rāmaṃ drakṣyāmi śīghram ānaya sundaram <br />
            sa manyamānaḥ kalyāṇaṃ hṛdayena nananda ca //
             <span class="ref">Ram_2,12.21</span></p>
         
         
         <p id="Ram_2,12.22">
            sumantraś cintayāmāsa tvaritaṃ coditas tayā <br />
            vyaktaṃ rāmo 'bhiṣekārtham ihāyāsyati dharmavit //
             <span class="ref">Ram_2,12.22</span></p>
         
         
         <p id="Ram_2,12.23">
            iti sūto matiṃ kṛtvā harṣeṇa mahatā punaḥ <br />
            nirjagāma mahātejā rāghavasya didṛkṣayā //
             <span class="ref">Ram_2,12.23</span></p>
         
         
         <p id="Ram_2,12.24">
            tataḥ purastāt sahasā vinirgato mahīpatīn dvāragatān vilokayan <br />
            dadarśa paurān vividhān mahādhanān upasthitān dvāram upetya viṣṭhitān //
             <span class="ref">Ram_2,12.24</span></p>
         
         
         
         
         
         <p id="Ram_2,13.1">
            te tu tāṃ rajanīm uṣya brāhmaṇā vedapāragāḥ <br />
            upatasthur upasthānaṃ saharājapurohitāḥ //
             <span class="ref">Ram_2,13.1</span></p>
         
         
         <p id="Ram_2,13.2">
            amātyā balamukhyāś ca mukhyā ye nigamasya ca <br />
            rāghavasyābhiṣekārthe prīyamāṇās tu saṃgatāḥ //
             <span class="ref">Ram_2,13.2</span></p>
         
         
         <p id="Ram_2,13.3">
            udite vimale sūrye puṣye cābhyāgate 'hani <br />
            abhiṣekāya rāmasya dvijendrair upakalpitam //
             <span class="ref">Ram_2,13.3</span></p>
         
         
         <p id="Ram_2,13.4">
            kāñcanā jalakumbhāś ca bhadrapīṭhaṃ svalaṃkṛtam <br />
            rāmaś ca samyagāstīrṇo bhāsvatā vyāghracarmaṇā //
             <span class="ref">Ram_2,13.4</span></p>
         
         
         <p id="Ram_2,13.5">
            gaṅgāyamunayoḥ puṇyāt saṃgamād āhṛtaṃ jalam <br />
            yāś cānyāḥ saritaḥ puṇyā hradāḥ kūpāḥ sarāṃsi ca //
             <span class="ref">Ram_2,13.5</span></p>
         
         
         <p id="Ram_2,13.6">
            prāgvāhāś cordhvavāhāś ca tiryagvāhāḥ samāhitāḥ <br />
            tābhyaś caivāhṛtaṃ toyaṃ samudrebhyaś ca sarvaśaḥ //
             <span class="ref">Ram_2,13.6</span></p>
         
         
         <p id="Ram_2,13.7">
            kṣaudraṃ dadhighṛtaṃ lājā darbhāḥ sumanasaḥ payaḥ <br />
            salājāḥ kṣīribhiś channā ghaṭāḥ kāñcanarājatāḥ <br />
            padmotpalayutā bhānti pūrṇāḥ paramavāriṇā //
             <span class="ref">Ram_2,13.7</span></p>
         
         
         <p id="Ram_2,13.8">
            candrāṃśuvikacaprakhyaṃ pāṇḍuraṃ ratnabhūṣitam <br />
            sajjaṃ tiṣṭhati rāmasya vālavyajanam uttamam //
             <span class="ref">Ram_2,13.8</span></p>
         
         
         <p id="Ram_2,13.9">
            candramaṇḍalasaṃkāśam ātapatraṃ ca pāṇḍuram <br />
            sajjaṃ dyutikaraṃ śrīmad abhiṣekapuraskṛtam //
             <span class="ref">Ram_2,13.9</span></p>
         
         
         <p id="Ram_2,13.10">
            pāṇḍuraś ca vṛṣaḥ sajjaḥ pāṇḍurāśvaś ca susthitaḥ <br />
            prasrutaś ca gajaḥ śrīmān aupavāhyaḥ pratīkṣate //
             <span class="ref">Ram_2,13.10</span></p>
         
         
         <p id="Ram_2,13.11">
            aṣṭau kanyāś ca maṅgalyāḥ sarvābharaṇabhūṣitāḥ <br />
            vāditrāṇi ca sarvāṇi bandinaś ca tathāpare //
             <span class="ref">Ram_2,13.11</span></p>
         
         
         <p id="Ram_2,13.12">
            ikṣvākūṇāṃ yathā rājye saṃbhriyetābhiṣecanam <br />
            tathā jātīyam ādāya rājaputrābhiṣecanam //
             <span class="ref">Ram_2,13.12</span></p>
         
         
         <p id="Ram_2,13.13">
            te rājavacanāt tatra samavetā mahīpatim <br />
            apaśyanto 'bruvan ko nu rājño naḥ prativedayet //
             <span class="ref">Ram_2,13.13</span></p>
         
         
         <p id="Ram_2,13.14">
            na paśyāmaś ca rājānam uditaś ca divākaraḥ <br />
            yauvarājyābhiṣekaś ca sajjo rāmasya dhīmataḥ //
             <span class="ref">Ram_2,13.14</span></p>
         
         
         <p id="Ram_2,13.15">
            iti teṣu bruvāṇeṣu sārvabhaumān mahīpatīn <br />
            abravīt tān idaṃ sarvān sumantro rājasatkṛtaḥ //
             <span class="ref">Ram_2,13.15</span></p>
         
         
         <p id="Ram_2,13.16">
            ayaṃ pṛcchāmi vacanāt sukham āyuṣmatām aham <br />
            rājñaḥ saṃpratibuddhasya yac cāgamanakāraṇam //
             <span class="ref">Ram_2,13.16</span></p>
         
         
         <p id="Ram_2,13.17">
            ity uktvāntaḥpuradvāram ājagāma purāṇavit <br />
            āśirbhir guṇayuktābhir abhituṣṭāva rāghavam //
             <span class="ref">Ram_2,13.17</span></p>
         
         
         <p id="Ram_2,13.18">
            gatā bhagavatī rātrir ahaḥ śivam upasthitam <br />
            budhyasva nṛpaśārdūla kuru kāryam anantaram //
             <span class="ref">Ram_2,13.18</span></p>
         
         
         <p id="Ram_2,13.19">
            brāhmaṇā balamukhyāś ca naigamāś cāgatā nṛpa <br />
            darśanaṃ pratikāṅkṣante pratibudhyasva rāghava //
             <span class="ref">Ram_2,13.19</span></p>
         
         
         <p id="Ram_2,13.20">
            stuvantaṃ taṃ tadā sūtaṃ sumantraṃ mantrakovidam <br />
            pratibudhya tato rājā idaṃ vacanam abravīt //
             <span class="ref">Ram_2,13.20</span></p>
         
         
         <p id="Ram_2,13.21">
            na caiva saṃprasupto 'ham ānayed āśu rāghavam <br />
            iti rājā daśarathaḥ sūtaṃ tatrānvaśāt punaḥ //
             <span class="ref">Ram_2,13.21</span></p>
         
         
         <p id="Ram_2,13.22">
            sa rājavacanaṃ śrutvā śirasā pratipūjya tam <br />
            nirjagāma nṛpāvāsān manyamānaḥ priyaṃ mahat //
             <span class="ref">Ram_2,13.22</span></p>
         
         
         <p id="Ram_2,13.23">
            prapanno rājamārgaṃ ca patākādhvajaśobhitam <br />
            sa sūtas tatra śuśrāva rāmādhikaraṇāḥ kathāḥ //
             <span class="ref">Ram_2,13.23</span></p>
         
         
         <p id="Ram_2,13.24">
            tato dadarśa ruciraṃ kailāsasadṛśaprabham <br />
            rāmaveśma sumantras tu śakraveśmasamaprabham //
             <span class="ref">Ram_2,13.24</span></p>
         
         
         <p id="Ram_2,13.25">
            mahākapāṭapihitaṃ vitardiśataśobhitam <br />
            kāñcanapratimaikāgraṃ maṇividrumatoraṇam //
             <span class="ref">Ram_2,13.25</span></p>
         
         
         <p id="Ram_2,13.26">
            śāradābhraghanaprakhyaṃ dīptaṃ meruguhopamam <br />
            dāmabhir varamālyānāṃ sumahadbhir alaṃkṛtam //
             <span class="ref">Ram_2,13.26</span></p>
         
         
         <p id="Ram_2,13.27">
            sa vājiyuktena rathena sārathir narākulaṃ rājakulaṃ vilokayan <br />
            tataḥ samāsādya mahādhanaṃ mahat prahṛṣṭaromā sa babhūva sārathiḥ //
             <span class="ref">Ram_2,13.27</span></p>
         
         
         <p id="Ram_2,13.28">
            tad adrikūṭācalameghasaṃnibhaṃ mahāvimānottamaveśmasaṃghavat <br />
            avāryamāṇaḥ praviveśa sārathiḥ prabhūtaratnaṃ makaro yathārṇavam //
             <span class="ref">Ram_2,13.28</span></p>
         
         
         
         
         
         <p id="Ram_2,14.1">
            sa tadantaḥpuradvāraṃ samatītya janākulam <br />
            praviviktāṃ tataḥ kakṣyām āsasāda purāṇavit //
             <span class="ref">Ram_2,14.1</span></p>
         
         
         <p id="Ram_2,14.2">
            prāsakārmukabibhradbhir yuvabhir mṛṣṭakuṇḍalaiḥ <br />
            apramādibhir ekāgraiḥ svanuraktair adhiṣṭhitām //
             <span class="ref">Ram_2,14.2</span></p>
         
         
         <p id="Ram_2,14.3">
            tatra kāṣāyiṇo vṛddhān vetrapāṇīn svalaṃkṛtān <br />
            dadarśa viṣṭhitān dvāri stryadhyakṣān susamāhitān //
             <span class="ref">Ram_2,14.3</span></p>
         
         
         <p id="Ram_2,14.4">
            te samīkṣya samāyāntaṃ rāmapriyacikīrṣavaḥ <br />
            sahabhāryāya rāmāya kṣipram evācacakṣire //
             <span class="ref">Ram_2,14.4</span></p>
         
         
         <p id="Ram_2,14.5">
            prativeditam ājñāya sūtam abhyantaraṃ pituḥ <br />
            tatraivānāyayāmāsa rāghavaḥ priyakāmyayā //
             <span class="ref">Ram_2,14.5</span></p>
         
         
         <p id="Ram_2,14.6">
            taṃ vaiśravaṇasaṃkāśam upaviṣṭaṃ svalaṃkṛtam <br />
            dadarśa sūtaḥ paryaṅke sauvarṇe sottaracchade //
             <span class="ref">Ram_2,14.6</span></p>
         
         
         <p id="Ram_2,14.7">
            varāharudhirābheṇa śucinā ca sugandhinā <br />
            anuliptaṃ parārdhyena candanena paraṃtapam //
             <span class="ref">Ram_2,14.7</span></p>
         
         
         <p id="Ram_2,14.8">
            sthitayā pārśvataś cāpi vālavyajanahastayā <br />
            upetaṃ sītayā bhūyaś citrayā śaśinaṃ yathā //
             <span class="ref">Ram_2,14.8</span></p>
         
         
         <p id="Ram_2,14.9">
            taṃ tapantam ivādityam upapannaṃ svatejasā <br />
            vavande varadaṃ bandī niyamajño vinītavat //
             <span class="ref">Ram_2,14.9</span></p>
         
         
         <p id="Ram_2,14.10">
            prāñjalis tu sukhaṃ pṛṣṭvā vihāraśayanāsane <br />
            rājaputram uvācedaṃ sumantro rājasatkṛtaḥ //
             <span class="ref">Ram_2,14.10</span></p>
         
         
         <p id="Ram_2,14.11">
            kausalyā suprabhā deva pitā tvāṃ draṣṭum icchati <br />
            mahiṣyā saha kaikeyyā gamyatāṃ tatra māciram //
             <span class="ref">Ram_2,14.11</span></p>
         
         
         <p id="Ram_2,14.12">
            evam uktas tu saṃhṛṣṭo narasiṃho mahādyutiḥ <br />
            tataḥ saṃmānayāmāsa sītām idam uvāca ha //
             <span class="ref">Ram_2,14.12</span></p>
         
         
         <p id="Ram_2,14.13">
            devi devaś ca devī ca samāgamya madantare <br />
            mantrayete dhruvaṃ kiṃcid abhiṣecanasaṃhitam //
             <span class="ref">Ram_2,14.13</span></p>
         
         
         <p id="Ram_2,14.14">
            lakṣayitvā hy abhiprāyaṃ priyakāmā sudakṣiṇā <br />
            saṃcodayati rājānaṃ madarthaṃ madirekṣaṇā //
             <span class="ref">Ram_2,14.14</span></p>
         
         
         <p id="Ram_2,14.15">
            yādṛśī pariṣat tatra tādṛśo dūta āgataḥ <br />
            dhruvam adyaiva māṃ rājā yauvarājye 'bhiṣekṣyati //
             <span class="ref">Ram_2,14.15</span></p>
         
         
         <p id="Ram_2,14.16">
            hanta śīghram ito gatvā drakṣyāmi ca mahīpatim <br />
            saha tvaṃ parivāreṇa sukham āsva ramasva ca //
             <span class="ref">Ram_2,14.16</span></p>
         
         
         <p id="Ram_2,14.17">
            patisaṃmānitā sītā bhartāram asitekṣaṇā <br />
            ādvāram anuvavrāja maṅgalāny abhidadhyuṣī //
             <span class="ref">Ram_2,14.17</span></p>
         
         
         <p id="Ram_2,14.18">
            sa sarvān arthino dṛṣṭvā sametya pratinandya ca <br />
            tataḥ pāvakasaṃkāśam āruroha rathottamam //
             <span class="ref">Ram_2,14.18</span></p>
         
         
         <p id="Ram_2,14.19">
            muṣṇantam iva cakṣūṃṣi prabhayā hemavarcasam <br />
            kareṇuśiśukalpaiś ca yuktaṃ paramavājibhiḥ //
             <span class="ref">Ram_2,14.19</span></p>
         
         
         <p id="Ram_2,14.20">
            hariyuktaṃ sahasrākṣo ratham indra ivāśugam <br />
            prayayau tūrṇam āsthāya rāghavo jvalitaḥ śriyā //
             <span class="ref">Ram_2,14.20</span></p>
         
         
         <p id="Ram_2,14.21">
            sa parjanya ivākāśe svanavān abhinādayan <br />
            niketān niryayau śrīmān mahābhrād iva candramāḥ //
             <span class="ref">Ram_2,14.21</span></p>
         
         
         <p id="Ram_2,14.22">
            chattracāmarapāṇis tu lakṣmaṇo rāghavānujaḥ <br />
            jugopa bhrātaraṃ bhrātā ratham āsthāya pṛṣṭhataḥ //
             <span class="ref">Ram_2,14.22</span></p>
         
         
         <p id="Ram_2,14.23">
            tato halahalāśabdas tumulaḥ samajāyata <br />
            tasya niṣkramamāṇasya janaughasya samantataḥ //
             <span class="ref">Ram_2,14.23</span></p>
         
         
         <p id="Ram_2,14.24">
            sa rāghavas tatra kathāpralāpaṃ śuśrāva lokasya samāgatasya <br />
            ātmādhikārā vividhāś ca vācaḥ prahṛṣṭarūpasya pure janasya //
             <span class="ref">Ram_2,14.24</span></p>
         
         
         <p id="Ram_2,14.25">
            eṣa śriyaṃ gacchati rāghavo 'dya rājaprasādād vipulāṅgam iṣyan <br />
            ete vayaṃ sarvasamṛddhakāmā yeṣām ayaṃ no bhavitā praśāstā <br />
            lābho janasyāsya yad eṣa sarvaṃ prapatsyate rāṣṭram idaṃ cirāya //
             <span class="ref">Ram_2,14.25</span></p>
         
         
         <p id="Ram_2,14.26">
            sa ghoṣavadbhiś ca hayaiḥ sanāgaiḥ puraḥsaraiḥ svastikasūtamāgadhaiḥ <br />
            mahīyamānaḥ pravaraiś ca vādakair abhiṣṭuto vaiśravaṇo yathā yayau //
             <span class="ref">Ram_2,14.26</span></p>
         
         
         <p id="Ram_2,14.27">
            kareṇumātaṃgarathāśvasaṃkulaṃ mahājanaughaiḥ paripūrṇacatvaram <br />
            prabhūtaratnaṃ bahupaṇyasaṃcayaṃ dadarśa rāmo ruciraṃ mahāpatham //
             <span class="ref">Ram_2,14.27</span></p>
         
         
         
         
         
         <p id="Ram_2,15.1">
            sa rāmo ratham āsthāya samprahṛṣṭasuhṛjjanaḥ <br />
            apaśyan nagaraṃ śrīmān nānājanasamākulam //
             <span class="ref">Ram_2,15.1</span></p>
         
         
         <p id="Ram_2,15.2">
            sa gṛhair abhrasaṃkāśaiḥ pāṇḍurair upaśobhitam <br />
            rājamārgaṃ yayau rāmo madhyenāgarudhūpitam //
             <span class="ref">Ram_2,15.2</span></p>
         
         
         <p id="Ram_2,15.3">
            śobhamānam asaṃbādhaṃ taṃ rājapatham uttamam <br />
            saṃvṛtaṃ vividhaiḥ paṇyair bhakṣyair uccāvacair api //
             <span class="ref">Ram_2,15.3</span></p>
         
         
         <p id="Ram_2,15.4">
            āśīrvādān bahūñ śṛṇvan suhṛdbhiḥ samudīritān <br />
            yathārhaṃ cāpi sampūjya sarvān eva narān yayau //
             <span class="ref">Ram_2,15.4</span></p>
         
         
         <p id="Ram_2,15.5">
            pitāmahair ācaritaṃ tathaiva prapitāmahaiḥ <br />
            adyopādāya taṃ mārgam abhiṣikto 'nupālaya //
             <span class="ref">Ram_2,15.5</span></p>
         
         
         <p id="Ram_2,15.6">
            yathā sma lālitāḥ pitrā yathā pūrvaiḥ pitāmahaiḥ <br />
            tataḥ sukhataraṃ sarve rāme vatsyāma rājani //
             <span class="ref">Ram_2,15.6</span></p>
         
         
         <p id="Ram_2,15.7">
            alam adya hi bhuktena paramārthair alaṃ ca naḥ <br />
            yathā paśyāma niryāntaṃ rāmaṃ rājye pratiṣṭhitam //
             <span class="ref">Ram_2,15.7</span></p>
         
         
         <p id="Ram_2,15.8">
            ato hi na priyataraṃ nānyat kiṃcid bhaviṣyati <br />
            yathābhiṣeko rāmasya rājyenāmitatejasaḥ //
             <span class="ref">Ram_2,15.8</span></p>
         
         
         <p id="Ram_2,15.9">
            etāś cānyāś ca suhṛdām udāsīnaḥ kathāḥ śubhāḥ <br />
            ātmasaṃpūjanīḥ śṛṇvan yayau rāmo mahāpatham //
             <span class="ref">Ram_2,15.9</span></p>
         
         
         <p id="Ram_2,15.10">
            na hi tasmān manaḥ kaścic cakṣuṣī vā narottamāt <br />
            naraḥ śaknoty apākraṣṭum atikrānte 'pi rāghave //
             <span class="ref">Ram_2,15.10</span></p>
         
         
         <p id="Ram_2,15.11">
            sarveṣāṃ sa hi dharmātmā varṇānāṃ kurute dayām <br />
            caturṇāṃ hi vayaḥsthānāṃ tena te tam anuvratāḥ //
             <span class="ref">Ram_2,15.11</span></p>
         
         
         <p id="Ram_2,15.12">
            sa rājakulam āsādya mahendrabhavanopamam <br />
            rājaputraḥ pitur veśma praviveśa śriyā jvalan //
             <span class="ref">Ram_2,15.12</span></p>
         
         
         <p id="Ram_2,15.13">
            sa sarvāḥ samatikramya kakṣyā daśarathātmajaḥ <br />
            saṃnivartya janaṃ sarvaṃ śuddhāntaḥpuram abhyagāt //
             <span class="ref">Ram_2,15.13</span></p>
         
         
         <p id="Ram_2,15.14">
            tataḥ praviṣṭe pitur antikaṃ tadā janaḥ sa sarvo mudito nṛpātmaje <br />
            pratīkṣate tasya punaḥ sma nirgamaṃ yathodayaṃ candramasaḥ saritpatiḥ //
             <span class="ref">Ram_2,15.14</span></p>
         
         
         
         
         
         <p id="Ram_2,16.1">
            sa dadarśāsane rāmo niṣaṇṇaṃ pitaraṃ śubhe <br />
            kaikeyīsahitaṃ dīnaṃ mukhena pariśuṣyatā //
             <span class="ref">Ram_2,16.1</span></p>
         
         
         <p id="Ram_2,16.2">
            sa pituś caraṇau pūrvam abhivādya vinītavat <br />
            tato vavande caraṇau kaikeyyāḥ susamāhitaḥ //
             <span class="ref">Ram_2,16.2</span></p>
         
         
         <p id="Ram_2,16.3">
            rāmety uktvā ca vacanaṃ bāṣpaparyākulekṣaṇaḥ <br />
            śaśāka nṛpatir dīno nekṣituṃ nābhibhāṣitum //
             <span class="ref">Ram_2,16.3</span></p>
         
         
         <p id="Ram_2,16.4">
            tad apūrvaṃ narapater dṛṣṭvā rūpaṃ bhayāvaham <br />
            rāmo 'pi bhayam āpannaḥ padā spṛṣṭveva pannagam //
             <span class="ref">Ram_2,16.4</span></p>
         
         
         <p id="Ram_2,16.5">
            indriyair aprahṛṣṭais taṃ śokasaṃtāpakarśitam <br />
            niḥśvasantaṃ mahārājaṃ vyathitākulacetasam //
             <span class="ref">Ram_2,16.5</span></p>
         
         
         <p id="Ram_2,16.6">
            ūrmimālinam akṣobhyaṃ kṣubhyantam iva sāgaram <br />
            upaplutam ivādityam uktānṛtam ṛṣiṃ yathā //
             <span class="ref">Ram_2,16.6</span></p>
         
         
         <p id="Ram_2,16.7">
            acintyakalpaṃ hi pitus taṃ śokam upadhārayan <br />
            babhūva saṃrabdhataraḥ samudra iva parvaṇi //
             <span class="ref">Ram_2,16.7</span></p>
         
         
         <p id="Ram_2,16.8">
            cintayāmāsa ca tadā rāmaḥ pitṛhite rataḥ <br />
            kiṃsvid adyaiva nṛpatir na māṃ pratyabhinandati //
             <span class="ref">Ram_2,16.8</span></p>
         
         
         <p id="Ram_2,16.9">
            anyadā māṃ pitā dṛṣṭvā kupito 'pi prasīdati <br />
            tasya mām adya samprekṣya kimāyāsaḥ pravartate //
             <span class="ref">Ram_2,16.9</span></p>
         
         
         <p id="Ram_2,16.10">
            sa dīna iva śokārto viṣaṇṇavadanadyutiḥ <br />
            kaikeyīm abhivādyaiva rāmo vacanam abravīt //
             <span class="ref">Ram_2,16.10</span></p>
         
         
         <p id="Ram_2,16.11">
            kaccin mayā nāparādham ajñānād yena me pitā <br />
            kupitas tan mamācakṣva tvaṃ caivainaṃ prasādaya //
             <span class="ref">Ram_2,16.11</span></p>
         
         
         <p id="Ram_2,16.12">
            vivarṇavadano dīno na hi mām abhibhāṣate <br />
            śārīro mānaso vāpi kaccid enaṃ na bādhate <br />
            saṃtāpo vābhitāpo vā durlabhaṃ hi sadā sukham //
             <span class="ref">Ram_2,16.12</span></p>
         
         
         <p id="Ram_2,16.13">
            kaccin na kiṃcid bharate kumāre priyadarśane <br />
            śatrughne vā mahāsattve mātṝṇāṃ vā mamāśubham //
             <span class="ref">Ram_2,16.13</span></p>
         
         
         <p id="Ram_2,16.14">
            atoṣayan mahārājam akurvan vā pitur vacaḥ <br />
            muhūrtam api neccheyaṃ jīvituṃ kupite nṛpe //
             <span class="ref">Ram_2,16.14</span></p>
         
         
         <p id="Ram_2,16.15">
            yatomūlaṃ naraḥ paśyet prādurbhāvam ihātmanaḥ <br />
            kathaṃ tasmin na varteta pratyakṣe sati daivate //
             <span class="ref">Ram_2,16.15</span></p>
         
         
         <p id="Ram_2,16.16">
            kaccit te paruṣaṃ kiṃcid abhimānāt pitā mama <br />
            ukto bhavatyā kopena yatrāsya lulitaṃ manaḥ //
             <span class="ref">Ram_2,16.16</span></p>
         
         
         <p id="Ram_2,16.17">
            etad ācakṣva me devi tattvena paripṛcchataḥ <br />
            kiṃnimittam apūrvo 'yaṃ vikāro manujādhipe //
             <span class="ref">Ram_2,16.17</span></p>
         
         
         <p id="Ram_2,16.18">
            ahaṃ hi vacanād rājñaḥ pateyam api pāvake <br />
            bhakṣayeyaṃ viṣaṃ tīkṣṇaṃ majjeyam api cārṇave <br />
            niyukto guruṇā pitrā nṛpeṇa ca hitena ca //
             <span class="ref">Ram_2,16.18</span></p>
         
         
         <p id="Ram_2,16.19">
            tad brūhi vacanaṃ devi rājño yad abhikāṅkṣitam <br />
            kariṣye pratijāne ca rāmo dvir nābhibhāṣate //
             <span class="ref">Ram_2,16.19</span></p>
         
         
         <p id="Ram_2,16.20">
            tam ārjavasamāyuktam anāryā satyavādinam <br />
            uvāca rāmaṃ kaikeyī vacanaṃ bhṛśadāruṇam //
             <span class="ref">Ram_2,16.20</span></p>
         
         
         <p id="Ram_2,16.21">
            purā devāsure yuddhe pitrā te mama rāghava <br />
            rakṣitena varau dattau saśalyena mahāraṇe //
             <span class="ref">Ram_2,16.21</span></p>
         
         
         <p id="Ram_2,16.22">
            tatra me yācito rājā bharatasyābhiṣecanam <br />
            gamanaṃ daṇḍakāraṇye tava cādyaiva rāghava //
             <span class="ref">Ram_2,16.22</span></p>
         
         
         <p id="Ram_2,16.23">
            yadi satyapratijñaṃ tvaṃ pitaraṃ kartum icchasi <br />
            ātmānaṃ ca naraśreṣṭha mama vākyam idaṃ śṛṇu //
             <span class="ref">Ram_2,16.23</span></p>
         
         
         <p id="Ram_2,16.24">
            sa nideśe pitus tiṣṭha yathā tena pratiśrutam <br />
            tvayāraṇyaṃ praveṣṭavyaṃ nava varṣāṇi pañca ca //
             <span class="ref">Ram_2,16.24</span></p>
         
         
         <p id="Ram_2,16.25">
            sapta sapta ca varṣāṇi daṇḍakāraṇyam āśritaḥ <br />
            abhiṣekam imaṃ tyaktvā jaṭācīradharo vasa //
             <span class="ref">Ram_2,16.25</span></p>
         
         
         <p id="Ram_2,16.26">
            bharataḥ kosalapure praśāstu vasudhām imām <br />
            nānāratnasamākīrṇāṃ savājirathakuñjarām //
             <span class="ref">Ram_2,16.26</span></p>
         
         
         <p id="Ram_2,16.27">
            tad apriyam amitraghno vacanaṃ maraṇopamam <br />
            śrutvā na vivyathe rāmaḥ kaikeyīṃ cedam abravīt //
             <span class="ref">Ram_2,16.27</span></p>
         
         
         <p id="Ram_2,16.28">
            evam astu gamiṣyāmi vanaṃ vastum ahaṃ tv ataḥ <br />
            jaṭācīradharo rājñaḥ pratijñām anupālayan //
             <span class="ref">Ram_2,16.28</span></p>
         
         
         <p id="Ram_2,16.29">
            idaṃ tu jñātum icchāmi kimarthaṃ māṃ mahīpatiḥ <br />
            nābhinandati durdharṣo yathāpuram ariṃdamaḥ //
             <span class="ref">Ram_2,16.29</span></p>
         
         
         <p id="Ram_2,16.30">
            manyur na ca tvayā kāryo devi brūhi tavāgrataḥ <br />
            yāsyāmi bhava suprītā vanaṃ cīrajaṭādharaḥ //
             <span class="ref">Ram_2,16.30</span></p>
         
         
         <p id="Ram_2,16.31">
            hitena guruṇā pitrā kṛtajñena nṛpeṇa ca <br />
            niyujyamāno viśrabdhaṃ kiṃ na kuryād ahaṃ priyam //
             <span class="ref">Ram_2,16.31</span></p>
         
         
         <p id="Ram_2,16.32">
            alīkaṃ mānasaṃ tv ekaṃ hṛdayaṃ dahatīva me <br />
            svayaṃ yan nāha māṃ rājā bharatasyābhiṣecanam //
             <span class="ref">Ram_2,16.32</span></p>
         
         
         <p id="Ram_2,16.33">
            ahaṃ hi sītāṃ rājyaṃ ca prāṇān iṣṭān dhanāni ca <br />
            hṛṣṭo bhrātre svayaṃ dadyāṃ bharatāyāpracoditaḥ //
             <span class="ref">Ram_2,16.33</span></p>
         
         
         <p id="Ram_2,16.34">
            kiṃ punar manujendreṇa svayaṃ pitrā pracoditaḥ <br />
            tava ca priyakāmārthaṃ pratijñām anupālayan //
             <span class="ref">Ram_2,16.34</span></p>
         
         
         <p id="Ram_2,16.35">
            tad āśvāsaya hīmaṃ tvaṃ kiṃ nv idaṃ yan mahīpatiḥ <br />
            vasudhāsaktanayano mandam aśrūṇi muñcati //
             <span class="ref">Ram_2,16.35</span></p>
         
         
         <p id="Ram_2,16.36">
            gacchantu caivānayituṃ dūtāḥ śīghrajavair hayaiḥ <br />
            bharataṃ mātulakulād adyaiva nṛpaśāsanāt //
             <span class="ref">Ram_2,16.36</span></p>
         
         
         <p id="Ram_2,16.37">
            daṇḍakāraṇyam eṣo 'ham ito gacchāmi satvaraḥ <br />
            avicārya pitur vākyaṃ samāvastuṃ caturdaśa //
             <span class="ref">Ram_2,16.37</span></p>
         
         
         <p id="Ram_2,16.38">
            sā hṛṣṭā tasya tadvākyaṃ śrutvā rāmasya kaikeyī <br />
            prasthānaṃ śraddadhānā hi tvarayāmāsa rāghavam //
             <span class="ref">Ram_2,16.38</span></p>
         
         
         <p id="Ram_2,16.39">
            evaṃ bhavatu yāsyanti dūtāḥ śīghrajavair hayaiḥ <br />
            bharataṃ mātulakulād upāvartayituṃ narāḥ //
             <span class="ref">Ram_2,16.39</span></p>
         
         
         <p id="Ram_2,16.40">
            tava tv ahaṃ kṣamaṃ manye notsukasya vilambanam <br />
            rāma tasmād itaḥ śīghraṃ vanaṃ tvaṃ gantum arhasi //
             <span class="ref">Ram_2,16.40</span></p>
         
         
         <p id="Ram_2,16.41">
            vrīḍānvitaḥ svayaṃ yac ca nṛpas tvāṃ nābhibhāṣate <br />
            naitat kiṃcin naraśreṣṭha manyur eṣo 'panīyatām //
             <span class="ref">Ram_2,16.41</span></p>
         
         
         <p id="Ram_2,16.42">
            yāvat tvaṃ na vanaṃ yātaḥ purād asmād abhitvaran <br />
            pitā tāvan na te rāma snāsyate bhokṣyate 'pi vā //
             <span class="ref">Ram_2,16.42</span></p>
         
         
         <p id="Ram_2,16.43">
            dhik kaṣṭam iti niḥśvasya rājā śokapariplutaḥ <br />
            mūrchito nyapatat tasmin paryaṅke hemabhūṣite //
             <span class="ref">Ram_2,16.43</span></p>
         
         
         <p id="Ram_2,16.44">
            rāmo 'py utthāpya rājānaṃ kaikeyyābhipracoditaḥ <br />
            kaśayevāhato vājī vanaṃ gantuṃ kṛtatvaraḥ //
             <span class="ref">Ram_2,16.44</span></p>
         
         
         <p id="Ram_2,16.45">
            tad apriyam anāryāyā vacanaṃ dāruṇodaram <br />
            śrutvā gatavyatho rāmaḥ kaikeyīṃ vākyam abravīt //
             <span class="ref">Ram_2,16.45</span></p>
         
         
         <p id="Ram_2,16.46">
            nāham arthaparo devi lokam āvastum utsahe <br />
            viddhi mām ṛṣibhis tulyaṃ kevalaṃ dharmam āsthitam //
             <span class="ref">Ram_2,16.46</span></p>
         
         
         <p id="Ram_2,16.47">
            yad atrabhavataḥ kiṃcic chakyaṃ kartuṃ priyaṃ mayā <br />
            prāṇān api parityajya sarvathā kṛtam eva tat //
             <span class="ref">Ram_2,16.47</span></p>
         
         
         <p id="Ram_2,16.48">
            na hy ato dharmacaraṇaṃ kiṃcid asti mahattaram <br />
            yathā pitari śuśrūṣā tasya vā vacanakriyā //
             <span class="ref">Ram_2,16.48</span></p>
         
         
         <p id="Ram_2,16.49">
            anukto 'py atrabhavatā bhavatyā vacanād aham <br />
            vane vatsyāmi vijane varṣāṇīha caturdaśa //
             <span class="ref">Ram_2,16.49</span></p>
         
         
         <p id="Ram_2,16.50">
            na nūnaṃ mayi kaikeyi kiṃcid āśaṃsase guṇam <br />
            yad rājānam avocas tvaṃ mameśvaratarā satī //
             <span class="ref">Ram_2,16.50</span></p>
         
         
         <p id="Ram_2,16.51">
            yāvan mātaram āpṛcche sītāṃ cānunayāmy aham <br />
            tato 'dyaiva gamiṣyāmi daṇḍakānāṃ mahad vanam //
             <span class="ref">Ram_2,16.51</span></p>
         
         
         <p id="Ram_2,16.52">
            bharataḥ pālayed rājyaṃ śuśrūṣec ca pitur yathā <br />
            tathā bhavatyā kartavyaṃ sa hi dharmaḥ sanātanaḥ //
             <span class="ref">Ram_2,16.52</span></p>
         
         
         <p id="Ram_2,16.53">
            sa rāmasya vacaḥ śrutvā bhṛśaṃ duḥkhahataḥ pitā <br />
            śokād aśaknuvan bāṣpaṃ praruroda mahāsvanam //
             <span class="ref">Ram_2,16.53</span></p>
         
         
         <p id="Ram_2,16.54">
            vanditvā caraṇau rāmo visaṃjñasya pitus tadā <br />
            kaikeyyāś cāpy anāryāyā niṣpapāta mahādyutiḥ //
             <span class="ref">Ram_2,16.54</span></p>
         
         
         <p id="Ram_2,16.55">
            sa rāmaḥ pitaraṃ kṛtvā kaikeyīṃ ca pradakṣiṇam <br />
            niṣkramyāntaḥpurāt tasmāt svaṃ dadarśa suhṛjjanam //
             <span class="ref">Ram_2,16.55</span></p>
         
         
         <p id="Ram_2,16.56">
            taṃ bāṣpaparipūrṇākṣaḥ pṛṣṭhato 'nujagāma ha <br />
            lakṣmaṇaḥ paramakruddhaḥ sumitrānandavardhanaḥ //
             <span class="ref">Ram_2,16.56</span></p>
         
         
         <p id="Ram_2,16.57">
            ābhiṣecanikaṃ bhāṇḍaṃ kṛtvā rāmaḥ pradakṣiṇam <br />
            śanair jagāma sāpekṣo dṛṣṭiṃ tatrāvicālayan //
             <span class="ref">Ram_2,16.57</span></p>
         
         
         <p id="Ram_2,16.58">
            na cāsya mahatīṃ lakṣmīṃ rājyanāśo 'pakarṣati <br />
            lokakāntasya kāntatvaṃ śītaraśmer iva kṣapā //
             <span class="ref">Ram_2,16.58</span></p>
         
         
         <p id="Ram_2,16.59">
            na vanaṃ gantukāmasya tyajataś ca vasuṃdharām <br />
            sarvalokātigasyeva lakṣyate cittavikriyā //
             <span class="ref">Ram_2,16.59</span></p>
         
         
         <p id="Ram_2,16.60">
            dhārayan manasā duḥkham indriyāṇi nigṛhya ca <br />
            praviveśātmavān veśma mātur apriyaśaṃsivān //
             <span class="ref">Ram_2,16.60</span></p>
         
         
         <p id="Ram_2,16.61">
            praviśya veśmātibhṛśaṃ mudānvitaṃ samīkṣya tāṃ cārthavipattim āgatām <br />
            na caiva rāmo 'tra jagāma vikriyāṃ suhṛjjanasyātmavipattiśaṅkayā //
             <span class="ref">Ram_2,16.61</span></p>
         
         
         
         
         
         <p id="Ram_2,17.1">
            rāmas tu bhṛśam āyasto niḥśvasann iva kuñjaraḥ <br />
            jagāma sahito bhrātrā mātur antaḥpuraṃ vaśī //
             <span class="ref">Ram_2,17.1</span></p>
         
         
         <p id="Ram_2,17.2">
            so 'paśyat puruṣaṃ tatra vṛddhaṃ paramapūjitam <br />
            upaviṣṭaṃ gṛhadvāri tiṣṭhataś cāparān bahūn //
             <span class="ref">Ram_2,17.2</span></p>
         
         
         <p id="Ram_2,17.3">
            praviśya prathamāṃ kakṣyāṃ dvitīyāyāṃ dadarśa saḥ <br />
            brāhmaṇān vedasampannān vṛddhān rājñābhisatkṛtān //
             <span class="ref">Ram_2,17.3</span></p>
         
         
         <p id="Ram_2,17.4">
            praṇamya rāmas tān vṛddhāṃs tṛtīyāyāṃ dadarśa saḥ <br />
            striyo vṛddhāś ca bālāś ca dvārarakṣaṇatatparāḥ //
             <span class="ref">Ram_2,17.4</span></p>
         
         
         <p id="Ram_2,17.5">
            vardhayitvā prahṛṣṭās tāḥ praviśya ca gṛhaṃ striyaḥ <br />
            nyavedayanta tvaritā rāmamātuḥ priyaṃ tadā //
             <span class="ref">Ram_2,17.5</span></p>
         
         
         <p id="Ram_2,17.6">
            kausalyāpi tadā devī rātriṃ sthitvā samāhitā <br />
            prabhāte tv akarot pūjāṃ viṣṇoḥ putrahitaiṣiṇī //
             <span class="ref">Ram_2,17.6</span></p>
         
         
         <p id="Ram_2,17.7">
            sā kṣaumavasanā hṛṣṭā nityaṃ vrataparāyaṇā <br />
            agniṃ juhoti sma tadā mantravat kṛtamaṅgalā //
             <span class="ref">Ram_2,17.7</span></p>
         
         
         <p id="Ram_2,17.8">
            praviśya ca tadā rāmo mātur antaḥpuraṃ śubham <br />
            dadarśa mātaraṃ tatra hāvayantīṃ hutāśanam //
             <span class="ref">Ram_2,17.8</span></p>
         
         
         <p id="Ram_2,17.9">
            sā cirasyātmajaṃ dṛṣṭvā mātṛnandanam āgatam <br />
            abhicakrāma saṃhṛṣṭā kiśoraṃ vaḍabā yathā //
             <span class="ref">Ram_2,17.9</span></p>
         
         
         <p id="Ram_2,17.10">
            tam uvāca durādharṣaṃ rāghavaṃ sutam ātmanaḥ <br />
            kausalyā putravātsalyād idaṃ priyahitaṃ vacaḥ //
             <span class="ref">Ram_2,17.10</span></p>
         
         
         <p id="Ram_2,17.11">
            vṛddhānāṃ dharmaśīlānāṃ rājarṣīṇāṃ mahātmanām <br />
            prāpnuhy āyuś ca kīrtiṃ ca dharmaṃ copahitaṃ kule //
             <span class="ref">Ram_2,17.11</span></p>
         
         
         <p id="Ram_2,17.12">
            satyapratijñaṃ pitaraṃ rājānaṃ paśya rāghava <br />
            adyaiva hi tvāṃ dharmātmā yauvarājye 'bhiṣekṣyati //
             <span class="ref">Ram_2,17.12</span></p>
         
         
         <p id="Ram_2,17.13">
            mātaraṃ rāghavaḥ kiṃcit prasāryāñjalim abravīt <br />
            sa svabhāvavinītaś ca gauravāc ca tadānataḥ //
             <span class="ref">Ram_2,17.13</span></p>
         
         
         <p id="Ram_2,17.14">
            devi nūnaṃ na jānīṣe mahad bhayam upasthitam <br />
            idaṃ tava ca duḥkhāya vaidehyā lakṣmaṇasya ca //
             <span class="ref">Ram_2,17.14</span></p>
         
         
         <p id="Ram_2,17.15">
            caturdaśa hi varṣāṇi vatsyāmi vijane vane <br />
            madhumūlaphalair jīvan hitvā munivad āmiṣam //
             <span class="ref">Ram_2,17.15</span></p>
         
         
         <p id="Ram_2,17.16">
            bharatāya mahārājo yauvarājyaṃ prayacchati <br />
            māṃ punar daṇḍakāraṇyaṃ vivāsayati tāpasam //
             <span class="ref">Ram_2,17.16</span></p>
         
         
         <p id="Ram_2,17.17">
            tām aduḥkhocitāṃ dṛṣṭvā patitāṃ kadalīm iva <br />
            rāmas tūtthāpayāmāsa mātaraṃ gatacetasam //
             <span class="ref">Ram_2,17.17</span></p>
         
         
         <p id="Ram_2,17.18">
            upāvṛtyotthitāṃ dīnāṃ vaḍabām iva vāhitām <br />
            pāṃśuguṇṭhitasarvāṅgīṃ vimamarśa ca pāṇinā //
             <span class="ref">Ram_2,17.18</span></p>
         
         
         <p id="Ram_2,17.19">
            sā rāghavam upāsīnam asukhārtā sukhocitā <br />
            uvāca puruṣavyāghram upaśṛṇvati lakṣmaṇe //
             <span class="ref">Ram_2,17.19</span></p>
         
         
         <p id="Ram_2,17.20">
            yadi putra na jāyethā mama śokāya rāghava <br />
            na sma duḥkham ato bhūyaḥ paśyeyam aham aprajā //
             <span class="ref">Ram_2,17.20</span></p>
         
         
         <p id="Ram_2,17.21">
            eka eva hi vandhyāyāḥ śoko bhavati mānavaḥ <br />
            aprajāsmīti saṃtāpo na hy anyaḥ putra vidyate //
             <span class="ref">Ram_2,17.21</span></p>
         
         
         <p id="Ram_2,17.22">
            na dṛṣṭapūrvaṃ kalyāṇaṃ sukhaṃ vā patipauruṣe <br />
            api putre vipaśyeyam iti rāmāsthitaṃ mayā //
             <span class="ref">Ram_2,17.22</span></p>
         
         
         <p id="Ram_2,17.23">
            sā bahūny amanojñāni vākyāni hṛdayacchidām <br />
            ahaṃ śroṣye sapatnīnām avarāṇāṃ varā satī <br />
            ato duḥkhataraṃ kiṃ nu pramadānāṃ bhaviṣyati //
             <span class="ref">Ram_2,17.23</span></p>
         
         
         <p id="Ram_2,17.24">
            tvayi saṃnihite 'py evam aham āsaṃ nirākṛtā <br />
            kiṃ punaḥ proṣite tāta dhruvaṃ maraṇam eva me //
             <span class="ref">Ram_2,17.24</span></p>
         
         
         <p id="Ram_2,17.25">
            yo hi māṃ sevate kaścid atha vāpy anuvartate <br />
            kaikeyyāḥ putram anvīkṣya sa jano nābhibhāṣate //
             <span class="ref">Ram_2,17.25</span></p>
         
         
         <p id="Ram_2,17.26">
            daśa sapta ca varṣāṇi tava jātasya rāghava <br />
            atītāni prakāṅkṣantyā mayā duḥkhaparikṣayam //
             <span class="ref">Ram_2,17.26</span></p>
         
         
         <p id="Ram_2,17.27">
            upavāsaiś ca yogaiś ca bahubhiś ca pariśramaiḥ <br />
            duḥkhaṃ saṃvardhito moghaṃ tvaṃ hi durgatayā mayā //
             <span class="ref">Ram_2,17.27</span></p>
         
         
         <p id="Ram_2,17.28">
            sthiraṃ tu hṛdayaṃ manye mamedaṃ yan na dīryate <br />
            prāvṛṣīva mahānadyāḥ spṛṣṭaṃ kūlaṃ navāmbhasā //
             <span class="ref">Ram_2,17.28</span></p>
         
         
         <p id="Ram_2,17.29">
            mamaiva nūnaṃ maraṇaṃ na vidyate na cāvakāśo 'sti yamakṣaye mama <br />
            yad antako 'dyaiva na māṃ jihīrṣati prasahya siṃho rudatīṃ mṛgīm iva //
             <span class="ref">Ram_2,17.29</span></p>
         
         
         <p id="Ram_2,17.30">
            sthiraṃ hi nūnaṃ hṛdayaṃ mamāyasaṃ na bhidyate yad bhuvi nāvadīryate <br />
            anena duḥkhena ca deham arpitaṃ dhruvaṃ hy akāle maraṇaṃ na vidyate //
             <span class="ref">Ram_2,17.30</span></p>
         
         
         <p id="Ram_2,17.31">
            idaṃ tu duḥkhaṃ yad anarthakāni me vratāni dānāni ca saṃyamāś ca hi <br />
            tapaś ca taptaṃ yad apatyakāraṇāt suniṣphalaṃ bījam ivoptam ūṣare //
             <span class="ref">Ram_2,17.31</span></p>
         
         
         <p id="Ram_2,17.32">
            yadi hy akāle maraṇaṃ svayecchayā labheta kaścid guruduḥkhakarśitaḥ <br />
            gatāham adyaiva paretasaṃsadaṃ vinā tvayā dhenur ivātmajena vai //
             <span class="ref">Ram_2,17.32</span></p>
         
         
         <p id="Ram_2,17.33">
            bhṛśam asukham amarṣitā tadā bahu vilalāpa samīkṣya rāghavam <br />
            vyasanam upaniśāmya sā mahat sutam iva baddham avekṣya kiṃnarī //
             <span class="ref">Ram_2,17.33</span></p>
         
         
         
         
         
         <p id="Ram_2,18.1">
            tathā tu vilapantīṃ tāṃ kausalyāṃ rāmamātaram <br />
            uvāca lakṣmaṇo dīnas tat kālasadṛśaṃ vacaḥ //
             <span class="ref">Ram_2,18.1</span></p>
         
         
         <p id="Ram_2,18.2">
            na rocate mamāpy etad ārye yad rāghavo vanam <br />
            tyaktvā rājyaśriyaṃ gacchet striyā vākyavaśaṃ gataḥ //
             <span class="ref">Ram_2,18.2</span></p>
         
         
         <p id="Ram_2,18.3">
            viparītaś ca vṛddhaś ca viṣayaiś ca pradharṣitaḥ <br />
            nṛpaḥ kim iva na brūyāc codyamānaḥ samanmathaḥ //
             <span class="ref">Ram_2,18.3</span></p>
         
         
         <p id="Ram_2,18.4">
            nāsyāparādhaṃ paśyāmi nāpi doṣaṃ tathāvidham <br />
            yena nirvāsyate rāṣṭrād vanavāsāya rāghavaḥ //
             <span class="ref">Ram_2,18.4</span></p>
         
         
         <p id="Ram_2,18.5">
            na taṃ paśyāmy ahaṃ loke parokṣam api yo naraḥ <br />
            amitro 'pi nirasto 'pi yo 'sya doṣam udāharet //
             <span class="ref">Ram_2,18.5</span></p>
         
         
         <p id="Ram_2,18.6">
            devakalpam ṛjuṃ dāntaṃ ripūṇām api vatsalam <br />
            avekṣamāṇaḥ ko dharmaṃ tyajet putram akāraṇāt //
             <span class="ref">Ram_2,18.6</span></p>
         
         
         <p id="Ram_2,18.7">
            tad idaṃ vacanaṃ rājñaḥ punar bālyam upeyuṣaḥ <br />
            putraḥ ko hṛdaye kuryād rājavṛttam anusmaran //
             <span class="ref">Ram_2,18.7</span></p>
         
         
         <p id="Ram_2,18.8">
            yāvad eva na jānāti kaścid artham imaṃ naraḥ <br />
            tāvad eva mayā sārdham ātmasthaṃ kuru śāsanam //
             <span class="ref">Ram_2,18.8</span></p>
         
         
         <p id="Ram_2,18.9">
            mayā pārśve sadhanuṣā tava guptasya rāghava <br />
            kaḥ samartho 'dhikaṃ kartuṃ kṛtāntasyeva tiṣṭhataḥ //
             <span class="ref">Ram_2,18.9</span></p>
         
         
         <p id="Ram_2,18.10">
            nirmanuṣyām imāṃ sarvām ayodhyāṃ manujarṣabha <br />
            kariṣyāmi śarais tīkṣṇair yadi sthāsyati vipriye //
             <span class="ref">Ram_2,18.10</span></p>
         
         
         <p id="Ram_2,18.11">
            bharatasyātha pakṣyo vā yo vāsya hitam icchati <br />
            sarvān etān vadhiṣyāmi mṛdur hi paribhūyate //
             <span class="ref">Ram_2,18.11</span></p>
         
         
         <p id="Ram_2,18.12">
            tvayā caiva mayā caiva kṛtvā vairam anuttamam <br />
            kasya śaktiḥ śriyaṃ dātuṃ bharatāyāriśāsana //
             <span class="ref">Ram_2,18.12</span></p>
         
         
         <p id="Ram_2,18.13">
            anurakto 'smi bhāvena bhrātaraṃ devi tattvataḥ <br />
            satyena dhanuṣā caiva datteneṣṭena te śape //
             <span class="ref">Ram_2,18.13</span></p>
         
         
         <p id="Ram_2,18.14">
            dīptam agnim araṇyaṃ vā yadi rāmaḥ pravekṣyate <br />
            praviṣṭaṃ tatra māṃ devi tvaṃ pūrvam avadhāraya //
             <span class="ref">Ram_2,18.14</span></p>
         
         
         <p id="Ram_2,18.15">
            harāmi vīryād duḥkhaṃ te tamaḥ sūrya ivoditaḥ <br />
            devī paśyatu me vīryaṃ rāghavaś caiva paśyatu //
             <span class="ref">Ram_2,18.15</span></p>
         
         
         <p id="Ram_2,18.16">
            etat tu vacanaṃ śrutvā lakṣmaṇasya mahātmanaḥ <br />
            uvāca rāmaṃ kausalyā rudantī śokalālasā //
             <span class="ref">Ram_2,18.16</span></p>
         
         
         <p id="Ram_2,18.17">
            bhrātus te vadataḥ putra lakṣmaṇasya śrutaṃ tvayā <br />
            yad atrānantaraṃ tat tvaṃ kuruṣva yadi rocate //
             <span class="ref">Ram_2,18.17</span></p>
         
         
         <p id="Ram_2,18.18">
            na cādharmyaṃ vacaḥ śrutvā sapatnyā mama bhāṣitam <br />
            vihāya śokasaṃtaptāṃ gantum arhasi mām itaḥ //
             <span class="ref">Ram_2,18.18</span></p>
         
         
         <p id="Ram_2,18.19">
            dharmajña yadi dharmiṣṭho dharmaṃ caritum icchasi <br />
            śuśrūṣa mām ihasthas tvaṃ cara dharmam anuttamam //
             <span class="ref">Ram_2,18.19</span></p>
         
         
         <p id="Ram_2,18.20">
            śuśrūṣur jananīṃ putra svagṛhe niyato vasan <br />
            pareṇa tapasā yuktaḥ kāśyapas tridivaṃ gataḥ //
             <span class="ref">Ram_2,18.20</span></p>
         
         
         <p id="Ram_2,18.21">
            yathaiva rājā pūjyas te gauraveṇa tathā hy aham <br />
            tvāṃ nāham anujānāmi na gantavyam ito vanam //
             <span class="ref">Ram_2,18.21</span></p>
         
         
         <p id="Ram_2,18.22">
            tvadviyogān na me kāryaṃ jīvitena sukhena vā <br />
            tvayā saha mama śreyas tṛṇānām api bhakṣaṇam //
             <span class="ref">Ram_2,18.22</span></p>
         
         
         <p id="Ram_2,18.23">
            yadi tvaṃ yāsyasi vanaṃ tyaktvā māṃ śokalālasām <br />
            ahaṃ prāyam ihāsiṣye na hi śakṣyāmi jīvitum //
             <span class="ref">Ram_2,18.23</span></p>
         
         
         <p id="Ram_2,18.24">
            tatas tvaṃ prāpsyase putra nirayaṃ lokaviśrutam <br />
            brahmahatyām ivādharmāt samudraḥ saritāṃ patiḥ //
             <span class="ref">Ram_2,18.24</span></p>
         
         
         <p id="Ram_2,18.25">
            vilapantīṃ tathā dīnāṃ kausalyāṃ jananīṃ tataḥ <br />
            uvāca rāmo dharmātmā vacanaṃ dharmasaṃhitam //
             <span class="ref">Ram_2,18.25</span></p>
         
         
         <p id="Ram_2,18.26">
            nāsti śaktiḥ pitur vākyaṃ samatikramituṃ mama <br />
            prasādaye tvāṃ śirasā gantum icchāmy ahaṃ vanam //
             <span class="ref">Ram_2,18.26</span></p>
         
         
         <p id="Ram_2,18.27">
            ṛṣiṇā ca pitur vākyaṃ kurvatā vratacāriṇā <br />
            gaur hatā jānatā dharmaṃ kaṇḍunāpi vipaścitā //
             <span class="ref">Ram_2,18.27</span></p>
         
         
         <p id="Ram_2,18.28">
            asmākaṃ ca kule pūrvaṃ sagarasyājñayā pituḥ <br />
            khanadbhiḥ sāgarair bhūtim avāptaḥ sumahān vadhaḥ //
             <span class="ref">Ram_2,18.28</span></p>
         
         
         <p id="Ram_2,18.29">
            jāmadagnyena rāmeṇa reṇukā jananī svayam <br />
            kṛttā paraśunāraṇye pitur vacanakāriṇā //
             <span class="ref">Ram_2,18.29</span></p>
         
         
         <p id="Ram_2,18.30">
            na khalv etan mayaikena kriyate pitṛśāsanam <br />
            pūrvair ayam abhipreto gato mārgo 'nugamyate //
             <span class="ref">Ram_2,18.30</span></p>
         
         
         <p id="Ram_2,18.31">
            tad etat tu mayā kāryaṃ kriyate bhuvi nānyathā <br />
            pitur hi vacanaṃ kurvan na kaścin nāma hīyate //
             <span class="ref">Ram_2,18.31</span></p>
         
         
         <p id="Ram_2,18.32">
            tām evam uktvā jananīṃ lakṣmaṇaṃ punar abravīt <br />
            tava lakṣmaṇa jānāmi mayi sneham anuttamam <br />
            abhiprāyam avijñāya satyasya ca śamasya ca //
             <span class="ref">Ram_2,18.32</span></p>
         
         
         <p id="Ram_2,18.33">
            dharmo hi paramo loke dharme satyaṃ pratiṣṭhitam <br />
            dharmasaṃśritam etac ca pitur vacanam uttamam //
             <span class="ref">Ram_2,18.33</span></p>
         
         
         <p id="Ram_2,18.34">
            saṃśrutya ca pitur vākyaṃ mātur vā brāhmaṇasya vā <br />
            na kartavyaṃ vṛthā vīra dharmam āśritya tiṣṭhatā //
             <span class="ref">Ram_2,18.34</span></p>
         
         
         <p id="Ram_2,18.35">
            so 'haṃ na śakṣyāmi pitur niyogam ativartitum <br />
            pitur hi vacanād vīra kaikeyyāhaṃ pracoditaḥ //
             <span class="ref">Ram_2,18.35</span></p>
         
         
         <p id="Ram_2,18.36">
            tad enāṃ visṛjānāryāṃ kṣatradharmāśritāṃ matim <br />
            dharmam āśraya mā taikṣṇyaṃ madbuddhir anugamyatām //
             <span class="ref">Ram_2,18.36</span></p>
         
         
         <p id="Ram_2,18.37">
            tam evam uktvā sauhārdād bhrātaraṃ lakṣmaṇāgrajaḥ <br />
            uvāca bhūyaḥ kausalyāṃ prāñjaliḥ śirasānataḥ //
             <span class="ref">Ram_2,18.37</span></p>
         
         
         <p id="Ram_2,18.38">
            anumanyasva māṃ devi gamiṣyantam ito vanam <br />
            śāpitāsi mama prāṇaiḥ kuru svastyayanāni me <br />
            tīrṇapratijñaś ca vanāt punar eṣyāmy ahaṃ purīm //
             <span class="ref">Ram_2,18.38</span></p>
         
         
         <p id="Ram_2,18.39">
            yaśo hy ahaṃ kevalarājyakāraṇān na pṛṣṭhataḥ kartum alaṃ mahodayam <br />
            adīrghakāle na tu devi jīvite vṛṇe 'varām adya mahīm adharmataḥ //
             <span class="ref">Ram_2,18.39</span></p>
         
         
         <p id="Ram_2,18.40">
            prasādayan naravṛṣabhaḥ sa mātaraṃ parākramāj jigamiṣur eva daṇḍakān <br />
            athānujaṃ bhṛśam anuśāsya darśanaṃ cakāra tāṃ hṛdi jananīṃ pradakṣiṇam //
             <span class="ref">Ram_2,18.40</span></p>
         
         
         
         
         
         <p id="Ram_2,19.1">
            atha taṃ vyathayā dīnaṃ saviśeṣam amarṣitam <br />
            śvasantam iva nāgendraṃ roṣavisphāritekṣaṇam //
             <span class="ref">Ram_2,19.1</span></p>
         
         
         <p id="Ram_2,19.2">
            āsādya rāmaḥ saumitriṃ suhṛdaṃ bhrātaraṃ priyam <br />
            uvācedaṃ sa dhairyeṇa dhārayan sattvam ātmavān //
             <span class="ref">Ram_2,19.2</span></p>
         
         
         <p id="Ram_2,19.3">
            saumitre yo 'bhiṣekārthe mama sambhārasambhramaḥ <br />
            abhiṣekanivṛttyarthe so 'stu sambhārasambhramaḥ //
             <span class="ref">Ram_2,19.3</span></p>
         
         
         <p id="Ram_2,19.4">
            yasyā madabhiṣekārthaṃ mānasaṃ paritapyate <br />
            mātā naḥ sā yathā na syāt saviśaṅkā tathā kuru //
             <span class="ref">Ram_2,19.4</span></p>
         
         
         <p id="Ram_2,19.5">
            tasyāḥ śaṅkāmayaṃ duḥkhaṃ muhūrtam api notsahe <br />
            manasi pratisaṃjātaṃ saumitre 'ham upekṣitum //
             <span class="ref">Ram_2,19.5</span></p>
         
         
         <p id="Ram_2,19.6">
            na buddhipūrvaṃ nābuddhaṃ smarāmīha kadācana <br />
            mātṝṇāṃ vā pitur vāhaṃ kṛtam alpaṃ ca vipriyam //
             <span class="ref">Ram_2,19.6</span></p>
         
         
         <p id="Ram_2,19.7">
            satyaḥ satyābhisaṃdhaś ca nityaṃ satyaparākramaḥ <br />
            paralokabhayād bhīto nirbhayo 'stu pitā mama //
             <span class="ref">Ram_2,19.7</span></p>
         
         
         <p id="Ram_2,19.8">
            tasyāpi hi bhaved asmin karmaṇy apratisaṃhṛte <br />
            satyaṃ neti manastāpas tasya tāpas tapec ca mām //
             <span class="ref">Ram_2,19.8</span></p>
         
         
         <p id="Ram_2,19.9">
            abhiṣekavidhānaṃ tu tasmāt saṃhṛtya lakṣmaṇa <br />
            anvag evāham icchāmi vanaṃ gantum itaḥ punaḥ //
             <span class="ref">Ram_2,19.9</span></p>
         
         
         <p id="Ram_2,19.10">
            mama pravrājanād adya kṛtakṛtyā nṛpātmajā <br />
            sutaṃ bharatam avyagram abhiṣecayitā tataḥ //
             <span class="ref">Ram_2,19.10</span></p>
         
         
         <p id="Ram_2,19.11">
            mayi cīrājinadhare jaṭāmaṇḍaladhāriṇi <br />
            gate 'raṇyaṃ ca kaikeyyā bhaviṣyati manaḥsukham //
             <span class="ref">Ram_2,19.11</span></p>
         
         
         <p id="Ram_2,19.12">
            buddhiḥ praṇītā yeneyaṃ manaś ca susamāhitam <br />
            tat tu nārhāmi saṃkleṣṭuṃ pravrajiṣyāmi māciram //
             <span class="ref">Ram_2,19.12</span></p>
         
         
         <p id="Ram_2,19.13">
            kṛtāntas tv eva saumitre draṣṭavyo matpravāsane <br />
            rājyasya ca vitīrṇasya punar eva nivartane //
             <span class="ref">Ram_2,19.13</span></p>
         
         
         <p id="Ram_2,19.14">
            kaikeyyāḥ pratipattir hi kathaṃ syān mama pīḍane <br />
            yadi bhāvo na daivo 'yaṃ kṛtāntavihito bhavet //
             <span class="ref">Ram_2,19.14</span></p>
         
         
         <p id="Ram_2,19.15">
            jānāsi hi yathā saumya na mātṛṣu mamāntaram <br />
            bhūtapūrvaṃ viśeṣo vā tasyā mayi sute 'pi vā //
             <span class="ref">Ram_2,19.15</span></p>
         
         
         <p id="Ram_2,19.16">
            so 'bhiṣekanivṛttyarthaiḥ pravāsārthaiś ca durvacaiḥ <br />
            ugrair vākyair ahaṃ tasyā nānyad daivāt samarthaye //
             <span class="ref">Ram_2,19.16</span></p>
         
         
         <p id="Ram_2,19.17">
            kathaṃ prakṛtisampannā rājaputrī tathāguṇā <br />
            brūyāt sā prākṛteva strī matpīḍāṃ bhartṛsaṃnidhau //
             <span class="ref">Ram_2,19.17</span></p>
         
         
         <p id="Ram_2,19.18">
            yad acintyaṃ tu tad daivaṃ bhūteṣv api na hanyate <br />
            vyaktaṃ mayi ca tasyāṃ ca patito hi viparyayaḥ //
             <span class="ref">Ram_2,19.18</span></p>
         
         
         <p id="Ram_2,19.19">
            kaścid daivena saumitre yoddhum utsahate pumān <br />
            yasya na grahaṇaṃ kiṃcit karmaṇo 'nyatra dṛśyate //
             <span class="ref">Ram_2,19.19</span></p>
         
         
         <p id="Ram_2,19.20">
            sukhaduḥkhe bhayakrodhau lābhālābhau bhavābhavau <br />
            yasya kiṃcit tathā bhūtaṃ nanu daivasya karma tat //
             <span class="ref">Ram_2,19.20</span></p>
         
         
         <p id="Ram_2,19.21">
            vyāhate 'py abhiṣeke me paritāpo na vidyate <br />
            tasmād aparitāpaḥ saṃs tvam apy anuvidhāya mām <br />
            pratisaṃhāraya kṣipram ābhiṣecanikīṃ kriyām //
             <span class="ref">Ram_2,19.21</span></p>
         
         
         <p id="Ram_2,19.22">
            na lakṣmaṇāsmin mama rājyavighne mātā yavīyasy atiśaṅkanīyā <br />
            daivābhipannā hi vadanty aniṣṭaṃ jānāsi daivaṃ ca tathā prabhāvam //
             <span class="ref">Ram_2,19.22</span></p>
         
         
         
         
         
         <p id="Ram_2,20.1">
            iti bruvati rāme tu lakṣmaṇo 'dhaḥśirā muhuḥ <br />
            śrutvā madhyaṃ jagāmeva manasā duḥkhaharṣayoḥ //
             <span class="ref">Ram_2,20.1</span></p>
         
         
         <p id="Ram_2,20.2">
            tadā tu baddhvā bhrukuṭīṃ bhruvor madhye nararṣabhaḥ <br />
            niśaśvāsa mahāsarpo bilastha iva roṣitaḥ //
             <span class="ref">Ram_2,20.2</span></p>
         
         
         <p id="Ram_2,20.3">
            tasya duṣprativīkṣyaṃ tad bhrukuṭīsahitaṃ tadā <br />
            babhau kruddhasya siṃhasya mukhasya sadṛśaṃ mukham //
             <span class="ref">Ram_2,20.3</span></p>
         
         
         <p id="Ram_2,20.4">
            agrahas taṃ vidhunvaṃs tu hastī hastam ivātmanaḥ <br />
            tiryag ūrdhvaṃ śarīre ca pātayitvā śirodharām //
             <span class="ref">Ram_2,20.4</span></p>
         
         
         <p id="Ram_2,20.5">
            agrākṣṇā vīkṣamāṇas tu tiryag bhrātaram abravīt <br />
            asthāne sambhramo yasya jāto vai sumahān ayam //
             <span class="ref">Ram_2,20.5</span></p>
         
         
         <p id="Ram_2,20.6">
            dharmadoṣaprasaṅgena lokasyānatiśaṅkayā <br />
            kathaṃ hy etad asambhrāntas tvadvidho vaktum arhati //
             <span class="ref">Ram_2,20.6</span></p>
         
         
         <p id="Ram_2,20.7">
            yathā daivam aśauṇḍīraṃ śauṇḍīraḥ kṣatriyarṣabhaḥ <br />
            kiṃ nāma kṛpaṇaṃ daivam aśaktam abhiśaṃsasi //
             <span class="ref">Ram_2,20.7</span></p>
         
         
         <p id="Ram_2,20.8">
            pāpayos tu kathaṃ nāma tayoḥ śaṅkā na vidyate <br />
            santi dharmopadhāḥ ślakṣṇā dharmātman kiṃ na budhyase //
             <span class="ref">Ram_2,20.8</span></p>
         
         
         <p id="Ram_2,20.9">
            lokavidviṣṭam ārabdhaṃ tvadanyasyābhiṣecanam <br />
            yeneyam āgatā dvaidhaṃ tava buddhir mahīpate <br />
            sa hi dharmo mama dveṣyaḥ prasaṅgād yasya muhyasi //
             <span class="ref">Ram_2,20.9</span></p>
         
         
         <p id="Ram_2,20.10">
            yady api pratipattis te daivī cāpi tayor matam <br />
            tathāpy upekṣaṇīyaṃ te na me tad api rocate //
             <span class="ref">Ram_2,20.10</span></p>
         
         
         <p id="Ram_2,20.11">
            viklavo vīryahīno yaḥ sa daivam anuvartate <br />
            vīrāḥ saṃbhāvitātmāno na daivaṃ paryupāsate //
             <span class="ref">Ram_2,20.11</span></p>
         
         
         <p id="Ram_2,20.12">
            daivaṃ puruṣakāreṇa yaḥ samarthaḥ prabādhitum <br />
            na daivena vipannārthaḥ puruṣaḥ so 'vasīdati //
             <span class="ref">Ram_2,20.12</span></p>
         
         
         <p id="Ram_2,20.13">
            drakṣyanti tv adya daivasya pauruṣaṃ puruṣasya ca <br />
            daivamānuṣayor adya vyaktā vyaktir bhaviṣyati //
             <span class="ref">Ram_2,20.13</span></p>
         
         
         <p id="Ram_2,20.14">
            adya matpauruṣahataṃ daivaṃ drakṣyanti vai janāḥ <br />
            yad daivād āhataṃ te 'dya dṛṣṭaṃ rājyābhiṣecanam //
             <span class="ref">Ram_2,20.14</span></p>
         
         
         <p id="Ram_2,20.15">
            atyaṅkuśam ivoddāmaṃ gajaṃ madabaloddhatam <br />
            pradhāvitam ahaṃ daivaṃ pauruṣeṇa nivartaye //
             <span class="ref">Ram_2,20.15</span></p>
         
         
         <p id="Ram_2,20.16">
            lokapālāḥ samastās te nādya rāmābhiṣecanam <br />
            na ca kṛtsnās trayo lokā vihanyuḥ kiṃ punaḥ pitā //
             <span class="ref">Ram_2,20.16</span></p>
         
         
         <p id="Ram_2,20.17">
            yair vivāsas tavāraṇye mitho rājan samarthitaḥ <br />
            araṇye te vivatsyanti caturdaśa samās tathā //
             <span class="ref">Ram_2,20.17</span></p>
         
         
         <p id="Ram_2,20.18">
            ahaṃ tadāśāṃ chetsyāmi pitus tasyāś ca yā tava <br />
            abhiṣekavighātena putrarājyāya vartate //
             <span class="ref">Ram_2,20.18</span></p>
         
         
         <p id="Ram_2,20.19">
            madbalena viruddhāya na syād daivabalaṃ tathā <br />
            prabhaviṣyati duḥkhāya yathograṃ pauruṣaṃ mama //
             <span class="ref">Ram_2,20.19</span></p>
         
         
         <p id="Ram_2,20.20">
            ūrdhvaṃ varṣasahasrānte prajāpālyam anantaram <br />
            āryaputrāḥ kariṣyanti vanavāsaṃ gate tvayi //
             <span class="ref">Ram_2,20.20</span></p>
         
         
         <p id="Ram_2,20.21">
            pūrvarājarṣivṛttyā hi vanavāso vidhīyate <br />
            prajā nikṣipya putreṣu putravat paripālane //
             <span class="ref">Ram_2,20.21</span></p>
         
         
         <p id="Ram_2,20.22">
            sa ced rājany anekāgre rājyavibhramaśaṅkayā <br />
            naivam icchasi dharmātman rājyaṃ rāma tvam ātmani //
             <span class="ref">Ram_2,20.22</span></p>
         
         
         <p id="Ram_2,20.23">
            pratijāne ca te vīra mā bhūvaṃ vīralokabhāk <br />
            rājyaṃ ca tava rakṣeyam ahaṃ veleva sāgaram //
             <span class="ref">Ram_2,20.23</span></p>
         
         
         <p id="Ram_2,20.24">
            maṅgalair abhiṣiñcasva tatra tvaṃ vyāpṛto bhava <br />
            aham eko mahīpālān alaṃ vārayituṃ balāt //
             <span class="ref">Ram_2,20.24</span></p>
         
         
         <p id="Ram_2,20.25">
            na śobhārthāv imau bāhū na dhanur bhūṣaṇāya me <br />
            nāsirābandhanārthāya na śarāḥ stambhahetavaḥ //
             <span class="ref">Ram_2,20.25</span></p>
         
         
         <p id="Ram_2,20.26">
            amitradamanārthaṃ me sarvam etac catuṣṭayam <br />
            na cāhaṃ kāmaye 'tyarthaṃ yaḥ syāc chatrur mato mama //
             <span class="ref">Ram_2,20.26</span></p>
         
         
         <p id="Ram_2,20.27">
            asinā tīkṣṇadhāreṇa vidyuccalitavarcasā <br />
            pragṛhītena vai śatruṃ vajriṇaṃ vā na kalpaye //
             <span class="ref">Ram_2,20.27</span></p>
         
         
         <p id="Ram_2,20.28">
            khaḍganiṣpeṣaniṣpiṣṭair gahanā duścarā ca me <br />
            hastyaśvanarahastoruśirobhir bhavitā mahī //
             <span class="ref">Ram_2,20.28</span></p>
         
         
         <p id="Ram_2,20.29">
            khaḍgadhārā hatā me 'dya dīpyamānā ivādrayaḥ <br />
            patiṣyanti dvipā bhūmau meghā iva savidyutaḥ //
             <span class="ref">Ram_2,20.29</span></p>
         
         
         <p id="Ram_2,20.30">
            baddhagodhāṅgulitrāṇe pragṛhītaśarāsane <br />
            kathaṃ puruṣamānī syāt puruṣāṇāṃ mayi sthite //
             <span class="ref">Ram_2,20.30</span></p>
         
         
         <p id="Ram_2,20.31">
            bahubhiś caikam atyasyann ekena ca bahūñ janān <br />
            viniyokṣyāmy ahaṃ bāṇān nṛvājigajamarmasu //
             <span class="ref">Ram_2,20.31</span></p>
         
         
         <p id="Ram_2,20.32">
            adya me 'straprabhāvasya prabhāvaḥ prabhaviṣyati <br />
            rājñaś cāprabhutāṃ kartuṃ prabhutvaṃ ca tava prabho //
             <span class="ref">Ram_2,20.32</span></p>
         
         
         <p id="Ram_2,20.33">
            adya candanasārasya keyūrāmokṣaṇasya ca <br />
            vasūnāṃ ca vimokṣasya suhṛdāṃ pālanasya ca //
             <span class="ref">Ram_2,20.33</span></p>
         
         
         <p id="Ram_2,20.34">
            anurūpāv imau bāhū rāma karma kariṣyataḥ <br />
            abhiṣecanavighnasya kartṝṇāṃ te nivāraṇe //
             <span class="ref">Ram_2,20.34</span></p>
         
         
         <p id="Ram_2,20.35">
            bravīhi ko 'dyaiva mayā viyujyatāṃ tavāsuhṛt prāṇayaśaḥ suhṛjjanaiḥ <br />
            yathā taveyaṃ vasudhā vaśe bhavet tathaiva māṃ śādhi tavāsmi kiṃkaraḥ //
             <span class="ref">Ram_2,20.35</span></p>
         
         
         <p id="Ram_2,20.36">
            vimṛjya bāṣpaṃ parisāntvya cāsakṛt sa lakṣmaṇaṃ rāghavavaṃśavardhanaḥ <br />
            uvāca pitrye vacane vyavasthitaṃ nibodha mām eṣa hi saumya satpathaḥ //
             <span class="ref">Ram_2,20.36</span></p>
         
         
         
         
         
         <p id="Ram_2,21.1">
            taṃ samīkṣya tv avahitaṃ pitur nirdeśapālane <br />
            kausalyā bāṣpasaṃruddhā vaco dharmiṣṭham abravīt //
             <span class="ref">Ram_2,21.1</span></p>
         
         
         <p id="Ram_2,21.2">
            adṛṣṭaduḥkho dharmātmā sarvabhūtapriyaṃvadaḥ <br />
            mayi jāto daśarathāt katham uñchena vartayet //
             <span class="ref">Ram_2,21.2</span></p>
         
         
         <p id="Ram_2,21.3">
            yasya bhṛtyāś ca dāsāś ca mṛṣṭāny annāni bhuñjate <br />
            kathaṃ sa bhokṣyate nātho vane mūlaphalāny ayam //
             <span class="ref">Ram_2,21.3</span></p>
         
         
         <p id="Ram_2,21.4">
            ka etacchraddadhecchrutvā kasya vā na bhaved bhayam <br />
            guṇavān dayito rājño rāghavo yad vivāsyate //
             <span class="ref">Ram_2,21.4</span></p>
         
         
         <p id="Ram_2,21.5">
            tvayā vihīnām iha māṃ śokāgnir atulo mahān <br />
            pradhakṣyati yathā kakṣaṃ citrabhānur himātyaye //
             <span class="ref">Ram_2,21.5</span></p>
         
         
         <p id="Ram_2,21.6">
            kathaṃ hi dhenuḥ svaṃ vatsaṃ gacchantaṃ nānugacchati <br />
            ahaṃ tvānugamiṣyāmi yatra putra gamiṣyasi //
             <span class="ref">Ram_2,21.6</span></p>
         
         
         <p id="Ram_2,21.7">
            tathā nigaditaṃ mātrā tad vākyaṃ puruṣarṣabhaḥ <br />
            śrutvā rāmo 'bravīd vākyaṃ mātaraṃ bhṛśaduḥkhitām //
             <span class="ref">Ram_2,21.7</span></p>
         
         
         <p id="Ram_2,21.8">
            kaikeyyā vañcito rājā mayi cāraṇyam āśrite <br />
            bhavatyā ca parityakto na nūnaṃ vartayiṣyati //
             <span class="ref">Ram_2,21.8</span></p>
         
         
         <p id="Ram_2,21.9">
            bhartuḥ kila parityāgo nṛśaṃsaḥ kevalaṃ striyāḥ <br />
            sa bhavatyā na kartavyo manasāpi vigarhitaḥ //
             <span class="ref">Ram_2,21.9</span></p>
         
         
         <p id="Ram_2,21.10">
            yāvaj jīvati kākutsthaḥ pitā me jagatīpatiḥ <br />
            śuśrūṣā kriyatāṃ tāvat sa hi dharmaḥ sanātanaḥ //
             <span class="ref">Ram_2,21.10</span></p>
         
         
         <p id="Ram_2,21.11">
            evam uktā tu rāmeṇa kausalyā śubhadarśanā <br />
            tathety uvāca suprītā rāmam akliṣṭakāriṇam //
             <span class="ref">Ram_2,21.11</span></p>
         
         
         <p id="Ram_2,21.12">
            evam uktas tu vacanaṃ rāmo dharmabhṛtāṃ varaḥ <br />
            bhūyas tām abravīd vākyaṃ mātaraṃ bhṛśaduḥkhitām //
             <span class="ref">Ram_2,21.12</span></p>
         
         
         <p id="Ram_2,21.13">
            mayā caiva bhavatyā ca kartavyaṃ vacanaṃ pituḥ <br />
            rājā bhartā guruḥ śreṣṭhaḥ sarveṣām īśvaraḥ prabhuḥ //
             <span class="ref">Ram_2,21.13</span></p>
         
         
         <p id="Ram_2,21.14">
            imāni tu mahāraṇye vihṛtya nava pañca ca <br />
            varṣāṇi paramaprītaḥ sthāsyāmi vacane tava //
             <span class="ref">Ram_2,21.14</span></p>
         
         
         <p id="Ram_2,21.15">
            evam uktā priyaṃ putraṃ bāṣpapūrṇānanā tadā <br />
            uvāca paramārtā tu kausalyā putravatsalā //
             <span class="ref">Ram_2,21.15</span></p>
         
         
         <p id="Ram_2,21.16">
            āsāṃ rāma sapatnīnāṃ vastuṃ madhye na me kṣamam <br />
            naya mām api kākutstha vanaṃ vanyāṃ mṛgīṃ yathā <br />
            yadi te gamane buddhiḥ kṛtā pitur apekṣayā //
             <span class="ref">Ram_2,21.16</span></p>
         
         
         <p id="Ram_2,21.17">
            tāṃ tathā rudatīṃ rāmo rudan vacanam abravīt <br />
            jīvantyā hi striyā bhartā daivataṃ prabhur eva ca <br />
            bhavatyā mama caivādya rājā prabhavati prabhuḥ //
             <span class="ref">Ram_2,21.17</span></p>
         
         
         <p id="Ram_2,21.18">
            bharataś cāpi dharmātmā sarvabhūtapriyaṃvadaḥ <br />
            bhavatīm anuvarteta sa hi dharmarataḥ sadā //
             <span class="ref">Ram_2,21.18</span></p>
         
         
         <p id="Ram_2,21.19">
            yathā mayi tu niṣkrānte putraśokena pārthivaḥ <br />
            śramaṃ nāvāpnuyāt kiṃcid apramattā tathā kuru //
             <span class="ref">Ram_2,21.19</span></p>
         
         
         <p id="Ram_2,21.20">
            vratopavāsaniratā yā nārī paramottamā <br />
            bhartāraṃ nānuvarteta sā ca pāpagatir bhavet //
             <span class="ref">Ram_2,21.20</span></p>
         
         
         <p id="Ram_2,21.21">
            śuśrūṣām eva kurvīta bhartuḥ priyahite ratā <br />
            eṣa dharmaḥ purā dṛṣṭo loke vede śrutaḥ smṛtaḥ //
             <span class="ref">Ram_2,21.21</span></p>
         
         
         <p id="Ram_2,21.22">
            pūjyās te matkṛte devi brāhmaṇāś caiva suvratāḥ <br />
            evaṃ kālaṃ pratīkṣasva mamāgamanakāṅkṣiṇī //
             <span class="ref">Ram_2,21.22</span></p>
         
         
         <p id="Ram_2,21.23">
            prāpsyase paramaṃ kāmaṃ mayi pratyāgate sati <br />
            yadi dharmabhṛtāṃ śreṣṭho dhārayiṣyati jīvitam //
             <span class="ref">Ram_2,21.23</span></p>
         
         
         <p id="Ram_2,21.24">
            evam uktā tu rāmeṇa bāṣpaparyākulekṣaṇā <br />
            kausalyā putraśokārtā rāmaṃ vacanam abravīt <br />
            gaccha putra tvam ekāgro bhadraṃ te 'stu sadā vibho //
             <span class="ref">Ram_2,21.24</span></p>
         
         
         <p id="Ram_2,21.25">
            tathā hi rāmaṃ vanavāsaniścitaṃ samīkṣya devī parameṇa cetasā <br />
            uvāca rāmaṃ śubhalakṣaṇaṃ vaco babhūva ca svastyayanābhikāṅkṣiṇī //
             <span class="ref">Ram_2,21.25</span></p>
         
         
         
         
         
         <p id="Ram_2,22.1">
            sāpanīya tam āyāsam upaspṛśya jalaṃ śuci <br />
            cakāra mātā rāmasya maṅgalāni manasvinī //
             <span class="ref">Ram_2,22.1</span></p>
         
         
         <p id="Ram_2,22.2">
            svasti sādhyāś ca viśve ca marutaś ca maharṣayaḥ <br />
            svasti dhātā vidhātā ca svasti pūṣā bhago 'ryamā //
             <span class="ref">Ram_2,22.2</span></p>
         
         
         <p id="Ram_2,22.3">
            ṛtavaś caiva pakṣāś ca māsāḥ saṃvatsarāḥ kṣapāḥ <br />
            dināni ca muhūrtāś ca svasti kurvantu te sadā //
             <span class="ref">Ram_2,22.3</span></p>
         
         
         <p id="Ram_2,22.4">
            smṛtir dhṛtiś ca dharmaś ca pāntu tvāṃ putra sarvataḥ <br />
            skandaś ca bhagavān devaḥ somaś ca sabṛhaspatiḥ //
             <span class="ref">Ram_2,22.4</span></p>
         
         
         <p id="Ram_2,22.5">
            saptarṣayo nāradaś ca te tvāṃ rakṣantu sarvataḥ <br />
            nakṣatrāṇi ca sarvāṇi grahāś ca sahadevatāḥ <br />
            mahāvanāni carato muniveṣasya dhīmataḥ //
             <span class="ref">Ram_2,22.5</span></p>
         
         
         <p id="Ram_2,22.6">
            plavagā vṛścikā daṃśā maśakāś caiva kānane <br />
            sarīsṛpāś ca kīṭāś ca mā bhūvan gahane tava //
             <span class="ref">Ram_2,22.6</span></p>
         
         
         <p id="Ram_2,22.7">
            mahādvipāś ca siṃhāś ca vyāghrā ṛkṣāś ca daṃṣṭriṇaḥ <br />
            mahiṣāḥ śṛṅgiṇo raudrā na te druhyantu putraka //
             <span class="ref">Ram_2,22.7</span></p>
         
         
         <p id="Ram_2,22.8">
            nṛmāṃsabhojanā raudrā ye cānye sattvajātayaḥ <br />
            mā ca tvāṃ hiṃsiṣuḥ putra mayā sampūjitās tv iha //
             <span class="ref">Ram_2,22.8</span></p>
         
         
         <p id="Ram_2,22.9">
            āgamās te śivāḥ santu sidhyantu ca parākramāḥ <br />
            sarvasampattayo rāma svastimān gaccha putraka //
             <span class="ref">Ram_2,22.9</span></p>
         
         
         <p id="Ram_2,22.10">
            svasti te 'stv āntarikṣebhyaḥ pārthivebhyaḥ punaḥ punaḥ <br />
            sarvebhyaś caiva devebhyo ye ca te paripanthinaḥ //
             <span class="ref">Ram_2,22.10</span></p>
         
         
         <p id="Ram_2,22.11">
            sarvalokaprabhur brahmā bhūtabhartā tatharṣayaḥ <br />
            ye ca śeṣāḥ surās te tvāṃ rakṣantu vanavāsinam //
             <span class="ref">Ram_2,22.11</span></p>
         
         
         <p id="Ram_2,22.12">
            iti mālyaiḥ suragaṇān gandhaiś cāpi yaśasvinī <br />
            stutibhiś cānurūpābhir ānarcāyatalocanā //
             <span class="ref">Ram_2,22.12</span></p>
         
         
         <p id="Ram_2,22.13">
            yan maṅgalaṃ sahasrākṣe sarvadevanamaskṛte <br />
            vṛtranāśe samabhavat tat te bhavatu maṅgalam //
             <span class="ref">Ram_2,22.13</span></p>
         
         
         <p id="Ram_2,22.14">
            yan maṅgalaṃ suparṇasya vinatākalpayat purā <br />
            amṛtaṃ prārthayānasya tat te bhavatu maṅgalam //
             <span class="ref">Ram_2,22.14</span></p>
         
         
         <p id="Ram_2,22.15">
            oṣadhīṃ cāpi siddhārthāṃ viśalyakaraṇīṃ śubhām <br />
            cakāra rakṣāṃ kausalyā mantrair abhijajāpa ca //
             <span class="ref">Ram_2,22.15</span></p>
         
         
         <p id="Ram_2,22.16">
            ānamya mūrdhni cāghrāya pariṣvajya yaśasvinī <br />
            avadat putra siddhārtho gaccha rāma yathāsukham //
             <span class="ref">Ram_2,22.16</span></p>
         
         
         <p id="Ram_2,22.17">
            arogaṃ sarvasiddhārtham ayodhyāṃ punar āgatam <br />
            paśyāmi tvāṃ sukhaṃ vatsa susthitaṃ rājaveśmani //
             <span class="ref">Ram_2,22.17</span></p>
         
         
         <p id="Ram_2,22.18">
            mayārcitā devagaṇāḥ śivādayo maharṣayo bhūtamahāsuroragāḥ <br />
            abhiprayātasya vanaṃ cirāya te hitāni kāṅkṣantu diśaś ca rāghava //
             <span class="ref">Ram_2,22.18</span></p>
         
         
         <p id="Ram_2,22.19">
            itīva cāśrupratipūrṇalocanā samāpya ca svastyayanaṃ yathāvidhi <br />
            pradakṣiṇaṃ caiva cakāra rāghavaṃ punaḥ punaś cāpi nipīḍya sasvaje //
             <span class="ref">Ram_2,22.19</span></p>
         
         
         <p id="Ram_2,22.20">
            tathā tu devyā sa kṛtapradakṣiṇo nipīḍya mātuś caraṇau punaḥ punaḥ <br />
            jagāma sītānilayaṃ mahāyaśāḥ sa rāghavaḥ prajvalitaḥ svayā śriyā //
             <span class="ref">Ram_2,22.20</span></p>
         
         
         
         
         
         <p id="Ram_2,23.1">
            abhivādya tu kausalyāṃ rāmaḥ samprasthito vanam <br />
            kṛtasvastyayano mātrā dharmiṣṭhe vartmani sthitaḥ //
             <span class="ref">Ram_2,23.1</span></p>
         
         
         <p id="Ram_2,23.2">
            virājayan rājasuto rājamārgaṃ narair vṛtam <br />
            hṛdayāny āmamantheva janasya guṇavattayā //
             <span class="ref">Ram_2,23.2</span></p>
         
         
         <p id="Ram_2,23.3">
            vaidehī cāpi tat sarvaṃ na śuśrāva tapasvinī <br />
            tad eva hṛdi tasyāś ca yauvarājyābhiṣecanam //
             <span class="ref">Ram_2,23.3</span></p>
         
         
         <p id="Ram_2,23.4">
            devakāryaṃ sma sā kṛtvā kṛtajñā hṛṣṭacetanā <br />
            abhijñā rājadharmāṇāṃ rājaputraṃ pratīkṣate //
             <span class="ref">Ram_2,23.4</span></p>
         
         
         <p id="Ram_2,23.5">
            praviveśātha rāmas tu svaveśma suvibhūṣitam <br />
            prahṛṣṭajanasampūrṇaṃ hriyā kiṃcid avāṅmukhaḥ //
             <span class="ref">Ram_2,23.5</span></p>
         
         
         <p id="Ram_2,23.6">
            atha sītā samutpatya vepamānā ca taṃ patim <br />
            apaśyac chokasaṃtaptaṃ cintāvyākulitendriyam //
             <span class="ref">Ram_2,23.6</span></p>
         
         
         <p id="Ram_2,23.7">
            vivarṇavadanaṃ dṛṣṭvā taṃ prasvinnam amarṣaṇam <br />
            āha duḥkhābhisaṃtaptā kim idānīm idaṃ prabho //
             <span class="ref">Ram_2,23.7</span></p>
         
         
         <p id="Ram_2,23.8">
            adya bārhaspataḥ śrīmān yuktaḥ puṣyo na rāghava <br />
            procyate brāhmaṇaiḥ prājñaiḥ kena tvam asi durmanāḥ //
             <span class="ref">Ram_2,23.8</span></p>
         
         
         <p id="Ram_2,23.9">
            na te śataśalākena jalaphenanibhena ca <br />
            āvṛtaṃ vadanaṃ valgu chattreṇābhivirājate //
             <span class="ref">Ram_2,23.9</span></p>
         
         
         <p id="Ram_2,23.10">
            vyajanābhyāṃ ca mukhyābhyāṃ śatapattranibhekṣaṇam <br />
            candrahaṃsaprakāśābhyāṃ vījyate na tavānanam //
             <span class="ref">Ram_2,23.10</span></p>
         
         
         <p id="Ram_2,23.11">
            vāgmino bandinaś cāpi prahṛṣṭās tvāṃ nararṣabha <br />
            stuvanto nādya dṛśyante maṅgalaiḥ sūtamāgadhāḥ //
             <span class="ref">Ram_2,23.11</span></p>
         
         
         <p id="Ram_2,23.12">
            na te kṣaudraṃ ca dadhi ca brāhmaṇā vedapāragāḥ <br />
            mūrdhni mūrdhāvasiktasya dadhati sma vidhānataḥ //
             <span class="ref">Ram_2,23.12</span></p>
         
         
         <p id="Ram_2,23.13">
            na tvāṃ prakṛtayaḥ sarvā śreṇīmukhyāś ca bhūṣitāḥ <br />
            anuvrajitum icchanti paurajānapadās tathā //
             <span class="ref">Ram_2,23.13</span></p>
         
         
         <p id="Ram_2,23.14">
            caturbhir vegasampannair hayaiḥ kāñcanabhūṣaṇaiḥ <br />
            mukhyaḥ puṣyaratho yuktaḥ kiṃ na gacchati te 'grataḥ //
             <span class="ref">Ram_2,23.14</span></p>
         
         
         <p id="Ram_2,23.15">
            na hastī cāgrataḥ śrīmāṃs tava lakṣaṇapūjitaḥ <br />
            prayāṇe lakṣyate vīra kṛṣṇameghagiriprabhaḥ //
             <span class="ref">Ram_2,23.15</span></p>
         
         
         <p id="Ram_2,23.16">
            na ca kāñcanacitraṃ te paśyāmi priyadarśana <br />
            bhadrāsanaṃ puraskṛtya yāntaṃ vīrapuraḥsaram //
             <span class="ref">Ram_2,23.16</span></p>
         
         
         <p id="Ram_2,23.17">
            abhiṣeko yadā sajjaḥ kim idānīm idaṃ tava <br />
            apūrvo mukhavarṇaś ca na praharṣaś ca lakṣyate //
             <span class="ref">Ram_2,23.17</span></p>
         
         
         <p id="Ram_2,23.18">
            itīva vilapantīṃ tāṃ provāca raghunandanaḥ <br />
            sīte tatrabhavāṃs tātaḥ pravrājayati māṃ vanam //
             <span class="ref">Ram_2,23.18</span></p>
         
         
         <p id="Ram_2,23.19">
            kule mahati sambhūte dharmajñe dharmacāriṇi <br />
            śṛṇu jānaki yenedaṃ krameṇābhyāgataṃ mama //
             <span class="ref">Ram_2,23.19</span></p>
         
         
         <p id="Ram_2,23.20">
            rājñā satyapratijñena pitrā daśarathena me <br />
            kaikeyyai prītamanasā purā dattau mahāvarau //
             <span class="ref">Ram_2,23.20</span></p>
         
         
         <p id="Ram_2,23.21">
            tayādya mama sajje 'sminn abhiṣeke nṛpodyate <br />
            pracoditaḥ sa samayo dharmeṇa pratinirjitaḥ //
             <span class="ref">Ram_2,23.21</span></p>
         
         
         <p id="Ram_2,23.22">
            caturdaśa hi varṣāṇi vastavyaṃ daṇḍake mayā <br />
            pitrā me bharataś cāpi yauvarājye niyojitaḥ <br />
            so 'haṃ tvām āgato draṣṭuṃ prasthito vijanaṃ vanam //
             <span class="ref">Ram_2,23.22</span></p>
         
         
         <p id="Ram_2,23.23">
            bharatasya samīpe te nāhaṃ kathyaḥ kadācana <br />
            ṛddhiyuktā hi puruṣā na sahante parastavam <br />
            tasmān na te guṇāḥ kathyā bharatasyāgrato mama //
             <span class="ref">Ram_2,23.23</span></p>
         
         
         <p id="Ram_2,23.24">
            nāpi tvaṃ tena bhartavyā viśeṣeṇa kadācana <br />
            anukūlatayā śakyaṃ samīpe tasya vartitum //
             <span class="ref">Ram_2,23.24</span></p>
         
         
         <p id="Ram_2,23.25">
            ahaṃ cāpi pratijñāṃ tāṃ guroḥ samanupālayan <br />
            vanam adyaiva yāsyāmi sthirā bhava manasvini //
             <span class="ref">Ram_2,23.25</span></p>
         
         
         <p id="Ram_2,23.26">
            yāte ca mayi kalyāṇi vanaṃ muniniṣevitam <br />
            vratopavāsaratayā bhavitavyaṃ tvayānaghe //
             <span class="ref">Ram_2,23.26</span></p>
         
         
         <p id="Ram_2,23.27">
            kālyam utthāya devānāṃ kṛtvā pūjāṃ yathāvidhi <br />
            vanditavyo daśarathaḥ pitā mama nareśvaraḥ //
             <span class="ref">Ram_2,23.27</span></p>
         
         
         <p id="Ram_2,23.28">
            mātā ca mama kausalyā vṛddhā saṃtāpakarśitā <br />
            dharmam evāgrataḥ kṛtvā tvattaḥ sammānam arhati //
             <span class="ref">Ram_2,23.28</span></p>
         
         
         <p id="Ram_2,23.29">
            vanditavyāś ca te nityaṃ yāḥ śeṣā mama mātaraḥ <br />
            snehapraṇayasambhogaiḥ samā hi mama mātaraḥ //
             <span class="ref">Ram_2,23.29</span></p>
         
         
         <p id="Ram_2,23.30">
            bhrātṛputrasamau cāpi draṣṭavyau ca viśeṣataḥ <br />
            tvayā lakṣmaṇaśatrughnau prāṇaiḥ priyatarau mama //
             <span class="ref">Ram_2,23.30</span></p>
         
         
         <p id="Ram_2,23.31">
            vipriyaṃ na ca kartavyaṃ bharatasya kadācana <br />
            sa hi rājā prabhuś caiva deśasya ca kulasya ca //
             <span class="ref">Ram_2,23.31</span></p>
         
         
         <p id="Ram_2,23.32">
            ārādhitā hi śīlena prayatnaiś copasevitāḥ <br />
            rājānaḥ samprasīdanti prakupyanti viparyaye //
             <span class="ref">Ram_2,23.32</span></p>
         
         
         <p id="Ram_2,23.33">
            aurasān api putrān hi tyajanty ahitakāriṇaḥ <br />
            samarthān sampragṛhṇanti janān api narādhipāḥ //
             <span class="ref">Ram_2,23.33</span></p>
         
         
         <p id="Ram_2,23.34">
            ahaṃ gamiṣyāmi mahāvanaṃ priye tvayā hi vastavyam ihaiva bhāmini <br />
            yathā vyalīkaṃ kuruṣe na kasyacit tathā tvayā kāryam idaṃ vaco mama //
             <span class="ref">Ram_2,23.34</span></p>
         
         
         
         
         
         <p id="Ram_2,24.1">
            evam uktā tu vaidehī priyārhā priyavādinī <br />
            praṇayād eva saṃkruddhā bhartāram idam abravīt //
             <span class="ref">Ram_2,24.1</span></p>
         
         
         <p id="Ram_2,24.2">
            āryaputra pitā mātā bhrātā putras tathā snuṣā <br />
            svāni puṇyāni bhuñjānāḥ svaṃ svaṃ bhāgyam upāsate //
             <span class="ref">Ram_2,24.2</span></p>
         
         
         <p id="Ram_2,24.3">
            bhartur bhāgyaṃ tu bhāryaikā prāpnoti puruṣarṣabha <br />
            ataś caivāham ādiṣṭā vane vastavyam ity api //
             <span class="ref">Ram_2,24.3</span></p>
         
         
         <p id="Ram_2,24.4">
            na pitā nātmajo nātmā na mātā na sakhījanaḥ <br />
            iha pretya ca nārīṇāṃ patir eko gatiḥ sadā //
             <span class="ref">Ram_2,24.4</span></p>
         
         
         <p id="Ram_2,24.5">
            yadi tvaṃ prasthito durgaṃ vanam adyaiva rāghava <br />
            agratas te gamiṣyāmi mṛdnantī kuśakaṇṭakān //
             <span class="ref">Ram_2,24.5</span></p>
         
         
         <p id="Ram_2,24.6">
            īrṣyāroṣau bahiṣkṛtya bhuktaśeṣam ivodakam <br />
            naya māṃ vīra viśrabdhaḥ pāpaṃ mayi na vidyate //
             <span class="ref">Ram_2,24.6</span></p>
         
         
         <p id="Ram_2,24.7">
            prāsādāgrair vimānair vā vaihāyasagatena vā <br />
            sarvāvasthāgatā bhartuḥ pādacchāyā viśiṣyate //
             <span class="ref">Ram_2,24.7</span></p>
         
         
         <p id="Ram_2,24.8">
            anuśiṣṭāsmi mātrā ca pitrā ca vividhāśrayam <br />
            nāsmi samprati vaktavyā vartitavyaṃ yathā mayā //
             <span class="ref">Ram_2,24.8</span></p>
         
         
         <p id="Ram_2,24.9">
            sukhaṃ vane nivatsyāmi yathaiva bhavane pituḥ <br />
            acintayantī trīṃl lokāṃś cintayantī pativratam //
             <span class="ref">Ram_2,24.9</span></p>
         
         
         <p id="Ram_2,24.10">
            śuśrūṣamāṇā te nityaṃ niyatā brahmacāriṇī <br />
            saha raṃsye tvayā vīra vaneṣu madhugandhiṣu //
             <span class="ref">Ram_2,24.10</span></p>
         
         
         <p id="Ram_2,24.11">
            tvaṃ hi kartuṃ vane śakto rāma samparipālanam <br />
            anyasyāpi janasyeha kiṃ punar mama mānada //
             <span class="ref">Ram_2,24.11</span></p>
         
         
         <p id="Ram_2,24.12">
            phalamūlāśanā nityaṃ bhaviṣyāmi na saṃśayaḥ <br />
            na te duḥkhaṃ kariṣyāmi nivasantī saha tvayā //
             <span class="ref">Ram_2,24.12</span></p>
         
         
         <p id="Ram_2,24.13">
            icchāmi saritaḥ śailān palvalāni vanāni ca <br />
            draṣṭuṃ sarvatra nirbhītā tvayā nāthena dhīmatā //
             <span class="ref">Ram_2,24.13</span></p>
         
         
         <p id="Ram_2,24.14">
            haṃsakāraṇḍavākīrṇāḥ padminīḥ sādhupuṣpitāḥ <br />
            iccheyaṃ sukhinī draṣṭuṃ tvayā vīreṇa saṃgatā //
             <span class="ref">Ram_2,24.14</span></p>
         
         
         <p id="Ram_2,24.15">
            saha tvayā viśālākṣa raṃsye paramanandinī <br />
            evaṃ varṣasahasrāṇāṃ śataṃ vāhaṃ tvayā saha //
             <span class="ref">Ram_2,24.15</span></p>
         
         
         <p id="Ram_2,24.16">
            svarge 'pi ca vinā vāso bhavitā yadi rāghava <br />
            tvayā mama naravyāghra nāhaṃ tam api rocaye //
             <span class="ref">Ram_2,24.16</span></p>
         
         
         <p id="Ram_2,24.17">
            ahaṃ gamiṣyāmi vanaṃ sudurgamaṃ mṛgāyutaṃ vānaravāraṇair yutam <br />
            vane nivatsyāmi yathā pitur gṛhe tavaiva pādāv upagṛhya saṃmatā //
             <span class="ref">Ram_2,24.17</span></p>
         
         
         <p id="Ram_2,24.18">
            ananyabhāvām anuraktacetasaṃ tvayā viyuktāṃ maraṇāya niścitām <br />
            nayasva māṃ sādhu kuruṣva yācanāṃ na te mayāto gurutā bhaviṣyati //
             <span class="ref">Ram_2,24.18</span></p>
         
         
         <p id="Ram_2,24.19">
            tathā bruvāṇām api dharmavatsalo na ca sma sītāṃ nṛvaro ninīṣati <br />
            uvāca caināṃ bahu saṃnivartane vane nivāsasya ca duḥkhitāṃ prati //
             <span class="ref">Ram_2,24.19</span></p>
         
         
         
         
         
         <p id="Ram_2,25.1">
            sa evaṃ bruvatīṃ sītāṃ dharmajño dharmavatsalaḥ <br />
            nivartanārthe dharmātmā vākyam etad uvāca ha //
             <span class="ref">Ram_2,25.1</span></p>
         
         
         <p id="Ram_2,25.2">
            sīte mahākulīnāsi dharme ca niratā sadā <br />
            ihācara svadharmaṃ tvaṃ mā yathā manasaḥ sukham //
             <span class="ref">Ram_2,25.2</span></p>
         
         
         <p id="Ram_2,25.3">
            sīte yathā tvāṃ vakṣyāmi tathā kāryaṃ tvayābale <br />
            vane doṣā hi bahavo vadatas tān nibodha me //
             <span class="ref">Ram_2,25.3</span></p>
         
         
         <p id="Ram_2,25.4">
            sīte vimucyatām eṣā vanavāsakṛtā matiḥ <br />
            bahudoṣaṃ hi kāntāraṃ vanam ity abhidhīyate //
             <span class="ref">Ram_2,25.4</span></p>
         
         
         <p id="Ram_2,25.5">
            hitabuddhyā khalu vaco mayaitad abhidhīyate <br />
            sadā sukhaṃ na jānāmi duḥkham eva sadā vanam //
             <span class="ref">Ram_2,25.5</span></p>
         
         
         <p id="Ram_2,25.6">
            girinirjharasambhūtā girikandaravāsinām <br />
            siṃhānāṃ ninadā duḥkhāḥ śrotuṃ duḥkham ato vanam //
             <span class="ref">Ram_2,25.6</span></p>
         
         
         <p id="Ram_2,25.7">
            supyate parṇaśayyāsu svayaṃ bhagnāsu bhūtale <br />
            rātriṣu śramakhinnena tasmād duḥkhataraṃ vanam //
             <span class="ref">Ram_2,25.7</span></p>
         
         
         <p id="Ram_2,25.8">
            upavāsaś ca kartavyo yathāprāṇena maithili <br />
            jaṭābhāraś ca kartavyo valkalāmbaradhāriṇā //
             <span class="ref">Ram_2,25.8</span></p>
         
         
         <p id="Ram_2,25.9">
            atīva vātas timiraṃ bubhukṣā cātra nityaśaḥ <br />
            bhayāni ca mahānty atra tato duḥkhataraṃ vanam //
             <span class="ref">Ram_2,25.9</span></p>
         
         
         <p id="Ram_2,25.10">
            sarīsṛpāś ca bahavo bahurūpāś ca bhāmini <br />
            caranti pṛthivīṃ darpād ato duḥkhataraṃ vanam //
             <span class="ref">Ram_2,25.10</span></p>
         
         
         <p id="Ram_2,25.11">
            nadīnilayanāḥ sarpā nadīkuṭilagāminaḥ <br />
            tiṣṭhanty āvṛtya panthānam ato duḥkhataraṃ vanam //
             <span class="ref">Ram_2,25.11</span></p>
         
         
         <p id="Ram_2,25.12">
            pataṃgā vṛścikāḥ kīṭā daṃśāś ca maśakaiḥ saha <br />
            bādhante nityam abale sarvaṃ duḥkham ato vanam //
             <span class="ref">Ram_2,25.12</span></p>
         
         
         <p id="Ram_2,25.13">
            drumāḥ kaṇṭakinaś caiva kuśakāśāś ca bhāmini <br />
            vane vyākulaśākhāgrās tena duḥkhataraṃ vanam //
             <span class="ref">Ram_2,25.13</span></p>
         
         
         <p id="Ram_2,25.14">
            tad alaṃ te vanaṃ gatvā kṣamaṃ na hi vanaṃ tava <br />
            vimṛśann iha paśyāmi bahudoṣataraṃ vanam //
             <span class="ref">Ram_2,25.14</span></p>
         
         
         <p id="Ram_2,25.15">
            vanaṃ tu netuṃ na kṛtā matis tadā babhūva rāmeṇa yadā mahātmanā <br />
            na tasya sītā vacanaṃ cakāra tat tato 'bravīd rāmam idaṃ suduḥkhitā //
             <span class="ref">Ram_2,25.15</span></p>
         
         
         
         
         
         <p id="Ram_2,26.1">
            etat tu vacanaṃ śrutvā sītā rāmasya duḥkhitā <br />
            prasaktāśrumukhī mandam idaṃ vacanam abravīt //
             <span class="ref">Ram_2,26.1</span></p>
         
         
         <p id="Ram_2,26.2">
            ye tvayā kīrtitā doṣā vane vastavyatāṃ prati <br />
            guṇān ity eva tān viddhi tava snehapuraskṛtān //
             <span class="ref">Ram_2,26.2</span></p>
         
         
         <p id="Ram_2,26.3">
            tvayā ca saha gantavyaṃ mayā gurujanājñayā <br />
            tvadviyogena me rāma tyaktavyam iha jīvitam //
             <span class="ref">Ram_2,26.3</span></p>
         
         
         <p id="Ram_2,26.4">
            na ca māṃ tvatsamīpasthām api śaknoti rāghava <br />
            surāṇām īśvaraḥ śakraḥ pradharṣayitum ojasā //
             <span class="ref">Ram_2,26.4</span></p>
         
         
         <p id="Ram_2,26.5">
            patihīnā tu yā nārī na sā śakṣyati jīvitum <br />
            kāmam evaṃvidhaṃ rāma tvayā mama vidarśitam //
             <span class="ref">Ram_2,26.5</span></p>
         
         
         <p id="Ram_2,26.6">
            atha cāpi mahāprājña brāhmaṇānāṃ mayā śrutam <br />
            purā pitṛgṛhe satyaṃ vastavyaṃ kila me vane //
             <span class="ref">Ram_2,26.6</span></p>
         
         
         <p id="Ram_2,26.7">
            lakṣaṇibhyo dvijātibhyaḥ śrutvāhaṃ vacanaṃ gṛhe <br />
            vanavāsakṛtotsāhā nityam eva mahābala //
             <span class="ref">Ram_2,26.7</span></p>
         
         
         <p id="Ram_2,26.8">
            ādeśo vanavāsasya prāptavyaḥ sa mayā kila <br />
            sā tvayā saha tatrāhaṃ yāsyāmi priya nānyathā //
             <span class="ref">Ram_2,26.8</span></p>
         
         
         <p id="Ram_2,26.9">
            kṛtādeśā bhaviṣyāmi gamiṣyāmi saha tvayā <br />
            kālaś cāyaṃ samutpannaḥ satyavāg bhavatu dvijaḥ //
             <span class="ref">Ram_2,26.9</span></p>
         
         
         <p id="Ram_2,26.10">
            vanavāse hi jānāmi duḥkhāni bahudhā kila <br />
            prāpyante niyataṃ vīra puruṣair akṛtātmabhiḥ //
             <span class="ref">Ram_2,26.10</span></p>
         
         
         <p id="Ram_2,26.11">
            kanyayā ca pitur gehe vanavāsaḥ śruto mayā <br />
            bhikṣiṇyāḥ sādhuvṛttāyā mama mātur ihāgrataḥ //
             <span class="ref">Ram_2,26.11</span></p>
         
         
         <p id="Ram_2,26.12">
            prasāditaś ca vai pūrvaṃ tvaṃ vai bahuvidhaṃ prabho <br />
            gamanaṃ vanavāsasya kāṅkṣitaṃ hi saha tvayā //
             <span class="ref">Ram_2,26.12</span></p>
         
         
         <p id="Ram_2,26.13">
            kṛtakṣaṇāhaṃ bhadraṃ te gamanaṃ prati rāghava <br />
            vanavāsasya śūrasya caryā hi mama rocate //
             <span class="ref">Ram_2,26.13</span></p>
         
         
         <p id="Ram_2,26.14">
            śuddhātman premabhāvād dhi bhaviṣyāmi vikalmaṣā <br />
            bhartāram anugacchantī bhartā hi mama daivatam //
             <span class="ref">Ram_2,26.14</span></p>
         
         
         <p id="Ram_2,26.15">
            pretyabhāve 'pi kalyāṇaḥ saṃgamo me saha tvayā <br />
            śrutir hi śrūyate puṇyā brāhmaṇānāṃ yaśasvinām //
             <span class="ref">Ram_2,26.15</span></p>
         
         
         <p id="Ram_2,26.16">
            iha loke ca pitṛbhir yā strī yasya mahāmate <br />
            adbhir dattā svadharmeṇa pretyabhāve 'pi tasya sā //
             <span class="ref">Ram_2,26.16</span></p>
         
         
         <p id="Ram_2,26.17">
            evam asmāt svakāṃ nārīṃ suvṛttāṃ hi pativratām <br />
            nābhirocayase netuṃ tvaṃ māṃ keneha hetunā //
             <span class="ref">Ram_2,26.17</span></p>
         
         
         <p id="Ram_2,26.18">
            bhaktāṃ pativratāṃ dīnāṃ māṃ samāṃ sukhaduḥkhayoḥ <br />
            netum arhasi kākutstha samānasukhaduḥkhinīm //
             <span class="ref">Ram_2,26.18</span></p>
         
         
         <p id="Ram_2,26.19">
            yadi māṃ duḥkhitām evaṃ vanaṃ netuṃ na cecchasi <br />
            viṣam agniṃ jalaṃ vāham āsthāsye mṛtyukāraṇāt //
             <span class="ref">Ram_2,26.19</span></p>
         
         
         <p id="Ram_2,26.20">
            evaṃ bahuvidhaṃ taṃ sā yācate gamanaṃ prati <br />
            nānumene mahābāhus tāṃ netuṃ vijanaṃ vanam //
             <span class="ref">Ram_2,26.20</span></p>
         
         
         <p id="Ram_2,26.21">
            evam uktā tu sā cintāṃ maithilī samupāgatā <br />
            snāpayantīva gām uṣṇair aśrubhir nayanacyutaiḥ //
             <span class="ref">Ram_2,26.21</span></p>
         
         
         <p id="Ram_2,26.22">
            cintayantīṃ tathā tāṃ tu nivartayitum ātmavān <br />
            krodhāviṣṭāṃ tu vaidehīṃ kākutstho bahv asāntvayat //
             <span class="ref">Ram_2,26.22</span></p>
         
         
         
         
         
         <p id="Ram_2,27.1">
            sāntvyamānā tu rāmeṇa maithilī janakātmajā <br />
            vanavāsanimittāya bhartāram idam abravīt //
             <span class="ref">Ram_2,27.1</span></p>
         
         
         <p id="Ram_2,27.2">
            sā tam uttamasaṃvignā sītā vipulavakṣasam <br />
            praṇayāc cābhimānāc ca paricikṣepa rāghavam //
             <span class="ref">Ram_2,27.2</span></p>
         
         
         <p id="Ram_2,27.3">
            kiṃ tvāmanyata vaidehaḥ pitā me mithilādhipaḥ <br />
            rāma jāmātaraṃ prāpya striyaṃ puruṣavigraham //
             <span class="ref">Ram_2,27.3</span></p>
         
         
         <p id="Ram_2,27.4">
            anṛtaṃ balaloko 'yam ajñānād yaddhi vakṣyati <br />
            tejo nāsti paraṃ rāme tapatīva divākare //
             <span class="ref">Ram_2,27.4</span></p>
         
         
         <p id="Ram_2,27.5">
            kiṃ hi kṛtvā viṣaṇṇas tvaṃ kuto vā bhayam asti te <br />
            yat parityaktukāmas tvaṃ mām ananyaparāyaṇām //
             <span class="ref">Ram_2,27.5</span></p>
         
         
         <p id="Ram_2,27.6">
            dyumatsenasutaṃ vīra satyavantam anuvratām <br />
            sāvitrīm iva māṃ viddhi tvam ātmavaśavartinīm //
             <span class="ref">Ram_2,27.6</span></p>
         
         
         <p id="Ram_2,27.7">
            na tv ahaṃ manasāpy anyaṃ draṣṭāsmi tvadṛte 'nagha <br />
            tvayā rāghava gaccheyaṃ yathānyā kulapāṃsanī //
             <span class="ref">Ram_2,27.7</span></p>
         
         
         <p id="Ram_2,27.8">
            svayaṃ tu bhāryāṃ kaumārīṃ ciram adhyuṣitāṃ satīm <br />
            śailūṣa iva māṃ rāma parebhyo dātum icchasi //
             <span class="ref">Ram_2,27.8</span></p>
         
         
         <p id="Ram_2,27.9">
            sa mām anādāya vanaṃ na tvaṃ prasthātum arhasi <br />
            tapo vā yadi vāraṇyaṃ svargo vā syāt saha tvayā //
             <span class="ref">Ram_2,27.9</span></p>
         
         
         <p id="Ram_2,27.10">
            na ca me bhavitā tatra kaścit pathi pariśramaḥ <br />
            pṛṣṭhatas tava gacchantyā vihāraśayaneṣv api //
             <span class="ref">Ram_2,27.10</span></p>
         
         
         <p id="Ram_2,27.11">
            kuśakāśaśareṣīkā ye ca kaṇṭakino drumāḥ <br />
            tūlājinasamasparśā mārge mama saha tvayā //
             <span class="ref">Ram_2,27.11</span></p>
         
         
         <p id="Ram_2,27.12">
            mahāvātasamuddhūtaṃ yan mām avakariṣyati <br />
            rajo ramaṇa tan manye parārdhyam iva candanam //
             <span class="ref">Ram_2,27.12</span></p>
         
         
         <p id="Ram_2,27.13">
            śādvaleṣu yad āsiṣye vanānte vanagocarā <br />
            kuthāstaraṇatalpeṣu kiṃ syāt sukhataraṃ tataḥ //
             <span class="ref">Ram_2,27.13</span></p>
         
         
         <p id="Ram_2,27.14">
            pattraṃ mūlaṃ phalaṃ yat tvam alpaṃ vā yadi vā bahu <br />
            dāsyasi svayam āhṛtya tan me 'mṛtarasopamam //
             <span class="ref">Ram_2,27.14</span></p>
         
         
         <p id="Ram_2,27.15">
            na mātur na pitus tatra smariṣyāmi na veśmanaḥ <br />
            ārtavāny upabhuñjānā puṣpāṇi ca phalāni ca //
             <span class="ref">Ram_2,27.15</span></p>
         
         
         <p id="Ram_2,27.16">
            na ca tatra gataḥ kiṃcid draṣṭum arhasi vipriyam <br />
            matkṛte na ca te śoko na bhaviṣyāmi durbharā //
             <span class="ref">Ram_2,27.16</span></p>
         
         
         <p id="Ram_2,27.17">
            yas tvayā saha sa svargo nirayo yas tvayā vinā <br />
            iti jānan parāṃ prītiṃ gaccha rāma mayā saha //
             <span class="ref">Ram_2,27.17</span></p>
         
         
         <p id="Ram_2,27.18">
            atha mām evam avyagrāṃ vanaṃ naiva nayiṣyasi <br />
            viṣam adyaiva pāsyāmi mā viśaṃ dviṣatāṃ vaśam //
             <span class="ref">Ram_2,27.18</span></p>
         
         
         <p id="Ram_2,27.19">
            paścād api hi duḥkhena mama naivāsti jīvitam <br />
            ujjhitāyās tvayā nātha tadaiva maraṇaṃ varam //
             <span class="ref">Ram_2,27.19</span></p>
         
         
         <p id="Ram_2,27.20">
            idaṃ hi sahituṃ śokaṃ muhūrtam api notsahe <br />
            kiṃ punar daśavarṣāṇi trīṇi caikaṃ ca duḥkhitā //
             <span class="ref">Ram_2,27.20</span></p>
         
         
         <p id="Ram_2,27.21">
            iti sā śokasaṃtaptā vilapya karuṇaṃ bahu <br />
            cukrośa patim āyastā bhṛśam āliṅgya sasvaram //
             <span class="ref">Ram_2,27.21</span></p>
         
         
         <p id="Ram_2,27.22">
            sā viddhā bahubhir vākyair digdhair iva gajāṅganā <br />
            cirasaṃniyataṃ bāṣpaṃ mumocāgnim ivāraṇiḥ //
             <span class="ref">Ram_2,27.22</span></p>
         
         
         <p id="Ram_2,27.23">
            tasyāḥ sphaṭikasaṃkāśaṃ vāri saṃtāpasambhavam <br />
            netrābhyāṃ parisusrāva paṅkajābhyām ivodakam //
             <span class="ref">Ram_2,27.23</span></p>
         
         
         <p id="Ram_2,27.24">
            tāṃ pariṣvajya bāhubhyāṃ visaṃjñām iva duḥkhitām <br />
            uvāca vacanaṃ rāmaḥ pariviśvāsayaṃs tadā //
             <span class="ref">Ram_2,27.24</span></p>
         
         
         <p id="Ram_2,27.25">
            na devi tava duḥkhena svargam apy abhirocaye <br />
            na hi me 'sti bhayaṃ kiṃcit svayambhor iva sarvataḥ //
             <span class="ref">Ram_2,27.25</span></p>
         
         
         <p id="Ram_2,27.26">
            tava sarvam abhiprāyam avijñāya śubhānane <br />
            vāsaṃ na rocaye 'raṇye śaktimān api rakṣaṇe //
             <span class="ref">Ram_2,27.26</span></p>
         
         
         <p id="Ram_2,27.27">
            yat sṛṣṭāsi mayā sārdhaṃ vanavāsāya maithili <br />
            na vihātuṃ mayā śakyā kīrtir ātmavatā yathā //
             <span class="ref">Ram_2,27.27</span></p>
         
         
         <p id="Ram_2,27.28">
            dharmas tu gajanāsoru sadbhir ācaritaḥ purā <br />
            taṃ cāham anuvarte 'dya yathā sūryaṃ suvarcalā //
             <span class="ref">Ram_2,27.28</span></p>
         
         
         <p id="Ram_2,27.29">
            eṣa dharmas tu suśroṇi pitur mātuś ca vaśyatā <br />
            ataś cājñāṃ vyatikramya nāhaṃ jīvitum utsahe //
             <span class="ref">Ram_2,27.29</span></p>
         
         
         <p id="Ram_2,27.30">
            sa māṃ pitā yathā śāsti satyadharmapathe sthitaḥ <br />
            tathā vartitum icchāmi sa hi dharmaḥ sanātanaḥ <br />
            anugacchasva māṃ bhīru sahadharmacarī bhava //
             <span class="ref">Ram_2,27.30</span></p>
         
         
         <p id="Ram_2,27.31">
            brāhmaṇebhyaś ca ratnāni bhikṣukebhyaś ca bhojanam <br />
            dehi cāśaṃsamānebhyaḥ saṃtvarasva ca māciram //
             <span class="ref">Ram_2,27.31</span></p>
         
         
         <p id="Ram_2,27.32">
            anukūlaṃ tu sā bhartur jñātvā gamanam ātmanaḥ <br />
            kṣipraṃ pramuditā devī dātum evopacakrame //
             <span class="ref">Ram_2,27.32</span></p>
         
         
         <p id="Ram_2,27.33">
            tataḥ prahṛṣṭā paripūrṇamānasā yaśasvinī bhartur avekṣya bhāṣitam <br />
            dhanāni ratnāni ca dātum aṅganā pracakrame dharmabhṛtāṃ manasvinī //
             <span class="ref">Ram_2,27.33</span></p>
         
         
         
         
         
         <p id="Ram_2,28.1">
            tato 'bravīn mahātejā rāmo lakṣmaṇam agrataḥ <br />
            sthitaṃ prāggāminaṃ vīraṃ yācamānaṃ kṛtāñjalim //
             <span class="ref">Ram_2,28.1</span></p>
         
         
         <p id="Ram_2,28.2">
            mayādya saha saumitre tvayi gacchati tad vanam <br />
            ko bhariṣyati kausalyāṃ sumitrāṃ vā yaśasvinīm //
             <span class="ref">Ram_2,28.2</span></p>
         
         
         <p id="Ram_2,28.3">
            abhivarṣati kāmair yaḥ parjanyaḥ pṛthivīm iva <br />
            sa kāmapāśaparyasto mahātejā mahīpatiḥ //
             <span class="ref">Ram_2,28.3</span></p>
         
         
         <p id="Ram_2,28.4">
            sā hi rājyam idaṃ prāpya nṛpasyāśvapateḥ sutā <br />
            duḥkhitānāṃ sapatnīnāṃ na kariṣyati śobhanam //
             <span class="ref">Ram_2,28.4</span></p>
         
         
         <p id="Ram_2,28.5">
            evam uktas tu rāmeṇa lakṣmaṇaḥ ślakṣṇayā girā <br />
            pratyuvāca tadā rāmaṃ vākyajño vākyakovidam //
             <span class="ref">Ram_2,28.5</span></p>
         
         
         <p id="Ram_2,28.6">
            tavaiva tejasā vīra bharataḥ pūjayiṣyati <br />
            kausalyāṃ ca sumitrāṃ ca prayato nātra saṃśayaḥ //
             <span class="ref">Ram_2,28.6</span></p>
         
         
         <p id="Ram_2,28.7">
            kausalyā bibhṛyād āryā sahasram api madvidhān <br />
            yasyāḥ sahasraṃ grāmāṇāṃ samprāptam upajīvanam //
             <span class="ref">Ram_2,28.7</span></p>
         
         
         <p id="Ram_2,28.8">
            dhanur ādāya saśaraṃ khanitrapiṭakādharaḥ <br />
            agratas te gamiṣyāmi panthānam anudarśayan //
             <span class="ref">Ram_2,28.8</span></p>
         
         
         <p id="Ram_2,28.9">
            āhariṣyāmi te nityaṃ mūlāni ca phalāni ca <br />
            vanyāni yāni cānyāni svāhārāṇi tapasvinām //
             <span class="ref">Ram_2,28.9</span></p>
         
         
         <p id="Ram_2,28.10">
            bhavāṃs tu saha vaidehyā girisānuṣu raṃsyate <br />
            ahaṃ sarvaṃ kariṣyāmi jāgrataḥ svapataś ca te //
             <span class="ref">Ram_2,28.10</span></p>
         
         
         <p id="Ram_2,28.11">
            rāmas tv anena vākyena suprītaḥ pratyuvāca tam <br />
            vrajāpṛcchasva saumitre sarvam eva suhṛjjanam //
             <span class="ref">Ram_2,28.11</span></p>
         
         
         <p id="Ram_2,28.12">
            ye ca rājño dadau divye mahātmā varuṇaḥ svayam <br />
            janakasya mahāyajñe dhanuṣī raudradarśane //
             <span class="ref">Ram_2,28.12</span></p>
         
         
         <p id="Ram_2,28.13">
            abhedyakavace divye tūṇī cākṣayasāyakau <br />
            ādityavimalau cobhau khaḍgau hemapariṣkṛtau //
             <span class="ref">Ram_2,28.13</span></p>
         
         
         <p id="Ram_2,28.14">
            satkṛtya nihitaṃ sarvam etad ācāryasadmani <br />
            sa tvam āyudham ādāya kṣipram āvraja lakṣmaṇa //
             <span class="ref">Ram_2,28.14</span></p>
         
         
         <p id="Ram_2,28.15">
            sa suhṛjjanam āmantrya vanavāsāya niścitaḥ <br />
            ikṣvākugurum āmantrya jagrāhāyudham uttamam //
             <span class="ref">Ram_2,28.15</span></p>
         
         
         <p id="Ram_2,28.16">
            tad divyaṃ rājaśārdūlaḥ satkṛtaṃ mālyabhūṣitam <br />
            rāmāya darśayāmāsa saumitriḥ sarvam āyudham //
             <span class="ref">Ram_2,28.16</span></p>
         
         
         <p id="Ram_2,28.17">
            tam uvācātmavān rāmaḥ prītyā lakṣmaṇam āgatam <br />
            kāle tvam āgataḥ saumya kāṅkṣite mama lakṣmaṇa //
             <span class="ref">Ram_2,28.17</span></p>
         
         
         <p id="Ram_2,28.18">
            ahaṃ pradātum icchāmi yad idaṃ māmakaṃ dhanam <br />
            brāhmaṇebhyas tapasvibhyas tvayā saha paraṃtapa //
             <span class="ref">Ram_2,28.18</span></p>
         
         
         <p id="Ram_2,28.19">
            vasantīha dṛḍhaṃ bhaktyā guruṣu dvijasattamāḥ <br />
            teṣām api ca me bhūyaḥ sarveṣāṃ copajīvinām //
             <span class="ref">Ram_2,28.19</span></p>
         
         
         <p id="Ram_2,28.20">
            vasiṣṭhaputraṃ tu suyajñam āryaṃ tvam ānayāśu pravaraṃ dvijānām <br />
            abhiprayāsyāmi vanaṃ samastān abhyarcya śiṣṭān aparān dvijātīn //
             <span class="ref">Ram_2,28.20</span></p>
         
         
         
         
         
         <p id="Ram_2,29.1">
            tataḥ śāsanam ājñāya bhrātuḥ śubhataraṃ priyam <br />
            gatvā sa praviveśāśu suyajñasya niveśanam //
             <span class="ref">Ram_2,29.1</span></p>
         
         
         <p id="Ram_2,29.2">
            taṃ vipram agnyagārasthaṃ vanditvā lakṣmaṇo 'bravīt <br />
            sakhe 'bhyāgaccha paśya tvaṃ veśma duṣkarakāriṇaḥ //
             <span class="ref">Ram_2,29.2</span></p>
         
         
         <p id="Ram_2,29.3">
            tataḥ saṃdhyām upāsyāśu gatvā saumitriṇā saha <br />
            juṣṭaṃ tat prāviśal lakṣmyā ramyaṃ rāmaniveśanam //
             <span class="ref">Ram_2,29.3</span></p>
         
         
         <p id="Ram_2,29.4">
            tam āgataṃ vedavidaṃ prāñjaliḥ sītayā saha <br />
            suyajñam abhicakrāma rāghavo 'gnim ivārcitam //
             <span class="ref">Ram_2,29.4</span></p>
         
         
         <p id="Ram_2,29.5">
            jātarūpamayair mukhyair aṅgadaiḥ kuṇḍalaiḥ śubhaiḥ <br />
            sahemasūtrair maṇibhiḥ keyūrair valayair api //
             <span class="ref">Ram_2,29.5</span></p>
         
         
         <p id="Ram_2,29.6">
            anyaiś ca ratnair bahubhiḥ kākutsthaḥ pratyapūjayat <br />
            suyajñaṃ sa tadovāca rāmaḥ sītāpracoditaḥ //
             <span class="ref">Ram_2,29.6</span></p>
         
         
         <p id="Ram_2,29.7">
            hāraṃ ca hemasūtraṃ ca bhāryāyai saumya hāraya <br />
            raśanāṃ cādhunā sītā dātum icchati te sakhe //
             <span class="ref">Ram_2,29.7</span></p>
         
         
         <p id="Ram_2,29.8">
            paryaṅkam agryāstaraṇaṃ nānāratnavibhūṣitam <br />
            tam apīcchati vaidehī pratiṣṭhāpayituṃ tvayi //
             <span class="ref">Ram_2,29.8</span></p>
         
         
         <p id="Ram_2,29.9">
            nāgaḥ śatruṃjayo nāma mātulo yaṃ dadau mama <br />
            taṃ te gajasahasreṇa dadāmi dvijapuṃgava //
             <span class="ref">Ram_2,29.9</span></p>
         
         
         <p id="Ram_2,29.10">
            ity uktaḥ sa hi rāmeṇa suyajñaḥ pratigṛhya tat <br />
            rāmalakṣmaṇasītānāṃ prayuyojāśiṣaḥ śivāḥ //
             <span class="ref">Ram_2,29.10</span></p>
         
         
         <p id="Ram_2,29.11">
            atha bhrātaram avyagraṃ priyaṃ rāmaḥ priyaṃvadaḥ <br />
            saumitriṃ tam uvācedaṃ brahmeva tridaśeśvaram //
             <span class="ref">Ram_2,29.11</span></p>
         
         
         <p id="Ram_2,29.12">
            agastyaṃ kauśikaṃ caiva tāv ubhau brāhmaṇottamau <br />
            arcayāhūya saumitre ratnaiḥ sasyam ivāmbubhiḥ //
             <span class="ref">Ram_2,29.12</span></p>
         
         
         <p id="Ram_2,29.13">
            kausalyāṃ ca ya āśīrbhir bhaktaḥ paryupatiṣṭhati <br />
            ācāryas taittirīyāṇām abhirūpaś ca vedavit //
             <span class="ref">Ram_2,29.13</span></p>
         
         
         <p id="Ram_2,29.14">
            tasya yānaṃ ca dāsīś ca saumitre saṃpradāpaya <br />
            kauśeyāni ca vastrāṇi yāvat tuṣyati sa dvijaḥ //
             <span class="ref">Ram_2,29.14</span></p>
         
         
         <p id="Ram_2,29.15">
            sūtaś citrarathaś cāryaḥ sacivaḥ suciroṣitaḥ <br />
            toṣayainaṃ mahārhaiś ca ratnair vastrair dhanais tathā //
             <span class="ref">Ram_2,29.15</span></p>
         
         
         <p id="Ram_2,29.16">
            śālivāhasahasraṃ ca dve śate bhadrakāṃs tathā <br />
            vyañjanārthaṃ ca saumitre gosahasram upākuru //
             <span class="ref">Ram_2,29.16</span></p>
         
         
         <p id="Ram_2,29.17">
            tataḥ sa puruṣavyāghras tad dhanaṃ lakṣmaṇaḥ svayam <br />
            yathoktaṃ brāhmaṇendrāṇām adadād dhanado yathā //
             <span class="ref">Ram_2,29.17</span></p>
         
         
         <p id="Ram_2,29.18">
            athābravīd bāṣpakalāṃs tiṣṭhataś copajīvinaḥ <br />
            sampradāya bahu dravyam ekaikasyopajīvinaḥ //
             <span class="ref">Ram_2,29.18</span></p>
         
         
         <p id="Ram_2,29.19">
            lakṣmaṇasya ca yad veśma gṛhaṃ ca yad idaṃ mama <br />
            aśūnyaṃ kāryam ekaikaṃ yāvadāgamanaṃ mama //
             <span class="ref">Ram_2,29.19</span></p>
         
         
         <p id="Ram_2,29.20">
            ity uktvā duḥkhitaṃ sarvaṃ janaṃ tam upajīvinam <br />
            uvācedaṃ dhanādhyakṣaṃ dhanam ānīyatām iti <br />
            tato 'sya dhanam ājahruḥ sarvam evopajīvinaḥ //
             <span class="ref">Ram_2,29.20</span></p>
         
         
         <p id="Ram_2,29.21">
            tataḥ sa puruṣavyāghras tad dhanaṃ sahalakṣmaṇaḥ <br />
            dvijebhyo bālavṛddhebhyaḥ kṛpaṇebhyo 'bhyadāpayat //
             <span class="ref">Ram_2,29.21</span></p>
         
         
         <p id="Ram_2,29.22">
            tatrāsīt piṅgalo gārgyas trijaṭo nāma vai dvijaḥ <br />
            ā pañcamāyāḥ kakṣyāyā nainaṃ kaścid avārayat //
             <span class="ref">Ram_2,29.22</span></p>
         
         
         <p id="Ram_2,29.23">
            sa rājaputram āsādya trijaṭo vākyam abravīt <br />
            nirdhano bahuputro 'smi rājaputra mahāyaśaḥ <br />
            uñchavṛttir vane nityaṃ pratyavekṣasva mām iti //
             <span class="ref">Ram_2,29.23</span></p>
         
         
         <p id="Ram_2,29.24">
            tam uvāca tato rāmaḥ parihāsasamanvitam <br />
            gavāṃ sahasram apy ekaṃ na tu viśrāṇitaṃ mayā <br />
            parikṣipasi daṇḍena yāvat tāvad avāpsyasi //
             <span class="ref">Ram_2,29.24</span></p>
         
         
         <p id="Ram_2,29.25">
            sa śāṭīṃ tvaritaḥ kaṭyāṃ saṃbhrāntaḥ pariveṣṭya tām <br />
            āvidhya daṇḍaṃ cikṣepa sarvaprāṇena vegitaḥ //
             <span class="ref">Ram_2,29.25</span></p>
         
         
         <p id="Ram_2,29.26">
            uvāca ca tato rāmas taṃ gārgyam abhisāntvayan <br />
            manyur na khalu kartavyaḥ parihāso hy ayaṃ mama //
             <span class="ref">Ram_2,29.26</span></p>
         
         
         <p id="Ram_2,29.27">
            tataḥ sabhāryas trijaṭo mahāmunir gavām anīkaṃ pratigṛhya moditaḥ <br />
            yaśobalaprītisukhopabṛṃhiṇīs tad āśiṣaḥ pratyavadan mahātmanaḥ //
             <span class="ref">Ram_2,29.27</span></p>
         
         
         
         
         
         <p id="Ram_2,30.1">
            dattvā tu saha vaidehyā brāhmaṇebhyo dhanaṃ bahu <br />
            jagmatuḥ pitaraṃ draṣṭuṃ sītayā saha rāghavau //
             <span class="ref">Ram_2,30.1</span></p>
         
         
         <p id="Ram_2,30.2">
            tato gṛhīte duṣprekṣye aśobhetāṃ tadāyudhe <br />
            mālādāmabhir āsakte sītayā samalaṃkṛte //
             <span class="ref">Ram_2,30.2</span></p>
         
         
         <p id="Ram_2,30.3">
            tataḥ prāsādaharmyāṇi vimānaśikharāṇi ca <br />
            adhiruhya janaḥ śrīmān udāsīno vyalokayat //
             <span class="ref">Ram_2,30.3</span></p>
         
         
         <p id="Ram_2,30.4">
            na hi rathyāḥ sma śakyante gantuṃ bahujanākulāḥ <br />
            āruhya tasmāt prāsādān dīnāḥ paśyanti rāghavam //
             <span class="ref">Ram_2,30.4</span></p>
         
         
         <p id="Ram_2,30.5">
            padātiṃ varjitacchattraṃ rāmaṃ dṛṣṭvā tadā janāḥ <br />
            ūcur bahuvidhā vācaḥ śokopahatacetasaḥ //
             <span class="ref">Ram_2,30.5</span></p>
         
         
         <p id="Ram_2,30.6">
            yaṃ yāntam anuyāti sma caturaṅgabalaṃ mahat <br />
            tam ekaṃ sītayā sārdham anuyāti sma lakṣmaṇaḥ //
             <span class="ref">Ram_2,30.6</span></p>
         
         
         <p id="Ram_2,30.7">
            aiśvaryasya rasajñaḥ san kāmināṃ caiva kāmadaḥ <br />
            necchaty evānṛtaṃ kartuṃ pitaraṃ dharmagauravāt //
             <span class="ref">Ram_2,30.7</span></p>
         
         
         <p id="Ram_2,30.8">
            yā na śakyā purā draṣṭuṃ bhūtair ākāśagair api <br />
            tām adya sītāṃ paśyanti rājamārgagatā janāḥ //
             <span class="ref">Ram_2,30.8</span></p>
         
         
         <p id="Ram_2,30.9">
            aṅgarāgocitāṃ sītāṃ raktacandanasevinīm <br />
            varṣam uṣṇaṃ ca śītaṃ ca neṣyaty āśu vivarṇatām //
             <span class="ref">Ram_2,30.9</span></p>
         
         
         <p id="Ram_2,30.10">
            adya nūnaṃ daśarathaḥ sattvam āviśya bhāṣate <br />
            na hi rājā priyaṃ putraṃ vivāsayitum arhati //
             <span class="ref">Ram_2,30.10</span></p>
         
         
         <p id="Ram_2,30.11">
            nirguṇasyāpi putrasya kathaṃ syād vipravāsanam <br />
            kiṃ punar yasya loko 'yaṃ jito vṛttena kevalam //
             <span class="ref">Ram_2,30.11</span></p>
         
         
         <p id="Ram_2,30.12">
            ānṛśaṃsyam anukrośaḥ śrutaṃ śīlaṃ damaḥ śamaḥ <br />
            rāghavaṃ śobhayanty ete ṣaḍguṇāḥ puruṣottamam //
             <span class="ref">Ram_2,30.12</span></p>
         
         
         <p id="Ram_2,30.13">
            tasmāt tasyopaghātena prajāḥ paramapīḍitāḥ <br />
            audakānīva sattvāni grīṣme salilasaṃkṣayāt //
             <span class="ref">Ram_2,30.13</span></p>
         
         
         <p id="Ram_2,30.14">
            pīḍayā pīḍitaṃ sarvaṃ jagad asya jagatpateḥ <br />
            mūlasyevopaghātena vṛkṣaḥ puṣpaphalopagaḥ //
             <span class="ref">Ram_2,30.14</span></p>
         
         
         <p id="Ram_2,30.15">
            te lakṣmaṇa iva kṣipraṃ sapatnyaḥ sahabāndhavāḥ <br />
            gacchantam anugacchāmo yena gacchati rāghavaḥ //
             <span class="ref">Ram_2,30.15</span></p>
         
         
         <p id="Ram_2,30.16">
            udyānāni parityajya kṣetrāṇi ca gṛhāṇi ca <br />
            ekaduḥkhasukhā rāmam anugacchāma dhārmikam //
             <span class="ref">Ram_2,30.16</span></p>
         
         
         <p id="Ram_2,30.17">
            samuddhṛtanidhānāni paridhvastājirāṇi ca <br />
            upāttadhanadhānyāni hṛtasārāṇi sarvaśaḥ //
             <span class="ref">Ram_2,30.17</span></p>
         
         
         <p id="Ram_2,30.18">
            rajasābhyavakīrṇāni parityaktāni daivataiḥ <br />
            asmattyaktāni veśmāni kaikeyī pratipadyatām //
             <span class="ref">Ram_2,30.18</span></p>
         
         
         <p id="Ram_2,30.19">
            vanaṃ nagaram evāstu yena gacchati rāghavaḥ <br />
            asmābhiś ca parityaktaṃ puraṃ saṃpadyatāṃ vanam //
             <span class="ref">Ram_2,30.19</span></p>
         
         
         <p id="Ram_2,30.20">
            bilāni daṃṣṭriṇaḥ sarve sānūni mṛgapakṣiṇaḥ <br />
            asmattyaktaṃ prapadyantāṃ sevyamānaṃ tyajantu ca //
             <span class="ref">Ram_2,30.20</span></p>
         
         
         <p id="Ram_2,30.21">
            ity evaṃ vividhā vāco nānājanasamīritāḥ <br />
            śuśrāva rāmaḥ śrutvā ca na vicakre 'sya mānasam //
             <span class="ref">Ram_2,30.21</span></p>
         
         
         <p id="Ram_2,30.22">
            pratīkṣamāṇo 'bhijanaṃ tadārtam anārtarūpaḥ prahasann ivātha <br />
            jagāma rāmaḥ pitaraṃ didṛkṣuḥ pitur nideśaṃ vidhivac cikīrṣuḥ //
             <span class="ref">Ram_2,30.22</span></p>
         
         
         <p id="Ram_2,30.23">
            tat pūrvam aikṣvākasuto mahātmā rāmo gamiṣyan vanam ārtarūpam <br />
            vyatiṣṭhata prekṣya tadā sumantraṃ pitur mahātmā pratihāraṇārtham //
             <span class="ref">Ram_2,30.23</span></p>
         
         
         <p id="Ram_2,30.24">
            pitur nideśena tu dharmavatsalo vanapraveśe kṛtabuddhiniścayaḥ <br />
            sa rāghavaḥ prekṣya sumantram abravīn nivedayasvāgamanaṃ nṛpāya me //
             <span class="ref">Ram_2,30.24</span></p>
         
         
         
         
         
         <p id="Ram_2,31.1">
            sa rāmapreṣitaḥ kṣipraṃ saṃtāpakaluṣendriyaḥ <br />
            praviśya nṛpatiṃ sūto niḥśvasantaṃ dadarśa ha //
             <span class="ref">Ram_2,31.1</span></p>
         
         
         <p id="Ram_2,31.2">
            ālokya tu mahāprājñaḥ paramākulacetasaṃ <br />
            rāmam evānuśocantaṃ sūtaḥ prāñjalir āsadat //
             <span class="ref">Ram_2,31.2</span></p>
         
         
         <p id="Ram_2,31.3">
            ayaṃ sa puruṣavyāghra dvāri tiṣṭhati te sutaḥ <br />
            brāhmaṇebhyo dhanaṃ dattvā sarvaṃ caivopajīvinām //
             <span class="ref">Ram_2,31.3</span></p>
         
         
         <p id="Ram_2,31.4">
            sa tvā paśyatu bhadraṃ te rāmaḥ satyaparākramaḥ <br />
            sarvān suhṛda āpṛcchya tvām idānīṃ didṛkṣate //
             <span class="ref">Ram_2,31.4</span></p>
         
         
         <p id="Ram_2,31.5">
            gamiṣyati mahāraṇyaṃ taṃ paśya jagatīpate <br />
            vṛtaṃ rājaguṇaiḥ sarvair ādityam iva raśmibhiḥ //
             <span class="ref">Ram_2,31.5</span></p>
         
         
         <p id="Ram_2,31.6">
            sa satyavādī dharmātmā gāmbhīryāt sāgaropamaḥ <br />
            ākāśa iva niṣpaṅko narendraḥ pratyuvāca tam //
             <span class="ref">Ram_2,31.6</span></p>
         
         
         <p id="Ram_2,31.7">
            sumantrānaya me dārān ye kecid iha māmakāḥ <br />
            dāraiḥ parivṛtaḥ sarvair draṣṭum icchāmi rāghavam //
             <span class="ref">Ram_2,31.7</span></p>
         
         
         <p id="Ram_2,31.8">
            so 'ntaḥpuram atītyaiva striyas tā vākyam abravīt <br />
            āryo hvayati vo rājā gamyatāṃ tatra māciram //
             <span class="ref">Ram_2,31.8</span></p>
         
         
         <p id="Ram_2,31.9">
            evam uktāḥ striyaḥ sarvāḥ sumantreṇa nṛpājñayā <br />
            pracakramus tad bhavanaṃ bhartur ājñāya śāsanam //
             <span class="ref">Ram_2,31.9</span></p>
         
         
         <p id="Ram_2,31.10">
            ardhasaptaśatās tās tu pramadās tāmralocanāḥ <br />
            kausalyāṃ parivāryātha śanair jagmur dhṛtavratāḥ //
             <span class="ref">Ram_2,31.10</span></p>
         
         
         <p id="Ram_2,31.11">
            āgateṣu ca dāreṣu samavekṣya mahīpatiḥ <br />
            uvāca rājā taṃ sūtaṃ sumantrānaya me sutam //
             <span class="ref">Ram_2,31.11</span></p>
         
         
         <p id="Ram_2,31.12">
            sa sūto rāmam ādāya lakṣmaṇaṃ maithilīṃ tadā <br />
            jagāmābhimukhas tūrṇaṃ sakāśaṃ jagatīpateḥ //
             <span class="ref">Ram_2,31.12</span></p>
         
         
         <p id="Ram_2,31.13">
            sa rājā putram āyāntaṃ dṛṣṭvā dūrāt kṛtāñjalim <br />
            utpapātāsanāt tūrṇam ārtaḥ strījanasaṃvṛtaḥ //
             <span class="ref">Ram_2,31.13</span></p>
         
         
         <p id="Ram_2,31.14">
            so 'bhidudrāva vegena rāmaṃ dṛṣṭvā viśāṃpatiḥ <br />
            tam asaṃprāpya duḥkhārtaḥ papāta bhuvi mūrchitaḥ //
             <span class="ref">Ram_2,31.14</span></p>
         
         
         <p id="Ram_2,31.15">
            taṃ rāmo 'bhyapatat kṣipraṃ lakṣmaṇaś ca mahārathaḥ <br />
            visaṃjñam iva duḥkhena saśokaṃ nṛpatiṃ tadā //
             <span class="ref">Ram_2,31.15</span></p>
         
         
         <p id="Ram_2,31.16">
            strīsahasraninādaś ca saṃjajñe rājaveśmani <br />
            hā hā rāmeti sahasā bhūṣaṇadhvanimūrchitaḥ //
             <span class="ref">Ram_2,31.16</span></p>
         
         
         <p id="Ram_2,31.17">
            taṃ pariṣvajya bāhubhyāṃ tāv ubhau rāmalakṣmaṇau <br />
            paryaṅke sītayā sārdhaṃ rudantaḥ samaveśayan //
             <span class="ref">Ram_2,31.17</span></p>
         
         
         <p id="Ram_2,31.18">
            atha rāmo muhūrtena labdhasaṃjñaṃ mahīpatim <br />
            uvāca prāñjalir bhūtvā śokārṇavapariplutam //
             <span class="ref">Ram_2,31.18</span></p>
         
         
         <p id="Ram_2,31.19">
            āpṛcche tvāṃ mahārāja sarveṣām īśvaro 'si naḥ <br />
            prasthitaṃ daṇḍakāraṇyaṃ paśya tvaṃ kuśalena mām //
             <span class="ref">Ram_2,31.19</span></p>
         
         
         <p id="Ram_2,31.20">
            lakṣmaṇaṃ cānujānīhi sītā cānveti māṃ vanam <br />
            kāraṇair bahubhis tathyair vāryamāṇau na cecchataḥ //
             <span class="ref">Ram_2,31.20</span></p>
         
         
         <p id="Ram_2,31.21">
            anujānīhi sarvān naḥ śokam utsṛjya mānada <br />
            lakṣmaṇaṃ māṃ ca sītāṃ ca prajāpatir iva prajāḥ //
             <span class="ref">Ram_2,31.21</span></p>
         
         
         <p id="Ram_2,31.22">
            pratīkṣamāṇam avyagram anujñāṃ jagatīpateḥ <br />
            uvāca rājā samprekṣya vanavāsāya rāghavam //
             <span class="ref">Ram_2,31.22</span></p>
         
         
         <p id="Ram_2,31.23">
            ahaṃ rāghava kaikeyyā varadānena mohitaḥ <br />
            ayodhyāyās tvam evādya bhava rājā nigṛhya mām //
             <span class="ref">Ram_2,31.23</span></p>
         
         
         <p id="Ram_2,31.24">
            evam ukto nṛpatinā rāmo dharmabhṛtāṃ varaḥ <br />
            pratyuvācāñjaliṃ kṛtvā pitaraṃ vākyakovidaḥ //
             <span class="ref">Ram_2,31.24</span></p>
         
         
         <p id="Ram_2,31.25">
            bhavān varṣasahasrāya pṛthivyā nṛpate patiḥ <br />
            ahaṃ tv araṇye vatsyāmi na me kāryaṃ tvayānṛtam //
             <span class="ref">Ram_2,31.25</span></p>
         
         
         <p id="Ram_2,31.26">
            śreyase vṛddhaye tāta punarāgamanāya ca <br />
            gacchasvāriṣṭam avyagraḥ panthānam akutobhayam //
             <span class="ref">Ram_2,31.26</span></p>
         
         
         <p id="Ram_2,31.27">
            adya tv idānīṃ rajanīṃ putra mā gaccha sarvathā <br />
            mātaraṃ māṃ ca saṃpaśyan vasemām adya śarvarīm <br />
            tarpitaḥ sarvakāmais tvaṃ śvaḥkāle sādhayiṣyasi //
             <span class="ref">Ram_2,31.27</span></p>
         
         
         <p id="Ram_2,31.28">
            atha rāmas tathā śrutvā pitur ārtasya bhāṣitam <br />
            lakṣmaṇena saha bhrātrā dīno vacanam abravīt //
             <span class="ref">Ram_2,31.28</span></p>
         
         
         <p id="Ram_2,31.29">
            prāpsyāmi yān adya guṇān ko me śvastān pradāsyati <br />
            apakramaṇam evātaḥ sarvakāmair ahaṃ vṛṇe //
             <span class="ref">Ram_2,31.29</span></p>
         
         
         <p id="Ram_2,31.30">
            iyaṃ sarāṣṭrā sajanā dhanadhānyasamākulā <br />
            mayā visṛṣṭā vasudhā bharatāya pradīyatām //
             <span class="ref">Ram_2,31.30</span></p>
         
         
         <p id="Ram_2,31.31">
            apagacchatu te duḥkhaṃ mā bhūr bāṣpapariplutaḥ <br />
            na hi kṣubhyati durdharṣaḥ samudraḥ saritāṃ patiḥ //
             <span class="ref">Ram_2,31.31</span></p>
         
         
         <p id="Ram_2,31.32">
            naivāhaṃ rājyam icchāmi na sukhaṃ na ca maithilīm <br />
            tvām ahaṃ satyam icchāmi nānṛtaṃ puruṣarṣabha //
             <span class="ref">Ram_2,31.32</span></p>
         
         
         <p id="Ram_2,31.33">
            puraṃ ca rāṣṭraṃ ca mahī ca kevalā mayā nisṛṣṭā bharatāya dīyatām <br />
            ahaṃ nideśaṃ bhavato 'nupālayan vanaṃ gamiṣyāmi cirāya sevitum //
             <span class="ref">Ram_2,31.33</span></p>
         
         
         <p id="Ram_2,31.34">
            mayā nisṛṣṭāṃ bharato mahīm imāṃ saśailakhaṇḍāṃ sapurāṃ sakānanām <br />
            śivāṃ susīmām anuśāstu kevalaṃ tvayā yad uktaṃ nṛpate yathāstu tat //
             <span class="ref">Ram_2,31.34</span></p>
         
         
         <p id="Ram_2,31.35">
            na me tathā pārthiva dhīyate mano mahatsu kāmeṣu na cātmanaḥ priye <br />
            yathā nideśe tava śiṣṭasaṃmate vyapaitu duḥkhaṃ tava matkṛte 'nagha //
             <span class="ref">Ram_2,31.35</span></p>
         
         
         <p id="Ram_2,31.36">
            tad adya naivānagha rājyam avyayaṃ na sarvakāmān na sukhaṃ na maithilīm <br />
            na jīvitaṃ tvām anṛtena yojayan vṛṇīya satyaṃ vratam astu te tathā //
             <span class="ref">Ram_2,31.36</span></p>
         
         
         <p id="Ram_2,31.37">
            phalāni mūlāni ca bhakṣayan vane girīṃś ca paśyan saritaḥ sarāṃsi ca <br />
            vanaṃ praviśyaiva vicitrapādapaṃ sukhī bhaviṣyāmi tavāstu nirvṛtiḥ //
             <span class="ref">Ram_2,31.37</span></p>
         
         
         
         
         
         <p id="Ram_2,32.1">
            tataḥ sumantram aikṣvākaḥ pīḍito 'tra pratijñayā <br />
            sabāṣpam atiniḥśvasya jagādedaṃ punaḥ punaḥ //
             <span class="ref">Ram_2,32.1</span></p>
         
         
         <p id="Ram_2,32.2">
            sūta ratnasusampūrṇā caturvidhabalā camūḥ <br />
            rāghavasyānuyātrārthaṃ kṣipraṃ pratividhīyatām //
             <span class="ref">Ram_2,32.2</span></p>
         
         
         <p id="Ram_2,32.3">
            rūpājīvāśca śālinyo vaṇijaś ca mahādhanāḥ <br />
            śobhayantu kumārasya vāhinīṃ suprasāritāḥ //
             <span class="ref">Ram_2,32.3</span></p>
         
         
         <p id="Ram_2,32.4">
            ye cainam upajīvanti ramate yaiś ca vīryataḥ <br />
            teṣāṃ bahuvidhaṃ dattvā tān apy atra niyojaya //
             <span class="ref">Ram_2,32.4</span></p>
         
         
         <p id="Ram_2,32.5">
            nighnan mṛgān kuñjarāṃś ca pibaṃś cāraṇyakaṃ madhu <br />
            nadīś ca vividhāḥ paśyan na rājyaṃ saṃsmariṣyati //
             <span class="ref">Ram_2,32.5</span></p>
         
         
         <p id="Ram_2,32.6">
            dhānyakośaś ca yaḥ kaścid dhanakośaś ca māmakaḥ <br />
            tau rāmam anugacchetāṃ vasantaṃ nirjane vane //
             <span class="ref">Ram_2,32.6</span></p>
         
         
         <p id="Ram_2,32.7">
            yajan puṇyeṣu deśeṣu visṛjaṃś cāptadakṣiṇāḥ <br />
            ṛṣibhiś ca samāgamya pravatsyati sukhaṃ vane //
             <span class="ref">Ram_2,32.7</span></p>
         
         
         <p id="Ram_2,32.8">
            bharataś ca mahābāhur ayodhyāṃ pālayiṣyati <br />
            sarvakāmaiḥ punaḥ śrīmān rāmaḥ saṃsādhyatām iti //
             <span class="ref">Ram_2,32.8</span></p>
         
         
         <p id="Ram_2,32.9">
            evaṃ bruvati kākutsthe kaikeyyā bhayam āgatam <br />
            mukhaṃ cāpy agamacchoṣaṃ svaraś cāpi nyarudhyata //
             <span class="ref">Ram_2,32.9</span></p>
         
         
         <p id="Ram_2,32.10">
            sā viṣaṇṇā ca saṃtrastā kaikeyī vākyam abravīt <br />
            rājyaṃ gatajanaṃ sādho pītamaṇḍāṃ surām iva <br />
            nirāsvādyatamaṃ śūnyaṃ bharato nābhipatsyate //
             <span class="ref">Ram_2,32.10</span></p>
         
         
         <p id="Ram_2,32.11">
            kaikeyyāṃ muktalajjāyāṃ vadantyām atidāruṇam <br />
            rājā daśaratho vākyam uvācāyatalocanām <br />
            vahantaṃ kiṃ tudasi māṃ niyujya dhuri māhite //
             <span class="ref">Ram_2,32.11</span></p>
         
         
         <p id="Ram_2,32.12">
            kaikeyī dviguṇaṃ kruddhā rājānam idam abravīt <br />
            tavaiva vaṃśe sagaro jyeṣṭhaṃ putram upārudhat <br />
            asamañja iti khyātaṃ tathāyaṃ gantum arhati //
             <span class="ref">Ram_2,32.12</span></p>
         
         
         <p id="Ram_2,32.13">
            evam ukto dhig ity eva rājā daśaratho 'bravīt <br />
            vrīḍitaś ca janaḥ sarvaḥ sā ca tan nāvabudhyata //
             <span class="ref">Ram_2,32.13</span></p>
         
         
         <p id="Ram_2,32.14">
            tatra vṛddho mahāmātraḥ siddhārtho nāma nāmataḥ <br />
            śucir bahumato rājñaḥ kaikeyīm idam abravīt //
             <span class="ref">Ram_2,32.14</span></p>
         
         
         <p id="Ram_2,32.15">
            asamañjo gṛhītvā tu krīḍitaḥ pathi dārakān <br />
            sarayvāḥ prakṣipann apsu ramate tena durmatiḥ //
             <span class="ref">Ram_2,32.15</span></p>
         
         
         <p id="Ram_2,32.16">
            taṃ dṛṣṭvā nāgarāḥ sarve kruddhā rājānam abruvan <br />
            asamañjaṃ vṛṇīṣvaikam asmān vā rāṣṭravardhana //
             <span class="ref">Ram_2,32.16</span></p>
         
         
         <p id="Ram_2,32.17">
            tān uvāca tato rājā kiṃnimittam idaṃ bhayam <br />
            tāś cāpi rājñā saṃpṛṣṭā vākyaṃ prakṛtayo 'bruvan //
             <span class="ref">Ram_2,32.17</span></p>
         
         
         <p id="Ram_2,32.18">
            krīḍitas tv eṣa naḥ putrān bālān udbhrāntacetanaḥ <br />
            sarayvāṃ prakṣipan maurkhyād atulāṃ prītim aśnute //
             <span class="ref">Ram_2,32.18</span></p>
         
         
         <p id="Ram_2,32.19">
            sa tāsāṃ vacanaṃ śrutvā prakṛtīnāṃ narādhipa <br />
            taṃ tatyājāhitaṃ putraṃ tāsāṃ priyacikīrṣayā //
             <span class="ref">Ram_2,32.19</span></p>
         
         
         <p id="Ram_2,32.20">
            ity evam atyajad rājā sagaro vai sudhārmikaḥ <br />
            rāmaḥ kim akarot pāpaṃ yenaivam uparudhyate //
             <span class="ref">Ram_2,32.20</span></p>
         
         
         <p id="Ram_2,32.21">
            śrutvā tu siddhārthavaco rājā śrāntatarasvanaḥ <br />
            śokopahatayā vācā kaikeyīm idam abravīt //
             <span class="ref">Ram_2,32.21</span></p>
         
         
         <p id="Ram_2,32.22">
            anuvrajiṣyāmy aham adya rāmaṃ rājyaṃ parityajya sukhaṃ dhanaṃ ca <br />
            sahaiva rājñā bharatena ca tvaṃ yathā sukhaṃ bhuṅkṣva cirāya rājyam //
             <span class="ref">Ram_2,32.22</span></p>
         
         
         
         
         
         <p id="Ram_2,33.1">
            mahāmātravacaḥ śrutvā rāmo daśarathaṃ tadā <br />
            anvabhāṣata vākyaṃ tu vinayajño vinītavat //
             <span class="ref">Ram_2,33.1</span></p>
         
         
         <p id="Ram_2,33.2">
            tyaktabhogasya me rājan vane vanyena jīvataḥ <br />
            kiṃ kāryam anuyātreṇa tyaktasaṅgasya sarvataḥ //
             <span class="ref">Ram_2,33.2</span></p>
         
         
         <p id="Ram_2,33.3">
            yo hi dattvā dvipaśreṣṭhaṃ kakṣyāyāṃ kurute manaḥ <br />
            rajjusnehena kiṃ tasya tyajataḥ kuñjarottamam //
             <span class="ref">Ram_2,33.3</span></p>
         
         
         <p id="Ram_2,33.4">
            tathā mama satāṃ śreṣṭha kiṃ dhvajinyā jagatpate <br />
            sarvāṇy evānujānāmi cīrāṇy evānayantu me //
             <span class="ref">Ram_2,33.4</span></p>
         
         
         <p id="Ram_2,33.5">
            khanitrapiṭake cobhe mamānayata gacchataḥ <br />
            caturdaśa vane vāsaṃ varṣāṇi vasato mama //
             <span class="ref">Ram_2,33.5</span></p>
         
         
         <p id="Ram_2,33.6">
            atha cīrāṇi kaikeyī svayam āhṛtya rāghavam <br />
            uvāca paridhatsveti janaughe nirapatrapā //
             <span class="ref">Ram_2,33.6</span></p>
         
         
         <p id="Ram_2,33.7">
            sa cīre puruṣavyāghraḥ kaikeyyāḥ pratigṛhya te <br />
            sūkṣmavastram avakṣipya munivastrāṇy avasta ha //
             <span class="ref">Ram_2,33.7</span></p>
         
         
         <p id="Ram_2,33.8">
            lakṣmaṇaś cāpi tatraiva vihāya vasane śubhe <br />
            tāpasāc chādane caiva jagrāha pitur agrataḥ //
             <span class="ref">Ram_2,33.8</span></p>
         
         
         <p id="Ram_2,33.9">
            athātmaparidhānārthaṃ sītā kauśeyavāsinī <br />
            samīkṣya cīraṃ saṃtrastā pṛṣatī vāgurām iva //
             <span class="ref">Ram_2,33.9</span></p>
         
         
         <p id="Ram_2,33.10">
            sā vyapatrapamāṇeva pratigṛhya ca durmanāḥ <br />
            gandharvarājapratimaṃ bhartāram idam abravīt <br />
            kathaṃ nu cīraṃ badhnanti munayo vanavāsinaḥ //
             <span class="ref">Ram_2,33.10</span></p>
         
         
         <p id="Ram_2,33.11">
            kṛtvā kaṇṭhe ca sā cīram ekam ādāya pāṇinā <br />
            tasthau hy akuśalā tatra vrīḍitā janakātmajā //
             <span class="ref">Ram_2,33.11</span></p>
         
         
         <p id="Ram_2,33.12">
            tasyās tat kṣipram āgamya rāmo dharmabhṛtāṃ varaḥ <br />
            cīraṃ babandha sītāyāḥ kauśeyasyopari svayam //
             <span class="ref">Ram_2,33.12</span></p>
         
         
         <p id="Ram_2,33.13">
            tasyāṃ cīraṃ vasānāyāṃ nāthavatyām anāthavat <br />
            pracukrośa janaḥ sarvo dhik tvāṃ daśarathaṃ tv iti //
             <span class="ref">Ram_2,33.13</span></p>
         
         
         <p id="Ram_2,33.14">
            sa niḥśvasyoṣṇam aikṣvākas tāṃ bhāryām idam abravīt <br />
            kaikeyi kuśacīreṇa na sītā gantum arhati //
             <span class="ref">Ram_2,33.14</span></p>
         
         
         <p id="Ram_2,33.15">
            nanu paryāptam etat te pāpe rāmavivāsanam <br />
            kim ebhiḥ kṛpaṇair bhūyaḥ pātakair api te kṛtaiḥ //
             <span class="ref">Ram_2,33.15</span></p>
         
         
         <p id="Ram_2,33.16">
            evaṃ bruvantaṃ pitaraṃ rāmaḥ samprasthito vanam <br />
            avākśirasam āsīnam idaṃ vacanam abravīt //
             <span class="ref">Ram_2,33.16</span></p>
         
         
         <p id="Ram_2,33.17">
            iyaṃ dhārmika kausalyā mama mātā yaśasvinī <br />
            vṛddhā cākṣudraśīlā ca na ca tvāṃ devagarhite //
             <span class="ref">Ram_2,33.17</span></p>
         
         
         <p id="Ram_2,33.18">
            mayā vihīnāṃ varada prapannāṃ śokasāgaram <br />
            adṛṣṭapūrvavyasanāṃ bhūyaḥ saṃmantum arhasi //
             <span class="ref">Ram_2,33.18</span></p>
         
         
         <p id="Ram_2,33.19">
            imāṃ mahendropamajātagarbhiṇīṃ tathā vidhātuṃ jananīṃ mamārhasi <br />
            yathā vanasthe mayi śokakarśitā na jīvitaṃ nyasya yamakṣayaṃ vrajet //
             <span class="ref">Ram_2,33.19</span></p>
         
         
         
         
         
         <p id="Ram_2,34.1">
            rāmasya tu vacaḥ śrutvā muniveṣadharaṃ ca tam <br />
            samīkṣya saha bhāryābhī rājā vigatacetanaḥ //
             <span class="ref">Ram_2,34.1</span></p>
         
         
         <p id="Ram_2,34.2">
            nainaṃ duḥkhena saṃtaptaḥ pratyavaikṣata rāghavam <br />
            na cainam abhisamprekṣya pratyabhāṣata durmanāḥ //
             <span class="ref">Ram_2,34.2</span></p>
         
         
         <p id="Ram_2,34.3">
            sa muhūrtam ivāsaṃjño duḥkhitaś ca mahīpatiḥ <br />
            vilalāpa mahābāhū rāmam evānucintayan //
             <span class="ref">Ram_2,34.3</span></p>
         
         
         <p id="Ram_2,34.4">
            manye khalu mayā pūrvaṃ vivatsā bahavaḥ kṛtāḥ <br />
            prāṇino hiṃsitā vāpi tasmād idam upasthitam //
             <span class="ref">Ram_2,34.4</span></p>
         
         
         <p id="Ram_2,34.5">
            na tv evānāgate kāle dehāc cyavati jīvitam <br />
            kaikeyyā kliśyamānasya mṛtyur mama na vidyate //
             <span class="ref">Ram_2,34.5</span></p>
         
         
         <p id="Ram_2,34.6">
            yo 'haṃ pāvakasaṃkāśaṃ paśyāmi purataḥ sthitam <br />
            vihāya vasane sūkṣme tāpasācchādam ātmajam //
             <span class="ref">Ram_2,34.6</span></p>
         
         
         <p id="Ram_2,34.7">
            ekasyāḥ khalu kaikeyyāḥ kṛte 'yaṃ kliśyate janaḥ <br />
            svārthe prayatamānāyāḥ saṃśritya nikṛtiṃ tv imām //
             <span class="ref">Ram_2,34.7</span></p>
         
         
         <p id="Ram_2,34.8">
            evam uktvā tu vacanaṃ bāṣpeṇa pihitendriyaḥ <br />
            rāmeti sakṛd evoktvā vyāhartuṃ na śaśāka ha //
             <span class="ref">Ram_2,34.8</span></p>
         
         
         <p id="Ram_2,34.9">
            saṃjñāṃ tu pratilabhyaiva muhūrtāt sa mahīpatiḥ <br />
            netrābhyām aśrupūrṇābhyāṃ sumantram idam abravīt //
             <span class="ref">Ram_2,34.9</span></p>
         
         
         <p id="Ram_2,34.10">
            aupavāhyaṃ rathaṃ yuktvā tvam āyāhi hayottamaiḥ <br />
            prāpayainaṃ mahābhāgam ito janapadāt param //
             <span class="ref">Ram_2,34.10</span></p>
         
         
         <p id="Ram_2,34.11">
            evaṃ manye guṇavatāṃ guṇānāṃ phalam ucyate <br />
            pitrā mātrā ca yat sādhur vīro nirvāsyate vanam //
             <span class="ref">Ram_2,34.11</span></p>
         
         
         <p id="Ram_2,34.12">
            rājño vacanam ājñāya sumantraḥ śīghravikramaḥ <br />
            yojayitvāyayau tatra ratham aśvair alaṃkṛtam //
             <span class="ref">Ram_2,34.12</span></p>
         
         
         <p id="Ram_2,34.13">
            taṃ rathaṃ rājaputrāya sūtaḥ kanakabhūṣitam <br />
            ācacakṣe 'ñjaliṃ kṛtvā yuktaṃ paramavājibhiḥ //
             <span class="ref">Ram_2,34.13</span></p>
         
         
         <p id="Ram_2,34.14">
            rājā satvaram āhūya vyāpṛtaṃ vittasaṃcaye <br />
            uvāca deśakālajño niścitaṃ sarvataḥ śuci //
             <span class="ref">Ram_2,34.14</span></p>
         
         
         <p id="Ram_2,34.15">
            vāsāṃsi ca mahārhāṇi bhūṣaṇāni varāṇi ca <br />
            varṣāṇy etāni saṃkhyāya vaidehyāḥ kṣipram ānaya //
             <span class="ref">Ram_2,34.15</span></p>
         
         
         <p id="Ram_2,34.16">
            narendreṇaivam uktas tu gatvā kośagṛhaṃ tataḥ <br />
            prāyacchat sarvam āhṛtya sītāyai kṣipram eva tat //
             <span class="ref">Ram_2,34.16</span></p>
         
         
         <p id="Ram_2,34.17">
            sā sujātā sujātāni vaidehī prasthitā vanam <br />
            bhūṣayāmāsa gātrāṇi tair vicitrair vibhūṣaṇaiḥ //
             <span class="ref">Ram_2,34.17</span></p>
         
         
         <p id="Ram_2,34.18">
            vyarājayata vaidehī veśma tat suvibhūṣitā <br />
            udyato 'ṃśumataḥ kāle khaṃ prabheva vivasvataḥ //
             <span class="ref">Ram_2,34.18</span></p>
         
         
         <p id="Ram_2,34.19">
            tāṃ bhujābhyāṃ pariṣvajya śvaśrūr vacanam abravīt <br />
            anācarantīṃ kṛpaṇaṃ mūrdhny upāghrāya maithilīm //
             <span class="ref">Ram_2,34.19</span></p>
         
         
         <p id="Ram_2,34.20">
            asatyaḥ sarvaloke 'smin satataṃ satkṛtāḥ priyaiḥ <br />
            bhartāraṃ nānumanyante vinipātagataṃ striyaḥ //
             <span class="ref">Ram_2,34.20</span></p>
         
         
         <p id="Ram_2,34.21">
            sa tvayā nāvamantavyaḥ putraḥ pravrājito mama <br />
            tava daivatam astv eṣa nirdhanaḥ sadhano 'pi vā //
             <span class="ref">Ram_2,34.21</span></p>
         
         
         <p id="Ram_2,34.22">
            vijñāya vacanaṃ sītā tasyā dharmārthasaṃhitam <br />
            kṛtāñjalir uvācedaṃ śvaśrūm abhimukhe sthitā //
             <span class="ref">Ram_2,34.22</span></p>
         
         
         <p id="Ram_2,34.23">
            kariṣye sarvam evāham āryā yad anuśāsti mām <br />
            abhijñāsmi yathā bhartur vartitavyaṃ śrutaṃ ca me //
             <span class="ref">Ram_2,34.23</span></p>
         
         
         <p id="Ram_2,34.24">
            na mām asajjanenāryā samānayitum arhati <br />
            dharmād vicalituṃ nāham alaṃ candrād iva prabhā //
             <span class="ref">Ram_2,34.24</span></p>
         
         
         <p id="Ram_2,34.25">
            nātantrī vādyate vīṇā nācakro vartate rathaḥ <br />
            nāpatiḥ sukham edhate yā syād api śatātmajā //
             <span class="ref">Ram_2,34.25</span></p>
         
         
         <p id="Ram_2,34.26">
            mitaṃ dadāti hi pitā mitaṃ mātā mitaṃ sutaḥ <br />
            amitasya hi dātāraṃ bhartāraṃ kā na pūjayet //
             <span class="ref">Ram_2,34.26</span></p>
         
         
         <p id="Ram_2,34.27">
            sāham evaṃgatā śreṣṭhā śrutadharmaparāvarā <br />
            ārye kim avamanyeyaṃ strīṇāṃ bhartā hi daivatam //
             <span class="ref">Ram_2,34.27</span></p>
         
         
         <p id="Ram_2,34.28">
            sītāyā vacanaṃ śrutvā kausalyā hṛdayaṃgamam <br />
            śuddhasattvā mumocāśru sahasā duḥkhaharṣajam //
             <span class="ref">Ram_2,34.28</span></p>
         
         
         <p id="Ram_2,34.29">
            tāṃ prāñjalir abhikramya mātṛmadhye 'tisatkṛtām <br />
            rāmaḥ paramadharmajño mātaraṃ vākyam abravīt //
             <span class="ref">Ram_2,34.29</span></p>
         
         
         <p id="Ram_2,34.30">
            amba mā duḥkhitā bhūs tvaṃ paśya tvaṃ pitaraṃ mama <br />
            kṣayo hi vanavāsasya kṣipram eva bhaviṣyati //
             <span class="ref">Ram_2,34.30</span></p>
         
         
         <p id="Ram_2,34.31">
            suptāyās te gamiṣyanti navavarṣāṇi pañca ca <br />
            sā samagram iha prāptaṃ māṃ drakṣyasi suhṛdvṛtam //
             <span class="ref">Ram_2,34.31</span></p>
         
         
         <p id="Ram_2,34.32">
            etāvad abhinītārtham uktvā sa jananīṃ vacaḥ <br />
            trayaḥ śataśatārdhā hi dadarśāvekṣya mātaraḥ //
             <span class="ref">Ram_2,34.32</span></p>
         
         
         <p id="Ram_2,34.33">
            tāś cāpi sa tathaivārtā mātṝn daśarathātmajaḥ <br />
            dharmayuktam idaṃ vākyaṃ nijagāda kṛtāñjaliḥ //
             <span class="ref">Ram_2,34.33</span></p>
         
         
         <p id="Ram_2,34.34">
            saṃvāsāt paruṣaṃ kiṃcid ajñānād vāpi yat kṛtam <br />
            tan me samanujānīta sarvāś cāmantrayāmi vaḥ //
             <span class="ref">Ram_2,34.34</span></p>
         
         
         <p id="Ram_2,34.35">
            jajñe 'tha tāsāṃ saṃnādaḥ krauñcīnām iva niḥsvanaḥ <br />
            mānavendrasya bhāryāṇām evaṃ vadati rāghave //
             <span class="ref">Ram_2,34.35</span></p>
         
         
         <p id="Ram_2,34.36">
            murajapaṇavameghaghoṣavad daśarathaveśma babhūva yat purā <br />
            vilapitaparidevanākulaṃ vyasanagataṃ tad abhūt suduḥkhitam //
             <span class="ref">Ram_2,34.36</span></p>
         
         
         
         
         <p id="Ram_2,35.1">
            atha rāmaś ca sītā ca lakṣmaṇaś ca kṛtāñjaliḥ <br />
            upasaṃgṛhya rājānaṃ cakrur dīnāḥ pradakṣiṇam //
             <span class="ref">Ram_2,35.1</span></p>
         
         
         <p id="Ram_2,35.2">
            taṃ cāpi samanujñāpya dharmajñaḥ sītayā saha <br />
            rāghavaḥ śokasaṃmūḍho jananīm abhyavādayat //
             <span class="ref">Ram_2,35.2</span></p>
         
         
         <p id="Ram_2,35.3">
            anvakṣaṃ lakṣmaṇo bhrātuḥ kausalyām abhyavādayat <br />
            atha mātuḥ sumitrāyā jagrāha caraṇau punaḥ //
             <span class="ref">Ram_2,35.3</span></p>
         
         
         <p id="Ram_2,35.4">
            taṃ vandamānaṃ rudatī mātā saumitrim abravīt <br />
            hitakāmā mahābāhuṃ mūrdhny upāghrāya lakṣmaṇam //
             <span class="ref">Ram_2,35.4</span></p>
         
         
         <p id="Ram_2,35.5">
            sṛṣṭas tvaṃ vanavāsāya svanuraktaḥ suhṛjjane <br />
            rāme pramādaṃ mā kārṣīḥ putra bhrātari gacchati //
             <span class="ref">Ram_2,35.5</span></p>
         
         
         <p id="Ram_2,35.6">
            vyasanī vā samṛddho vā gatir eṣa tavānagha <br />
            eṣa loke satāṃ dharmo yaj jyeṣṭhavaśago bhavet //
             <span class="ref">Ram_2,35.6</span></p>
         
         
         <p id="Ram_2,35.7">
            idaṃ hi vṛttam ucitaṃ kulasyāsya sanātanam <br />
            dānaṃ dīkṣā ca yajñeṣu tanutyāgo mṛdheṣu ca //
             <span class="ref">Ram_2,35.7</span></p>
         
         
         <p id="Ram_2,35.8">
            rāmaṃ daśarathaṃ viddhi māṃ viddhi janakātmajām <br />
            ayodhyām aṭavīṃ viddhi gaccha tāta yathāsukham //
             <span class="ref">Ram_2,35.8</span></p>
         
         
         <p id="Ram_2,35.9">
            tataḥ sumantraḥ kākutsthaṃ prāñjalir vākyam abravīt <br />
            vinīto vinayajñaś ca mātalir vāsavaṃ yathā //
             <span class="ref">Ram_2,35.9</span></p>
         
         
         <p id="Ram_2,35.10">
            ratham āroha bhadraṃ te rājaputra mahāyaśaḥ <br />
            kṣipraṃ tvāṃ prāpayiṣyāmi yatra māṃ rāma vakṣyasi //
             <span class="ref">Ram_2,35.10</span></p>
         
         
         <p id="Ram_2,35.11">
            caturdaśa hi varṣāṇi vastavyāni vane tvayā <br />
            tāny upakramitavyāni yāni devyāsi coditaḥ //
             <span class="ref">Ram_2,35.11</span></p>
         
         
         <p id="Ram_2,35.12">
            taṃ rathaṃ sūryasaṃkāśaṃ sītā hṛṣṭena cetasā <br />
            āruroha varārohā kṛtvālaṃkāram ātmanaḥ //
             <span class="ref">Ram_2,35.12</span></p>
         
         
         <p id="Ram_2,35.13">
            tathaivāyudhajātāni bhrātṛbhyāṃ kavacāni ca <br />
            rathopasthe pratinyasya sacarmakaṭhinaṃ ca tat //
             <span class="ref">Ram_2,35.13</span></p>
         
         
         <p id="Ram_2,35.14">
            sītātṛtīyān ārūḍhān dṛṣṭvā dhṛṣṭam acodayat <br />
            sumantraḥ saṃmatān aśvān vāyuvegasamāñ jave //
             <span class="ref">Ram_2,35.14</span></p>
         
         
         <p id="Ram_2,35.15">
            prayāte tu mahāraṇyaṃ cirarātrāya rāghave <br />
            babhūva nagare mūrchā balamūrchā janasya ca //
             <span class="ref">Ram_2,35.15</span></p>
         
         
         <p id="Ram_2,35.16">
            tat samākulasaṃbhrāntaṃ mattasaṃkupitadvipam <br />
            hayaśiñjitanirghoṣaṃ puram āsīn mahāsvanam //
             <span class="ref">Ram_2,35.16</span></p>
         
         
         <p id="Ram_2,35.17">
            tataḥ sabālavṛddhā sā purī paramapīḍitā <br />
            rāmam evābhidudrāva gharmārtaḥ salilaṃ yathā //
             <span class="ref">Ram_2,35.17</span></p>
         
         
         <p id="Ram_2,35.18">
            pārśvataḥ pṛṣṭhataś cāpi lambamānās tadunmukhāḥ <br />
            bāṣpapūrṇamukhāḥ sarve tam ūcur bhṛśaduḥkhitāḥ //
             <span class="ref">Ram_2,35.18</span></p>
         
         
         <p id="Ram_2,35.19">
            saṃyaccha vājināṃ raśmīn sūta yāhi śanaiḥ śanaiḥ <br />
            mukhaṃ drakṣyāmi rāmasya durdarśaṃ no bhaviṣyati //
             <span class="ref">Ram_2,35.19</span></p>
         
         
         <p id="Ram_2,35.20">
            āyasaṃ hṛdayaṃ nūnaṃ rāmamātur asaṃśayam <br />
            yad devagarbhapratime vanaṃ yāti na bhidyate //
             <span class="ref">Ram_2,35.20</span></p>
         
         
         <p id="Ram_2,35.21">
            kṛtakṛtyā hi vaidehī chāyevānugatā patim <br />
            na jahāti ratā dharme merum arkaprabhā yathā //
             <span class="ref">Ram_2,35.21</span></p>
         
         
         <p id="Ram_2,35.22">
            aho lakṣmaṇa siddhārthaḥ satataṃ priyavādinam <br />
            bhrātaraṃ devasaṃkāśaṃ yas tvaṃ paricariṣyasi //
             <span class="ref">Ram_2,35.22</span></p>
         
         
         <p id="Ram_2,35.23">
            mahaty eṣā hi te siddhir eṣa cābhyudayo mahān <br />
            eṣa svargasya mārgaś ca yad enam anugacchasi <br />
            evaṃ vadantas te soḍhuṃ na śekur bāṣpam āgatam //
             <span class="ref">Ram_2,35.23</span></p>
         
         
         <p id="Ram_2,35.24">
            atha rājā vṛtaḥ strībhir dīnābhir dīnacetanaḥ <br />
            nirjagāma priyaṃ putraṃ drakṣyāmīti bruvan gṛhāt //
             <span class="ref">Ram_2,35.24</span></p>
         
         
         <p id="Ram_2,35.25">
            śuśruve cāgrataḥ strīṇāṃ rudantīnāṃ mahāsvanaḥ <br />
            yathā nādaḥ kareṇūnāṃ baddhe mahati kuñjare //
             <span class="ref">Ram_2,35.25</span></p>
         
         
         <p id="Ram_2,35.26">
            pitā ca rājā kākutsthaḥ śrīmān sannas tadā babhau <br />
            paripūrṇaḥ śaśī kāle graheṇopapluto yathā //
             <span class="ref">Ram_2,35.26</span></p>
         
         
         <p id="Ram_2,35.27">
            tato halahalāśabdo jajñe rāmasya pṛṣṭhataḥ <br />
            narāṇāṃ prekṣya rājānaṃ sīdantaṃ bhṛśaduḥkhitam //
             <span class="ref">Ram_2,35.27</span></p>
         
         
         <p id="Ram_2,35.28">
            hā rāmeti janāḥ kecid rāmamāteti cāpare <br />
            antaḥpuraṃ samṛddhaṃ ca krośantaṃ paryadevayan //
             <span class="ref">Ram_2,35.28</span></p>
         
         
         <p id="Ram_2,35.29">
            anvīkṣamāṇo rāmas tu viṣaṇṇaṃ bhrāntacetasam <br />
            rājānaṃ mātaraṃ caiva dadarśānugatau pathi <br />
            dharmapāśena saṃkṣiptaḥ prakāśaṃ nābhyudaikṣata //
             <span class="ref">Ram_2,35.29</span></p>
         
         
         <p id="Ram_2,35.30">
            padātinau ca yānārhāv aduḥkhārhau sukhocitau <br />
            dṛṣṭvā saṃcodayāmāsa śīghraṃ yāhīti sārathim //
             <span class="ref">Ram_2,35.30</span></p>
         
         
         <p id="Ram_2,35.31">
            na hi tat puruṣavyāghro duḥkhadaṃ darśanaṃ pituḥ <br />
            mātuś ca sahituṃ śaktas totrārdita iva dvipaḥ //
             <span class="ref">Ram_2,35.31</span></p>
         
         
         <p id="Ram_2,35.32">
            tathā rudantīṃ kausalyāṃ rathaṃ tam anudhāvatīm <br />
            krośantīṃ rāma rāmeti hā sīte lakṣmaṇeti ca <br />
            asakṛt praikṣata tadā nṛtyantīm iva mātaram //
             <span class="ref">Ram_2,35.32</span></p>
         
         
         <p id="Ram_2,35.33">
            tiṣṭheti rājā cukrośa yāhi yāhīti rāghavaḥ <br />
            sumantrasya babhūvātmā cakrayor iva cāntarā //
             <span class="ref">Ram_2,35.33</span></p>
         
         
         <p id="Ram_2,35.34">
            nāśrauṣam iti rājānam upālabdho 'pi vakṣyasi <br />
            ciraṃ duḥkhasya pāpiṣṭham iti rāmas tam abravīt //
             <span class="ref">Ram_2,35.34</span></p>
         
         
         <p id="Ram_2,35.35">
            rāmasya sa vacaḥ kurvann anujñāpya ca taṃ janam <br />
            vrajato 'pi hayāñ śīghraṃ codayāmāsa sārathiḥ //
             <span class="ref">Ram_2,35.35</span></p>
         
         
         <p id="Ram_2,35.36">
            nyavartata jano rājño rāmaṃ kṛtvā pradakṣiṇam <br />
            manasāpy aśruvegaiś ca na nyavartata mānuṣam //
             <span class="ref">Ram_2,35.36</span></p>
         
         
         <p id="Ram_2,35.37">
            yam icchet punar āyāntaṃ nainaṃ dūram anuvrajet <br />
            ity amātyā mahārājam ūcur daśarathaṃ vacaḥ //
             <span class="ref">Ram_2,35.37</span></p>
         
         
         <p id="Ram_2,35.38">
            teṣāṃ vacaḥ sarvaguṇopapannaṃ prasvinnagātraḥ praviṣaṇṇarūpaḥ <br />
            niśamya rājā kṛpaṇaḥ sabhāryo vyavasthitas taṃ sutam īkṣamāṇaḥ //
             <span class="ref">Ram_2,35.38</span></p>
         
         
         
         
         
         <p id="Ram_2,36.1">
            tasmiṃs tu puruṣavyāghre niṣkrāmati kṛtāñjalau <br />
            ārtaśabdo hi saṃjajñe strīṇām antaḥpure mahān //
             <span class="ref">Ram_2,36.1</span></p>
         
         
         <p id="Ram_2,36.2">
            anāthasya janasyāsya durbalasya tapasvinaḥ <br />
            yo gatiḥ śaraṇaṃ cāsīt sa nāthaḥ kva nu gacchati //
             <span class="ref">Ram_2,36.2</span></p>
         
         
         <p id="Ram_2,36.3">
            na krudhyaty abhiśasto 'pi krodhanīyāni varjayan <br />
            kruddhān prasādayan sarvān samaduḥkhaḥ kva gacchati //
             <span class="ref">Ram_2,36.3</span></p>
         
         
         <p id="Ram_2,36.4">
            kausalyāyāṃ mahātejā yathā mātari vartate <br />
            tathā yo vartate 'smāsu mahātmā kva nu gacchati //
             <span class="ref">Ram_2,36.4</span></p>
         
         
         <p id="Ram_2,36.5">
            kaikeyyā kliśyamānena rājñā saṃcodito vanam <br />
            paritrātā janasyāsya jagataḥ kva nu gacchati //
             <span class="ref">Ram_2,36.5</span></p>
         
         
         <p id="Ram_2,36.6">
            aho niścetano rājā jīvalokasya sampriyam <br />
            dharmyaṃ satyavrataṃ rāmaṃ vanavāse pravatsyati //
             <span class="ref">Ram_2,36.6</span></p>
         
         
         <p id="Ram_2,36.7">
            iti sarvā mahiṣyas tā vivatsā iva dhenavaḥ <br />
            ruruduś caiva duḥkhārtāḥ sasvaraṃ ca vicukruśuḥ //
             <span class="ref">Ram_2,36.7</span></p>
         
         
         <p id="Ram_2,36.8">
            sa tam antaḥpure ghoram ārtaśabdaṃ mahīpatiḥ <br />
            putraśokābhisaṃtaptaḥ śrutvā cāsīt suduḥkhitaḥ //
             <span class="ref">Ram_2,36.8</span></p>
         
         
         <p id="Ram_2,36.9">
            nāgnihotrāṇy ahūyanta sūryaś cāntaradhīyata <br />
            vyasṛjan kavalān nāgā gāvo vatsān na pāyayan //
             <span class="ref">Ram_2,36.9</span></p>
         
         
         <p id="Ram_2,36.10">
            triśaṅkur lohitāṅgaś ca bṛhaspatibudhāv api <br />
            dāruṇāḥ somam abhyetya grahāḥ sarve vyavasthitāḥ //
             <span class="ref">Ram_2,36.10</span></p>
         
         
         <p id="Ram_2,36.11">
            nakṣatrāṇi gatārcīṃṣi grahāś ca gatatejasaḥ <br />
            viśākhāś ca sadhūmāś ca nabhasi pracakāśire //
             <span class="ref">Ram_2,36.11</span></p>
         
         
         <p id="Ram_2,36.12">
            akasmān nāgaraḥ sarvo jano dainyam upāgamat <br />
            āhāre vā vihāre vā na kaścid akaron manaḥ //
             <span class="ref">Ram_2,36.12</span></p>
         
         
         <p id="Ram_2,36.13">
            bāṣpaparyākulamukho rājamārgagato janaḥ <br />
            na hṛṣṭo lakṣyate kaścit sarvaḥ śokaparāyaṇaḥ //
             <span class="ref">Ram_2,36.13</span></p>
         
         
         <p id="Ram_2,36.14">
            na vāti pavanaḥ śīto na śaśī saumyadarśanaḥ <br />
            na sūryas tapate lokaṃ sarvaṃ paryākulaṃ jagat //
             <span class="ref">Ram_2,36.14</span></p>
         
         
         <p id="Ram_2,36.15">
            anarthinaḥ sutāḥ strīṇāṃ bhartāro bhrātaras tathā <br />
            sarve sarvaṃ parityajya rāmam evānvacintayan //
             <span class="ref">Ram_2,36.15</span></p>
         
         
         <p id="Ram_2,36.16">
            ye tu rāmasya suhṛdaḥ sarve te mūḍhacetasaḥ <br />
            śokabhāreṇa cākrāntāḥ śayanaṃ na jahus tadā //
             <span class="ref">Ram_2,36.16</span></p>
         
         
         <p id="Ram_2,36.17">
            tatas tv ayodhyā rahitā mahātmanā puraṃdareṇeva mahī saparvatā <br />
            cacāla ghoraṃ bhayabhārapīḍitā sanāgayodhāśvagaṇā nanāda ca //
             <span class="ref">Ram_2,36.17</span></p>
         
         
         
         
         
         <p id="Ram_2,37.1">
            yāvat tu niryatas tasya rajorūpam adṛśyata <br />
            naivekṣvākuvaras tāvat saṃjahārātmacakṣuṣī //
             <span class="ref">Ram_2,37.1</span></p>
         
         
         <p id="Ram_2,37.2">
            yāvad rājā priyaṃ putraṃ paśyaty atyantadhārmikam <br />
            tāvad vyavardhatevāsya dharaṇyāṃ putradarśane //
             <span class="ref">Ram_2,37.2</span></p>
         
         
         <p id="Ram_2,37.3">
            na paśyati rajo 'py asya yadā rāmasya bhūmipaḥ <br />
            tadārtaś ca viṣaṇṇaś ca papāta dharaṇītale //
             <span class="ref">Ram_2,37.3</span></p>
         
         
         <p id="Ram_2,37.4">
            tasya dakṣiṇam anvagāt kausalyā bāhum aṅganā <br />
            vāmaṃ cāsyānvagāt pārśvaṃ kaikeyī bharatapriyā //
             <span class="ref">Ram_2,37.4</span></p>
         
         
         <p id="Ram_2,37.5">
            tāṃ nayena ca sampanno dharmeṇa vinayena ca <br />
            uvāca rājā kaikeyīṃ samīkṣya vyathitendriyaḥ //
             <span class="ref">Ram_2,37.5</span></p>
         
         
         <p id="Ram_2,37.6">
            kaikeyi mā mamāṅgāni sprākṣīs tvaṃ duṣṭacāriṇī <br />
            na hi tvāṃ draṣṭum icchāmi na bhāryā na ca bāndhavī //
             <span class="ref">Ram_2,37.6</span></p>
         
         
         <p id="Ram_2,37.7">
            ye ca tvām upajīvanti nāhaṃ teṣāṃ na te mama <br />
            kevalārthaparāṃ hi tvāṃ tyaktadharmāṃ tyajāmy aham //
             <span class="ref">Ram_2,37.7</span></p>
         
         
         <p id="Ram_2,37.8">
            agṛhṇāṃ yac ca te pāṇim agniṃ paryaṇayaṃ ca yat <br />
            anujānāmi tat sarvam asmiṃl loke paratra ca //
             <span class="ref">Ram_2,37.8</span></p>
         
         
         <p id="Ram_2,37.9">
            bharataś cet pratītaḥ syād rājyaṃ prāpyedam avyayam <br />
            yan me sa dadyāt pitrarthaṃ mā mā tad dattam āgamat //
             <span class="ref">Ram_2,37.9</span></p>
         
         
         <p id="Ram_2,37.10">
            atha reṇusamuddhvastaṃ tam utthāpya narādhipam <br />
            nyavartata tadā devī kausalyā śokakarśitā //
             <span class="ref">Ram_2,37.10</span></p>
         
         
         <p id="Ram_2,37.11">
            hatveva brāhmaṇaṃ kāmāt spṛṣṭvāgnim iva pāṇinā <br />
            anvatapyata dharmātmā putraṃ saṃcintya tāpasam //
             <span class="ref">Ram_2,37.11</span></p>
         
         
         <p id="Ram_2,37.12">
            nivṛtyaiva nivṛtyaiva sīdato rathavartmasu <br />
            rājño nātibabhau rūpaṃ grastasyāṃśumato yathā //
             <span class="ref">Ram_2,37.12</span></p>
         
         
         <p id="Ram_2,37.13">
            vilalāpa ca duḥkhārtaḥ priyaṃ putram anusmaran <br />
            nagarāntam anuprāptaṃ buddhvā putram athābravīt //
             <span class="ref">Ram_2,37.13</span></p>
         
         
         <p id="Ram_2,37.14">
            vāhanānāṃ ca mukhyānāṃ vahatāṃ taṃ mamātmajam <br />
            padāni pathi dṛśyante sa mahātmā na dṛśyate //
             <span class="ref">Ram_2,37.14</span></p>
         
         
         <p id="Ram_2,37.15">
            sa nūnaṃ kvacid evādya vṛkṣamūlam upāśritaḥ <br />
            kāṣṭhaṃ vā yadi vāśmānam upadhāya śayiṣyate //
             <span class="ref">Ram_2,37.15</span></p>
         
         
         <p id="Ram_2,37.16">
            utthāsyati ca medinyāḥ kṛpaṇaḥ pāṃśuguṇṭhitaḥ <br />
            viniḥśvasan prasravaṇāt kareṇūnām ivarṣabhaḥ //
             <span class="ref">Ram_2,37.16</span></p>
         
         
         <p id="Ram_2,37.17">
            drakṣyanti nūnaṃ puruṣā dīrghabāhuṃ vanecarāḥ <br />
            rāmam utthāya gacchantaṃ lokanātham anāthavat //
             <span class="ref">Ram_2,37.17</span></p>
         
         
         <p id="Ram_2,37.18">
            sakāmā bhava kaikeyi vidhavā rājyam āvasa <br />
            na hi taṃ puruṣavyāghraṃ vinā jīvitum utsahe //
             <span class="ref">Ram_2,37.18</span></p>
         
         
         <p id="Ram_2,37.19">
            ity evaṃ vilapan rājā janaughenābhisaṃvṛtaḥ <br />
            apasnāta ivāriṣṭaṃ praviveśa purottamam //
             <span class="ref">Ram_2,37.19</span></p>
         
         
         <p id="Ram_2,37.20">
            śūnyacatvaraveśmāntāṃ saṃvṛtāpaṇadevatām <br />
            klāntadurbaladuḥkhārtāṃ nātyākīrṇamahāpathām //
             <span class="ref">Ram_2,37.20</span></p>
         
         
         <p id="Ram_2,37.21">
            tām avekṣya purīṃ sarvāṃ rāmam evānucintayan <br />
            vilapan prāviśad rājā gṛhaṃ sūrya ivāmbudam //
             <span class="ref">Ram_2,37.21</span></p>
         
         
         <p id="Ram_2,37.22">
            mahāhradam ivākṣobhyaṃ suparṇena hṛtoragam <br />
            rāmeṇa rahitaṃ veśma vaidehyā lakṣmaṇena ca //
             <span class="ref">Ram_2,37.22</span></p>
         
         
         <p id="Ram_2,37.23">
            kausalyāyā gṛhaṃ śīghraṃ rāmamātur nayantu mām <br />
            iti bruvantaṃ rājānam anayan dvāradarśinaḥ //
             <span class="ref">Ram_2,37.23</span></p>
         
         
         <p id="Ram_2,37.24">
            tatas tatra praviṣṭasya kausalyāyā niveśanam <br />
            adhiruhyāpi śayanaṃ babhūva lulitaṃ manaḥ //
             <span class="ref">Ram_2,37.24</span></p>
         
         
         <p id="Ram_2,37.25">
            tac ca dṛṣṭvā mahārājo bhujam udyamya vīryavān <br />
            uccaiḥ svareṇa cukrośa hā rāghava jahāsi mām //
             <span class="ref">Ram_2,37.25</span></p>
         
         
         <p id="Ram_2,37.26">
            sukhitā bata taṃ kālaṃ jīviṣyanti narottamāḥ <br />
            pariṣvajanto ye rāmaṃ drakṣyanti punar āgatam //
             <span class="ref">Ram_2,37.26</span></p>
         
         
         <p id="Ram_2,37.27">
            na tvāṃ paśyāmi kausalye sādhu māṃ pāṇinā spṛśa <br />
            rāmaṃ me 'nugatā dṛṣṭir adyāpi na nivartate //
             <span class="ref">Ram_2,37.27</span></p>
         
         
         <p id="Ram_2,37.28">
            taṃ rāmam evānuvicintayantaṃ samīkṣya devī śayane narendram <br />
            upopaviśyādhikam ārtarūpā viniḥśvasantī vilalāpa kṛcchram //
             <span class="ref">Ram_2,37.28</span></p>
         
         
         
         
         
         <p id="Ram_2,38.1">
            tataḥ samīkṣya śayane sannaṃ śokena pārthivam <br />
            kausalyā putraśokārtā tam uvāca mahīpatim //
             <span class="ref">Ram_2,38.1</span></p>
         
         
         <p id="Ram_2,38.2">
            rāghavo naraśārdūla viṣam uptvā dvijihvavat <br />
            vicariṣyati kaikeyī nirmukteva hi pannagī //
             <span class="ref">Ram_2,38.2</span></p>
         
         
         <p id="Ram_2,38.3">
            vivāsya rāmaṃ subhagā labdhakāmā samāhitā <br />
            trāsayiṣyati māṃ bhūyo duṣṭāhir iva veśmani //
             <span class="ref">Ram_2,38.3</span></p>
         
         
         <p id="Ram_2,38.4">
            atha sma nagare rāmaś caran bhaikṣaṃ gṛhe vaset <br />
            kāmakāro varaṃ dātum api dāsaṃ mamātmajam //
             <span class="ref">Ram_2,38.4</span></p>
         
         
         <p id="Ram_2,38.5">
            pātayitvā tu kaikeyyā rāmaṃ sthānād yatheṣṭataḥ <br />
            pradiṣṭo rakṣasāṃ bhāgaḥ parvaṇīvāhitāgninā //
             <span class="ref">Ram_2,38.5</span></p>
         
         
         <p id="Ram_2,38.6">
            gajarājagatir vīro mahābāhur dhanurdharaḥ <br />
            vanam āviśate nūnaṃ sabhāryaḥ sahalakṣmaṇaḥ //
             <span class="ref">Ram_2,38.6</span></p>
         
         
         <p id="Ram_2,38.7">
            vane tv adṛṣṭaduḥkhānāṃ kaikeyyānumate tvayā <br />
            tyaktānāṃ vanavāsāya kā nv avasthā bhaviṣyati //
             <span class="ref">Ram_2,38.7</span></p>
         
         
         <p id="Ram_2,38.8">
            te ratnahīnās taruṇāḥ phalakāle vivāsitāḥ <br />
            kathaṃ vatsyanti kṛpaṇāḥ phalamūlaiḥ kṛtāśanāḥ //
             <span class="ref">Ram_2,38.8</span></p>
         
         
         <p id="Ram_2,38.9">
            apīdānīṃ sa kālaḥ syān mama śokakṣayaḥ śivaḥ <br />
            sabhāryaṃ yat saha bhrātrā paśyeyam iha rāghavam //
             <span class="ref">Ram_2,38.9</span></p>
         
         
         <p id="Ram_2,38.10">
            śrutvaivopasthitau vīrau kadāyodhyā bhaviṣyati <br />
            yaśasvinī hṛṣṭajanā sūcchritadhvajamālinī //
             <span class="ref">Ram_2,38.10</span></p>
         
         
         <p id="Ram_2,38.11">
            kadā prekṣya naravyāghrāv araṇyāt punarāgatau <br />
            nandiṣyati purī hṛṣṭā samudra iva parvaṇi //
             <span class="ref">Ram_2,38.11</span></p>
         
         
         <p id="Ram_2,38.12">
            kadāyodhyāṃ mahābāhuḥ purīṃ vīraḥ pravekṣyati <br />
            puraskṛtya rathe sītāṃ vṛṣabho govadhūm iva //
             <span class="ref">Ram_2,38.12</span></p>
         
         
         <p id="Ram_2,38.13">
            kadā prāṇisahasrāṇi rājamārge mamātmajau <br />
            lājair avakariṣyanti praviśantāv ariṃdamau //
             <span class="ref">Ram_2,38.13</span></p>
         
         
         <p id="Ram_2,38.14">
            kadā sumanasaḥ kanyā dvijātīnāṃ phalāni ca <br />
            pradiśantyaḥ purīṃ hṛṣṭāḥ kariṣyanti pradakṣiṇam //
             <span class="ref">Ram_2,38.14</span></p>
         
         
         <p id="Ram_2,38.15">
            kadā pariṇato buddhyā vayasā cāmaraprabhaḥ <br />
            abhyupaiṣyati dharmajñas trivarṣa iva māṃ lalan //
             <span class="ref">Ram_2,38.15</span></p>
         
         
         <p id="Ram_2,38.16">
            niḥsaṃśayaṃ mayā manye purā vīra kadaryayā <br />
            pātu kāmeṣu vatseṣu mātṝṇāṃ śātitāḥ stanāḥ //
             <span class="ref">Ram_2,38.16</span></p>
         
         
         <p id="Ram_2,38.17">
            sāhaṃ gaur iva siṃhena vivatsā vatsalā kṛtā <br />
            kaikeyyā puruṣavyāghra bālavatseva gaur balāt //
             <span class="ref">Ram_2,38.17</span></p>
         
         
         <p id="Ram_2,38.18">
            na hi tāvad guṇair juṣṭaṃ sarvaśāstraviśāradam <br />
            ekaputrā vinā putram ahaṃ jīvitum utsahe //
             <span class="ref">Ram_2,38.18</span></p>
         
         
         <p id="Ram_2,38.19">
            na hi me jīvite kiṃcit sāmarthyam iha kalpyate <br />
            apaśyantyāḥ priyaṃ putraṃ mahābāhuṃ mahābalam //
             <span class="ref">Ram_2,38.19</span></p>
         
         
         <p id="Ram_2,38.20">
            ayaṃ hi māṃ dīpayate samutthitas tanūjaśokaprabhavo hutāśanaḥ <br />
            mahīm imāṃ raśmibhir uttamaprabho yathā nidāghe bhagavān divākaraḥ //
             <span class="ref">Ram_2,38.20</span></p>
         
         
         
         
         
         <p id="Ram_2,39.1">
            vilapantīṃ tathā tāṃ tu kausalyāṃ pramadottamām <br />
            idaṃ dharme sthitā dharmyaṃ sumitrā vākyam abravīt //
             <span class="ref">Ram_2,39.1</span></p>
         
         
         <p id="Ram_2,39.2">
            tavārye sadguṇair yuktaḥ putraḥ sa puruṣottamaḥ <br />
            kiṃ te vilapitenaivaṃ kṛpaṇaṃ ruditena vā //
             <span class="ref">Ram_2,39.2</span></p>
         
         
         <p id="Ram_2,39.3">
            yas tavārye gataḥ putras tyaktvā rājyaṃ mahābalaḥ <br />
            sādhu kurvan mahātmānaṃ pitaraṃ satyavādinām //
             <span class="ref">Ram_2,39.3</span></p>
         
         
         <p id="Ram_2,39.4">
            śiṣṭair ācarite samyak śaśvat pretya phalodaye <br />
            rāmo dharme sthitaḥ śreṣṭho na sa śocyaḥ kadācana //
             <span class="ref">Ram_2,39.4</span></p>
         
         
         <p id="Ram_2,39.5">
            vartate cottamāṃ vṛttiṃ lakṣmaṇo 'smin sadānaghaḥ <br />
            dayāvān sarvabhūteṣu lābhas tasya mahātmanaḥ //
             <span class="ref">Ram_2,39.5</span></p>
         
         
         <p id="Ram_2,39.6">
            araṇyavāse yad duḥkhaṃ jānatī vai sukhocitā <br />
            anugacchati vaidehī dharmātmānaṃ tavātmajam //
             <span class="ref">Ram_2,39.6</span></p>
         
         
         <p id="Ram_2,39.7">
            kīrtibhūtāṃ patākāṃ yo loke bhrāmayati prabhuḥ <br />
            damasatyavrataparaḥ kiṃ na prāptas tavātmajaḥ //
             <span class="ref">Ram_2,39.7</span></p>
         
         
         <p id="Ram_2,39.8">
            vyaktaṃ rāmasya vijñāya śaucaṃ māhātmyam uttamam <br />
            na gātram aṃśubhiḥ sūryaḥ saṃtāpayitum arhati //
             <span class="ref">Ram_2,39.8</span></p>
         
         
         <p id="Ram_2,39.9">
            śivaḥ sarveṣu kāleṣu kānanebhyo viniḥsṛtaḥ <br />
            rāghavaṃ yuktaśītoṣṇaḥ seviṣyati sukho 'nilaḥ //
             <span class="ref">Ram_2,39.9</span></p>
         
         
         <p id="Ram_2,39.10">
            śayānam anaghaṃ rātrau pitevābhipariṣvajan <br />
            raśmibhiḥ saṃspṛśañ śītaiś candramā hlādayiṣyati //
             <span class="ref">Ram_2,39.10</span></p>
         
         
         <p id="Ram_2,39.11">
            dadau cāstrāṇi divyāni yasmai brahmā mahaujase <br />
            dānavendraṃ hataṃ dṛṣṭvā timidhvajasutaṃ raṇe //
             <span class="ref">Ram_2,39.11</span></p>
         
         
         <p id="Ram_2,39.12">
            pṛthivyā saha vaidehyā śriyā ca puruṣarṣabhaḥ <br />
            kṣipraṃ tisṛbhir etābhiḥ saha rāmo 'bhiṣekṣyate //
             <span class="ref">Ram_2,39.12</span></p>
         
         
         <p id="Ram_2,39.13">
            duḥkhajaṃ visṛjanty asraṃ niṣkrāmantam udīkṣya yam <br />
            samutsrakṣyasi netrābhyāṃ kṣipram ānandajaṃ payaḥ //
             <span class="ref">Ram_2,39.13</span></p>
         
         
         <p id="Ram_2,39.14">
            abhivādayamānaṃ taṃ dṛṣṭvā sasuhṛdaṃ sutam <br />
            mudāśru mokṣyase kṣipraṃ meghalekheva vārṣikī //
             <span class="ref">Ram_2,39.14</span></p>
         
         
         <p id="Ram_2,39.15">
            putras te varadaḥ kṣipram ayodhyāṃ punar āgataḥ <br />
            karābhyāṃ mṛdupīnābhyāṃ caraṇau pīḍayiṣyati //
             <span class="ref">Ram_2,39.15</span></p>
         
         
         <p id="Ram_2,39.16">
            niśamya tal lakṣmaṇamātṛvākyaṃ rāmasya mātur naradevapatnyāḥ <br />
            sadyaḥ śarīre vinanāśa śokaḥ śaradgato megha ivālpatoyaḥ //
             <span class="ref">Ram_2,39.16</span></p>
         
         
         
         
         
         <p id="Ram_2,40.1">
            anuraktā mahātmānaṃ rāmaṃ satyaparākramam <br />
            anujagmuḥ prayāntaṃ taṃ vanavāsāya mānavāḥ //
             <span class="ref">Ram_2,40.1</span></p>
         
         
         <p id="Ram_2,40.2">
            nivartite 'pi ca balāt suhṛdvarge ca rājani <br />
            naiva te saṃnyavartanta rāmasyānugatā ratham //
             <span class="ref">Ram_2,40.2</span></p>
         
         
         <p id="Ram_2,40.3">
            ayodhyānilayānāṃ hi puruṣāṇāṃ mahāyaśāḥ <br />
            babhūva guṇasampannaḥ pūrṇacandra iva priyaḥ //
             <span class="ref">Ram_2,40.3</span></p>
         
         
         <p id="Ram_2,40.4">
            sa yācyamānaḥ kākutsthaḥ svābhiḥ prakṛtibhis tadā <br />
            kurvāṇaḥ pitaraṃ satyaṃ vanam evānvapadyata //
             <span class="ref">Ram_2,40.4</span></p>
         
         
         <p id="Ram_2,40.5">
            avekṣamāṇaḥ sasnehaṃ cakṣuṣā prapibann iva <br />
            uvāca rāmaḥ snehena tāḥ prajāḥ svāḥ prajā iva //
             <span class="ref">Ram_2,40.5</span></p>
         
         
         <p id="Ram_2,40.6">
            yā prītir bahumānaś ca mayy ayodhyānivāsinām <br />
            matpriyārthaṃ viśeṣeṇa bharate sā niveśyatām //
             <span class="ref">Ram_2,40.6</span></p>
         
         
         <p id="Ram_2,40.7">
            sa hi kalyāṇacāritraḥ kaikeyyānandavardhanaḥ <br />
            kariṣyati yathāvad vaḥ priyāṇi ca hitāni ca //
             <span class="ref">Ram_2,40.7</span></p>
         
         
         <p id="Ram_2,40.8">
            jñānavṛddho vayobālo mṛdur vīryaguṇānvitaḥ <br />
            anurūpaḥ sa vo bhartā bhaviṣyati bhayāpahaḥ //
             <span class="ref">Ram_2,40.8</span></p>
         
         
         <p id="Ram_2,40.9">
            sa hi rājaguṇair yukto yuvarājaḥ samīkṣitaḥ <br />
            api cāpi mayā śiṣṭaiḥ kāryaṃ vo bhartṛśāsanam //
             <span class="ref">Ram_2,40.9</span></p>
         
         
         <p id="Ram_2,40.10">
            na ca tapyed yathā cāsau vanavāsaṃ gate mayi <br />
            mahārājas tathā kāryo mama priyacikīrṣayā //
             <span class="ref">Ram_2,40.10</span></p>
         
         
         <p id="Ram_2,40.11">
            yathā yathā dāśarathir dharmam evāsthito 'bhavat <br />
            tathā tathā prakṛtayo rāmaṃ patim akāmayan //
             <span class="ref">Ram_2,40.11</span></p>
         
         
         <p id="Ram_2,40.12">
            bāṣpeṇa pihitaṃ dīnaṃ rāmaḥ saumitriṇā saha <br />
            cakarṣeva guṇair baddhvā janaṃ punar ivāsanam //
             <span class="ref">Ram_2,40.12</span></p>
         
         
         <p id="Ram_2,40.13">
            te dvijās trividhaṃ vṛddhā jñānena vayasaujasā <br />
            vayaḥprakampaśiraso dūrād ūcur idaṃ vacaḥ //
             <span class="ref">Ram_2,40.13</span></p>
         
         
         <p id="Ram_2,40.14">
            vahanto javanā rāmaṃ bho bho jātyās turaṃgamāḥ <br />
            nivartadhvaṃ na gantavyaṃ hitā bhavata bhartari <br />
            upavāhyas tu vo bhartā nāpavāhyaḥ purād vanam //
             <span class="ref">Ram_2,40.14</span></p>
         
         
         <p id="Ram_2,40.15">
            evam ārtapralāpāṃs tān vṛddhān pralapato dvijān <br />
            avekṣya sahasā rāmo rathād avatatāra ha //
             <span class="ref">Ram_2,40.15</span></p>
         
         
         <p id="Ram_2,40.16">
            padbhyām eva jagāmātha sasītaḥ sahalakṣmaṇaḥ <br />
            saṃnikṛṣṭapadanyāso rāmo vanaparāyaṇaḥ //
             <span class="ref">Ram_2,40.16</span></p>
         
         
         <p id="Ram_2,40.17">
            dvijātīṃs tu padātīṃs tān rāmaś cāritravatsalaḥ <br />
            na śaśāka ghṛṇācakṣuḥ parimoktuṃ rathena saḥ //
             <span class="ref">Ram_2,40.17</span></p>
         
         
         <p id="Ram_2,40.18">
            gacchantam eva taṃ dṛṣṭvā rāmaṃ saṃbhrāntamānasāḥ <br />
            ūcuḥ paramasaṃtaptā rāmaṃ vākyam idaṃ dvijāḥ //
             <span class="ref">Ram_2,40.18</span></p>
         
         
         <p id="Ram_2,40.19">
            brāhmaṇyaṃ kṛtsnam etat tvāṃ brahmaṇyam anugacchati <br />
            dvijaskandhādhirūḍhās tvām agnayo 'py anuyānty amī //
             <span class="ref">Ram_2,40.19</span></p>
         
         
         <p id="Ram_2,40.20">
            vājapeyasamutthāni chattrāṇy etāni paśya naḥ <br />
            pṛṣṭhato 'nuprayātāni haṃsān iva jalātyaye //
             <span class="ref">Ram_2,40.20</span></p>
         
         
         <p id="Ram_2,40.21">
            anavāptātapatrasya raśmisaṃtāpitasya te <br />
            ebhiś chāyāṃ kariṣyāmaḥ svaiś chattrair vājapeyikaiḥ //
             <span class="ref">Ram_2,40.21</span></p>
         
         
         <p id="Ram_2,40.22">
            yā hi naḥ satataṃ buddhir vedamantrānusāriṇī <br />
            tvatkṛte sā kṛtā vatsa vanavāsānusāriṇī //
             <span class="ref">Ram_2,40.22</span></p>
         
         
         <p id="Ram_2,40.23">
            hṛdayeṣv avatiṣṭhante vedā ye naḥ paraṃ dhanam <br />
            vatsyanty api gṛheṣv eva dārāś cāritrarakṣitāḥ //
             <span class="ref">Ram_2,40.23</span></p>
         
         
         <p id="Ram_2,40.24">
            na punar niścayaḥ kāryas tvadgatau sukṛtā matiḥ <br />
            tvayi dharmavyapekṣe tu kiṃ syād dharmam avekṣitum //
             <span class="ref">Ram_2,40.24</span></p>
         
         
         <p id="Ram_2,40.25">
            yācito no nivartasva haṃsaśuklaśiroruhaiḥ <br />
            śirobhir nibhṛtācāra mahīpatanapāṃsulaiḥ //
             <span class="ref">Ram_2,40.25</span></p>
         
         
         <p id="Ram_2,40.26">
            bahūnāṃ vitatā yajñā dvijānāṃ ya ihāgatāḥ <br />
            teṣāṃ samāptir āyattā tava vatsa nivartane //
             <span class="ref">Ram_2,40.26</span></p>
         
         
         <p id="Ram_2,40.27">
            bhaktimanti hi bhūtāni jaṅgamājaṅgamāni ca <br />
            yācamāneṣu teṣu tvaṃ bhaktiṃ bhakteṣu darśaya //
             <span class="ref">Ram_2,40.27</span></p>
         
         
         <p id="Ram_2,40.28">
            anugantum aśaktās tvāṃ mūlair uddhṛtaveginaḥ <br />
            unnatā vāyuvegena vikrośantīva pādapāḥ //
             <span class="ref">Ram_2,40.28</span></p>
         
         
         <p id="Ram_2,40.29">
            niśceṣṭāhārasaṃcārā vṛkṣaikasthānaviṣṭhitāḥ <br />
            pakṣiṇo 'pi prayācante sarvabhūtānukampinam //
             <span class="ref">Ram_2,40.29</span></p>
         
         
         <p id="Ram_2,40.30">
            evaṃ vikrośatāṃ teṣāṃ dvijātīnāṃ nivartane <br />
            dadṛśe tamasā tatra vārayantīva rāghavam //
             <span class="ref">Ram_2,40.30</span></p>
         
         
         
         
         
         <p id="Ram_2,41.1">
            tatas tu tamasā tīraṃ ramyam āśritya rāghavaḥ <br />
            sītām udvīkṣya saumitrim idaṃ vacanam abravīt //
             <span class="ref">Ram_2,41.1</span></p>
         
         
         <p id="Ram_2,41.2">
            iyam adya niśā pūrvā saumitre prasthitā vanam <br />
            vanavāsasya bhadraṃ te sa notkaṇṭhitum arhasi //
             <span class="ref">Ram_2,41.2</span></p>
         
         
         <p id="Ram_2,41.3">
            paśya śūnyāny araṇyāni rudantīva samantataḥ <br />
            yathānilayam āyadbhir nilīnāni mṛgadvijaiḥ //
             <span class="ref">Ram_2,41.3</span></p>
         
         
         <p id="Ram_2,41.4">
            adyāyodhyā tu nagarī rājadhānī pitur mama <br />
            sastrīpuṃsā gatān asmāñ śociṣyati na saṃśayaḥ //
             <span class="ref">Ram_2,41.4</span></p>
         
         
         <p id="Ram_2,41.5">
            bharataḥ khalu dharmātmā pitaraṃ mātaraṃ ca me <br />
            dharmārthakāmasahitair vākyair āśvāsayiṣyati //
             <span class="ref">Ram_2,41.5</span></p>
         
         
         <p id="Ram_2,41.6">
            bharatasyānṛśaṃsatvaṃ saṃcintyāhaṃ punaḥ punaḥ <br />
            nānuśocāmi pitaraṃ mātaraṃ cāpi lakṣmaṇa //
             <span class="ref">Ram_2,41.6</span></p>
         
         
         <p id="Ram_2,41.7">
            tvayā kāryaṃ naravyāghra mām anuvrajatā kṛtam <br />
            anveṣṭavyā hi vaidehyā rakṣaṇārthe sahāyatā //
             <span class="ref">Ram_2,41.7</span></p>
         
         
         <p id="Ram_2,41.8">
            adbhir eva tu saumitre vatsyāmy adya niśām imām <br />
            etaddhi rocate mahyaṃ vanye 'pi vividhe sati //
             <span class="ref">Ram_2,41.8</span></p>
         
         
         <p id="Ram_2,41.9">
            evam uktvā tu saumitraṃ sumantram api rāghavaḥ <br />
            apramattas tvam aśveṣu bhava saumyety uvāca ha //
             <span class="ref">Ram_2,41.9</span></p>
         
         
         <p id="Ram_2,41.10">
            so 'śvān sumantraḥ saṃyamya sūrye 'staṃ samupāgate <br />
            prabhūtayavasān kṛtvā babhūva pratyanantaraḥ //
             <span class="ref">Ram_2,41.10</span></p>
         
         
         <p id="Ram_2,41.11">
            upāsyatu śivāṃ saṃdhyāṃ dṛṣṭvā rātrim upasthitām <br />
            rāmasya śayanaṃ cakre sūtaḥ saumitriṇā saha //
             <span class="ref">Ram_2,41.11</span></p>
         
         
         <p id="Ram_2,41.12">
            tāṃ śayyāṃ tamasātīre vīkṣya vṛkṣadalaiḥ kṛtām <br />
            rāmaḥ saumitriṇā sārdhaṃ sabhāryaḥ saṃviveśa ha //
             <span class="ref">Ram_2,41.12</span></p>
         
         
         <p id="Ram_2,41.13">
            sabhāryaṃ saṃprasuptaṃ taṃ bhrātaraṃ vīkṣya lakṣmaṇaḥ <br />
            kathayāmāsa sūtāya rāmasya vividhān guṇān //
             <span class="ref">Ram_2,41.13</span></p>
         
         
         <p id="Ram_2,41.14">
            jāgrato hy eva tāṃ rātriṃ saumitrer udito raviḥ <br />
            sūtasya tamasātīre rāmasya bruvato guṇān //
             <span class="ref">Ram_2,41.14</span></p>
         
         
         <p id="Ram_2,41.15">
            gokulākulatīrāyās tamasāyā vidūrataḥ <br />
            avasat tatra tāṃ rātriṃ rāmaḥ prakṛtibhiḥ saha //
             <span class="ref">Ram_2,41.15</span></p>
         
         
         <p id="Ram_2,41.16">
            utthāya tu mahātejāḥ prakṛtīs tā niśāmya ca <br />
            abravīd bhrātaraṃ rāmo lakṣmaṇaṃ puṇyalakṣaṇam //
             <span class="ref">Ram_2,41.16</span></p>
         
         
         <p id="Ram_2,41.17">
            asmadvyapekṣān saumitre nirapekṣān gṛheṣv api <br />
            vṛkṣamūleṣu saṃsuptān paśya lakṣmaṇa sāmpratam //
             <span class="ref">Ram_2,41.17</span></p>
         
         
         <p id="Ram_2,41.18">
            yathaite niyamaṃ paurāḥ kurvanty asmannivartane <br />
            api prāṇān asiṣyanti na tu tyakṣyanti niścayam //
             <span class="ref">Ram_2,41.18</span></p>
         
         
         <p id="Ram_2,41.19">
            yāvad eva tu saṃsuptās tāvad eva vayaṃ laghu <br />
            ratham āruhya gacchāmaḥ panthānam akutobhayam //
             <span class="ref">Ram_2,41.19</span></p>
         
         
         <p id="Ram_2,41.20">
            ato bhūyo 'pi nedānīm ikṣvākupuravāsinaḥ <br />
            svapeyur anuraktā māṃ vṛkṣamūlāni saṃśritāḥ //
             <span class="ref">Ram_2,41.20</span></p>
         
         
         <p id="Ram_2,41.21">
            paurā hy ātmakṛtād duḥkhād vipramocyā nṛpātmajaiḥ <br />
            na tu khalv ātmanā yojyā duḥkhena puravāsinaḥ //
             <span class="ref">Ram_2,41.21</span></p>
         
         
         <p id="Ram_2,41.22">
            abravīl lakṣmaṇo rāmaṃ sākṣād dharmam iva sthitam <br />
            rocate me mahāprājña kṣipram āruhyatām iti //
             <span class="ref">Ram_2,41.22</span></p>
         
         
         <p id="Ram_2,41.23">
            sūtas tataḥ saṃtvaritaḥ syandanaṃ tair hayottamaiḥ <br />
            yojayitvātha rāmāya prāñjaliḥ pratyavedayat //
             <span class="ref">Ram_2,41.23</span></p>
         
         
         <p id="Ram_2,41.24">
            mohanārthaṃ tu paurāṇāṃ sūtaṃ rāmo 'bravīd vacaḥ <br />
            udaṅmukhaḥ prayāhi tvaṃ ratham āsthāya sārathe //
             <span class="ref">Ram_2,41.24</span></p>
         
         
         <p id="Ram_2,41.25">
            muhūrtaṃ tvaritaṃ gatvā nirvartaya rathaṃ punaḥ <br />
            yathā na vidyuḥ paurā māṃ tathā kuru samāhitaḥ //
             <span class="ref">Ram_2,41.25</span></p>
         
         
         <p id="Ram_2,41.26">
            rāmasya vacanaṃ śrutvā tathā cakre sa sārathiḥ <br />
            pratyāgamya ca rāmasya syandanaṃ pratyavedayat //
             <span class="ref">Ram_2,41.26</span></p>
         
         
         <p id="Ram_2,41.27">
            taṃ syandanam adhiṣṭhāya rāghavaḥ saparicchadaḥ <br />
            śīghragām ākulāvartāṃ tamasām ataran nadīm //
             <span class="ref">Ram_2,41.27</span></p>
         
         
         <p id="Ram_2,41.28">
            sa saṃtīrya mahābāhuḥ śrīmāñ śivam akaṇṭakam <br />
            prāpadyata mahāmārgam abhayaṃ bhayadarśinām //
             <span class="ref">Ram_2,41.28</span></p>
         
         
         <p id="Ram_2,41.29">
            prabhātāyāṃ tu śarvaryāṃ paurās te rāghavaṃ vinā <br />
            śokopahataniśceṣṭā babhūvur hatacetasaḥ //
             <span class="ref">Ram_2,41.29</span></p>
         
         
         <p id="Ram_2,41.30">
            śokajāśruparidyūnā vīkṣamāṇās tatas tataḥ <br />
            ālokam api rāmasya na paśyanti sma duḥkhitāḥ //
             <span class="ref">Ram_2,41.30</span></p>
         
         
         <p id="Ram_2,41.31">
            tato mārgānusāreṇa gatvā kiṃcit kṣaṇaṃ punaḥ <br />
            mārganāśād viṣādena mahatā samabhiplutaḥ //
             <span class="ref">Ram_2,41.31</span></p>
         
         
         <p id="Ram_2,41.32">
            rathasya mārganāśena nyavartanta manasvinaḥ <br />
            kim idaṃ kiṃ kariṣyāmo daivenopahatā iti //
             <span class="ref">Ram_2,41.32</span></p>
         
         
         <p id="Ram_2,41.33">
            tato yathāgatenaiva mārgeṇa klāntacetasaḥ <br />
            ayodhyām agaman sarve purīṃ vyathitasajjanām //
             <span class="ref">Ram_2,41.33</span></p>
         
         
         
         
         
         <p id="Ram_2,42.1">
            anugamya nivṛttānāṃ rāmaṃ nagaravāsinām <br />
            udgatānīva sattvāni babhūvur amanasvinām //
             <span class="ref">Ram_2,42.1</span></p>
         
         
         <p id="Ram_2,42.2">
            svaṃ svaṃ nilayam āgamya putradāraiḥ samāvṛtāḥ <br />
            aśrūṇi mumucuḥ sarve bāṣpeṇa pihitānanāḥ //
             <span class="ref">Ram_2,42.2</span></p>
         
         
         <p id="Ram_2,42.3">
            na cāhṛṣyan na cāmodan vaṇijo na prasārayan <br />
            na cāśobhanta paṇyāni nāpacan gṛhamedhinaḥ //
             <span class="ref">Ram_2,42.3</span></p>
         
         
         <p id="Ram_2,42.4">
            naṣṭaṃ dṛṣṭvā nābhyanandan vipulaṃ vā dhanāgamam <br />
            putraṃ prathamajaṃ labdhvā jananī nābhyanandata //
             <span class="ref">Ram_2,42.4</span></p>
         
         
         <p id="Ram_2,42.5">
            gṛhe gṛhe rudantyaś ca bhartāraṃ gṛham āgatam <br />
            vyagarhayanta duḥkhārtā vāgbhis totrair iva dvipān //
             <span class="ref">Ram_2,42.5</span></p>
         
         
         <p id="Ram_2,42.6">
            kiṃ nu teṣāṃ gṛhaiḥ kāryaṃ kiṃ dāraiḥ kiṃ dhanena vā <br />
            putrair vā kiṃ sukhair vāpi ye na paśyanti rāghavam //
             <span class="ref">Ram_2,42.6</span></p>
         
         
         <p id="Ram_2,42.7">
            ekaḥ satpuruṣo loke lakṣmaṇaḥ saha sītayā <br />
            yo 'nugacchati kākutsthaṃ rāmaṃ paricaran vane //
             <span class="ref">Ram_2,42.7</span></p>
         
         
         <p id="Ram_2,42.8">
            āpagāḥ kṛtapuṇyās tāḥ padminyaś ca sarāṃsi ca <br />
            yeṣu snāsyati kākutstho vigāhya salilaṃ śuci //
             <span class="ref">Ram_2,42.8</span></p>
         
         
         <p id="Ram_2,42.9">
            śobhayiṣyanti kākutstham aṭavyo ramyakānanāḥ <br />
            āpagāś ca mahānūpāḥ sānumantaś ca parvatāḥ //
             <span class="ref">Ram_2,42.9</span></p>
         
         
         <p id="Ram_2,42.10">
            kānanaṃ vāpi śailaṃ vā yaṃ rāmo 'bhigamiṣyati <br />
            priyātithim iva prāptaṃ nainaṃ śakṣyanty anarcitum //
             <span class="ref">Ram_2,42.10</span></p>
         
         
         <p id="Ram_2,42.11">
            vicitrakusumāpīḍā bahumañjaridhāriṇaḥ <br />
            akāle cāpi mukhyāni puṣpāṇi ca phalāni ca <br />
            darśayiṣyanty anukrośād girayo rāmam āgatam //
             <span class="ref">Ram_2,42.11</span></p>
         
         
         <p id="Ram_2,42.12">
            vidarśayanto vividhān bhūyaś citrāṃś ca nirjharān <br />
            pādapāḥ parvatāgreṣu ramayiṣyanti rāghavam //
             <span class="ref">Ram_2,42.12</span></p>
         
         
         <p id="Ram_2,42.13">
            yatra rāmo bhayaṃ nātra nāsti tatra parābhavaḥ <br />
            sa hi śūro mahābāhuḥ putro daśarathasya ca //
             <span class="ref">Ram_2,42.13</span></p>
         
         
         <p id="Ram_2,42.14">
            purā bhavati no dūrād anugacchāma rāghavam <br />
            pādacchāyā sukhā bhartus tādṛśasya mahātmanaḥ <br />
            sa hi nātho janasyāsya sa gatiḥ sa parāyaṇam //
             <span class="ref">Ram_2,42.14</span></p>
         
         
         <p id="Ram_2,42.15">
            vayaṃ paricariṣyāmaḥ sītāṃ yūyaṃ tu rāghavam <br />
            iti paurastriyo bhartṝn duḥkhārtās tat tad abruvan //
             <span class="ref">Ram_2,42.15</span></p>
         
         
         <p id="Ram_2,42.16">
            yuṣmākaṃ rāghavo 'raṇye yogakṣemaṃ vidhāsyati <br />
            sītā nārījanasyāsya yogakṣemaṃ kariṣyati //
             <span class="ref">Ram_2,42.16</span></p>
         
         
         <p id="Ram_2,42.17">
            ko nv anenāpratītena sotkaṇṭhitajanena ca <br />
            saṃprīyetāmanojñena vāsena hṛtacetasā //
             <span class="ref">Ram_2,42.17</span></p>
         
         
         <p id="Ram_2,42.18">
            kaikeyyā yadi ced rājyaṃ syād adharmyam anāthavat <br />
            na hi no jīvitenārthaḥ kutaḥ putraiḥ kuto dhanaiḥ //
             <span class="ref">Ram_2,42.18</span></p>
         
         
         <p id="Ram_2,42.19">
            yayā putraś ca bhartā ca tyaktāv aiśvaryakāraṇāt <br />
            kaṃ sā parihared anyaṃ kaikeyī kulapāṃsanī //
             <span class="ref">Ram_2,42.19</span></p>
         
         
         <p id="Ram_2,42.20">
            kaikeyyā na vayaṃ rājye bhṛtakā nivasema hi <br />
            jīvantyā jātu jīvantyaḥ putrair api śapāmahe //
             <span class="ref">Ram_2,42.20</span></p>
         
         
         <p id="Ram_2,42.21">
            yā putraṃ pārthivendrasya pravāsayati nirghṛṇā <br />
            kas tāṃ prāpya sukhaṃ jīved adharmyāṃ duṣṭacāriṇīm //
             <span class="ref">Ram_2,42.21</span></p>
         
         
         <p id="Ram_2,42.22">
            na hi pravrajite rāme jīviṣyati mahīpatiḥ <br />
            mṛte daśarathe vyaktaṃ vilopas tadanantaram //
             <span class="ref">Ram_2,42.22</span></p>
         
         
         <p id="Ram_2,42.23">
            te viṣaṃ pibatāloḍya kṣīṇapuṇyāḥ sudurgatāḥ <br />
            rāghavaṃ vānugacchadhvam aśrutiṃ vāpi gacchata //
             <span class="ref">Ram_2,42.23</span></p>
         
         
         <p id="Ram_2,42.24">
            mithyā pravrājito rāmaḥ sabhāryaḥ sahalakṣmaṇaḥ <br />
            bharate saṃnisṛṣṭāḥ smaḥ saunike paśavo yathā //
             <span class="ref">Ram_2,42.24</span></p>
         
         
         <p id="Ram_2,42.25">
            tās tathā vilapantyas tu nagare nāgarastriyaḥ <br />
            cukruśur bhṛśasaṃtaptā mṛtyor iva bhayāgame //
             <span class="ref">Ram_2,42.25</span></p>
         
         
         <p id="Ram_2,42.26">
            tathā striyo rāmanimittam āturā yathā sute bhrātari vā vivāsite <br />
            vilapya dīnā rurudur vicetasaḥ sutair hi tāsām adhiko hi so 'bhavat //
             <span class="ref">Ram_2,42.26</span></p>
         
         
         
         
         
         <p id="Ram_2,43.1">
            rāmo 'pi rātriśeṣeṇa tenaiva mahad antaram <br />
            jagāma puruṣavyāghraḥ pitur ājñām anusmaran //
             <span class="ref">Ram_2,43.1</span></p>
         
         
         <p id="Ram_2,43.2">
            tathaiva gacchatas tasya vyapāyād rajanī śivā <br />
            upāsya sa śivāṃ saṃdhyāṃ viṣayāntaṃ vyagāhata //
             <span class="ref">Ram_2,43.2</span></p>
         
         
         <p id="Ram_2,43.3">
            grāmān vikṛṣṭasīmāṃs tān puṣpitāni vanāni ca <br />
            paśyann atiyayau śīghraṃ śarair iva hayottamaiḥ //
             <span class="ref">Ram_2,43.3</span></p>
         
         
         <p id="Ram_2,43.4">
            śṛṇvan vāco manuṣyāṇāṃ grāmasaṃvāsavāsinām <br />
            rājānaṃ dhig daśarathaṃ kāmasya vaśam āgatam //
             <span class="ref">Ram_2,43.4</span></p>
         
         
         <p id="Ram_2,43.5">
            hā nṛśaṃsādya kaikeyī pāpā pāpānubandhinī <br />
            tīkṣṇā saṃbhinnamaryādā tīkṣṇe karmaṇi vartate //
             <span class="ref">Ram_2,43.5</span></p>
         
         
         <p id="Ram_2,43.6">
            yā putram īdṛśaṃ rājñaḥ pravāsayati dhārmikam <br />
            vanavāse mahāprājñaṃ sānukrośam atandritam //
             <span class="ref">Ram_2,43.6</span></p>
         
         
         <p id="Ram_2,43.7">
            etā vāco manuṣyāṇāṃ grāmasaṃvāsavāsinām <br />
            śṛṇvann atiyayau vīraḥ kosalān kosaleśvaraḥ //
             <span class="ref">Ram_2,43.7</span></p>
         
         
         <p id="Ram_2,43.8">
            tato vedaśrutiṃ nāma śivavārivahāṃ nadīm <br />
            uttīryābhimukhaḥ prāyād agastyādhyuṣitāṃ diśam //
             <span class="ref">Ram_2,43.8</span></p>
         
         
         <p id="Ram_2,43.9">
            gatvā tu suciraṃ kālaṃ tataḥ śītajalāṃ nadīm <br />
            gomatīṃ goyutānūpām atarat sāgaraṃgamām //
             <span class="ref">Ram_2,43.9</span></p>
         
         
         <p id="Ram_2,43.10">
            gomatīṃ cāpy atikramya rāghavaḥ śīghragair hayaiḥ <br />
            mayūrahaṃsābhirutāṃ tatāra syandikāṃ nadīm //
             <span class="ref">Ram_2,43.10</span></p>
         
         
         <p id="Ram_2,43.11">
            sa mahīṃ manunā rājñā dattām ikṣvākave purā <br />
            sphītāṃ rāṣṭrāvṛtāṃ rāmo vaidehīm anvadarśayat //
             <span class="ref">Ram_2,43.11</span></p>
         
         
         <p id="Ram_2,43.12">
            sūta ity eva cābhāṣya sārathiṃ tam abhīkṣṇaśaḥ <br />
            haṃsamattasvaraḥ śrīmān uvāca puruṣarṣabhaḥ //
             <span class="ref">Ram_2,43.12</span></p>
         
         
         <p id="Ram_2,43.13">
            kadāhaṃ punar āgamya sarayvāḥ puṣpite vane <br />
            mṛgayāṃ paryaṭiṣyāmi mātrā pitrā ca saṃgataḥ //
             <span class="ref">Ram_2,43.13</span></p>
         
         
         <p id="Ram_2,43.14">
            nātyartham abhikāṅkṣāmi mṛgayāṃ sarayūvane <br />
            ratir hy eṣātulā loke rājarṣigaṇasaṃmatā //
             <span class="ref">Ram_2,43.14</span></p>
         
         
         <p id="Ram_2,43.15">
            sa tam adhvānam aikṣvākaḥ sūtaṃ madhurayā girā <br />
            taṃ tam artham abhipretya yayau vākyam udīrayan //
             <span class="ref">Ram_2,43.15</span></p>
         
         
         
         
         <p id="Ram_2,44.1">
            viśālān kosalān ramyān yātvā lakṣmaṇapūrvajaḥ <br />
            āsasāda mahābāhuḥ śṛṅgaverapuraṃ prati //
             <span class="ref">Ram_2,44.1</span></p>
         
         
         <p id="Ram_2,44.2">
            tatra tripathagāṃ divyāṃ śivatoyām aśaivalām <br />
            dadarśa rāghavo gaṅgāṃ puṇyām ṛṣiniṣevitām //
             <span class="ref">Ram_2,44.2</span></p>
         
         
         <p id="Ram_2,44.3">
            haṃsasārasasaṃghuṣṭāṃ cakravākopakūjitām <br />
            śiśumāraiś ca nakraiś ca bhujaṃgaiś ca niṣevitām //
             <span class="ref">Ram_2,44.3</span></p>
         
         
         <p id="Ram_2,44.4">
            tām ūrmikalilāvartām anvavekṣya mahārathaḥ <br />
            sumantram abravīt sūtam ihaivādya vasāmahe //
             <span class="ref">Ram_2,44.4</span></p>
         
         
         <p id="Ram_2,44.5">
            avidūrād ayaṃ nadyā bahupuṣpapravālavān <br />
            sumahān iṅgudīvṛkṣo vasāmo 'traiva sārathe //
             <span class="ref">Ram_2,44.5</span></p>
         
         
         <p id="Ram_2,44.6">
            lakṣaṇaś ca sumantraś ca bāḍham ity eva rāghavam <br />
            uktvā tam iṅgudīvṛkṣaṃ tadopayayatur hayaiḥ //
             <span class="ref">Ram_2,44.6</span></p>
         
         
         <p id="Ram_2,44.7">
            rāmo 'bhiyāya taṃ ramyaṃ vṛkṣam ikṣvākunandanaḥ <br />
            rathād avātarat tasmāt sabhāryaḥ sahalakṣmaṇaḥ //
             <span class="ref">Ram_2,44.7</span></p>
         
         
         <p id="Ram_2,44.8">
            sumantro 'py avatīryaiva mocayitvā hayottamān <br />
            vṛkṣamūlagataṃ rāmam upatasthe kṛtāñjaliḥ //
             <span class="ref">Ram_2,44.8</span></p>
         
         
         <p id="Ram_2,44.9">
            tatra rājā guho nāma rāmasyātmasamaḥ sakhā <br />
            niṣādajātyo balavān sthapatiś ceti viśrutaḥ //
             <span class="ref">Ram_2,44.9</span></p>
         
         
         <p id="Ram_2,44.10">
            sa śrutvā puruṣavyāghraṃ rāmaṃ viṣayam āgatam <br />
            vṛddhaiḥ parivṛto 'mātyair jñātibhiś cāpy upāgataḥ //
             <span class="ref">Ram_2,44.10</span></p>
         
         
         <p id="Ram_2,44.11">
            tato niṣādādhipatiṃ dṛṣṭvā dūrād avasthitam <br />
            saha saumitriṇā rāmaḥ samāgacchad guhena saḥ //
             <span class="ref">Ram_2,44.11</span></p>
         
         
         <p id="Ram_2,44.12">
            tam ārtaḥ sampariṣvajya guho rāghavam abravīt <br />
            yathāyodhyā tathedaṃ te rāma kiṃ karavāṇi te //
             <span class="ref">Ram_2,44.12</span></p>
         
         
         <p id="Ram_2,44.13">
            tato guṇavadannādyam upādāya pṛthagvidham <br />
            arghyaṃ copānayat kṣipraṃ vākyaṃ cedam uvāca ha //
             <span class="ref">Ram_2,44.13</span></p>
         
         
         <p id="Ram_2,44.14">
            svāgataṃ te mahābāho taveyam akhilā mahī <br />
            vayaṃ preṣyā bhavān bhartā sādhu rājyaṃ praśādhi naḥ //
             <span class="ref">Ram_2,44.14</span></p>
         
         
         <p id="Ram_2,44.15">
            bhakṣyaṃ bhojyaṃ ca peyaṃ ca lehyaṃ cedam upasthitam <br />
            śayanāni ca mukhyāni vājināṃ khādanaṃ ca te //
             <span class="ref">Ram_2,44.15</span></p>
         
         
         <p id="Ram_2,44.16">
            guham eva bruvāṇaṃ taṃ rāghavaḥ pratyuvāca ha <br />
            arcitāś caiva hṛṣṭāś ca bhavatā sarvathā vayam //
             <span class="ref">Ram_2,44.16</span></p>
         
         
         <p id="Ram_2,44.17">
            padbhyām abhigamāc caiva snehasaṃdarśanena ca <br />
            bhujābhyāṃ sādhuvṛttābhyāṃ pīḍayan vākyam abravīt //
             <span class="ref">Ram_2,44.17</span></p>
         
         
         <p id="Ram_2,44.18">
            diṣṭyā tvāṃ guha paśyāmi arogaṃ saha bāndhavaiḥ <br />
            api te kuśalaṃ rāṣṭre mitreṣu ca dhaneṣu ca //
             <span class="ref">Ram_2,44.18</span></p>
         
         
         <p id="Ram_2,44.19">
            yat tv idaṃ bhavatā kiṃcit prītyā samupakalpitam <br />
            sarvaṃ tad anujānāmi na hi varte pratigrahe //
             <span class="ref">Ram_2,44.19</span></p>
         
         
         <p id="Ram_2,44.20">
            kuśacīrājinadharaṃ phalamūlāśanaṃ ca mām <br />
            viddhi praṇihitaṃ dharme tāpasaṃ vanagocaram //
             <span class="ref">Ram_2,44.20</span></p>
         
         
         <p id="Ram_2,44.21">
            aśvānāṃ khādanenāham arthī nānyena kenacit <br />
            etāvatātrabhavatā bhaviṣyāmi supūjitaḥ //
             <span class="ref">Ram_2,44.21</span></p>
         
         
         <p id="Ram_2,44.22">
            ete hi dayitā rājñaḥ pitur daśarathasya me <br />
            etaiḥ suvihitair aśvair bhaviṣyāmy aham arcitaḥ //
             <span class="ref">Ram_2,44.22</span></p>
         
         
         <p id="Ram_2,44.23">
            aśvānāṃ pratipānaṃ ca khādanaṃ caiva so 'nvaśāt <br />
            guhas tatraiva puruṣāṃs tvaritaṃ dīyatām iti //
             <span class="ref">Ram_2,44.23</span></p>
         
         
         <p id="Ram_2,44.24">
            tataś cīrottarāsaṅgaḥ saṃdhyām anvāsya paścimām <br />
            jalam evādade bhojyaṃ lakṣmaṇenāhṛtaṃ svayam //
             <span class="ref">Ram_2,44.24</span></p>
         
         
         <p id="Ram_2,44.25">
            tasya bhūmau śayānasya pādau prakṣālya lakṣmaṇaḥ <br />
            sabhāryasya tato 'bhyetya tasthau vṛkṣam upāśritaḥ //
             <span class="ref">Ram_2,44.25</span></p>
         
         
         <p id="Ram_2,44.26">
            guho 'pi saha sūtena saumitrim anubhāṣayan <br />
            anvajāgrat tato rāmam apramatto dhanurdharaḥ //
             <span class="ref">Ram_2,44.26</span></p>
         
         
         <p id="Ram_2,44.27">
            tathā śayānasya tato 'sya dhīmato yaśasvino dāśarather mahātmanaḥ <br />
            adṛṣṭaduḥkhasya sukhocitasya sā tadā vyatīyāya cireṇa śarvarī //
             <span class="ref">Ram_2,44.27</span></p>
         
         
         
         
         
         <p id="Ram_2,45.1">
            taṃ jāgratam adambhena bhrātur arthāya lakṣmaṇam <br />
            guhaḥ saṃtāpasaṃtapto rāghavaṃ vākyam abravīt //
             <span class="ref">Ram_2,45.1</span></p>
         
         
         <p id="Ram_2,45.2">
            iyaṃ tāta sukhā śayyā tvadartham upakalpitā <br />
            pratyāśvasihi sādhv asyāṃ rājaputra yathāsukham //
             <span class="ref">Ram_2,45.2</span></p>
         
         
         <p id="Ram_2,45.3">
            ucito 'yaṃ janaḥ sarvaḥ kleśānāṃ tvaṃ sukhocitaḥ <br />
            guptyarthaṃ jāgariṣyāmaḥ kākutsthasya vayaṃ niśām //
             <span class="ref">Ram_2,45.3</span></p>
         
         
         <p id="Ram_2,45.4">
            na hi rāmāt priyataro mamāsti bhuvi kaścana <br />
            bravīmy etad ahaṃ satyaṃ satyenaiva ca te śape //
             <span class="ref">Ram_2,45.4</span></p>
         
         
         <p id="Ram_2,45.5">
            asya prasādād āśaṃse loke 'smin sumahad yaśaḥ <br />
            dharmāvāptiṃ ca vipulām arthāvāptiṃ ca kevalām //
             <span class="ref">Ram_2,45.5</span></p>
         
         
         <p id="Ram_2,45.6">
            so 'haṃ priyasakhaṃ rāmaṃ śayānaṃ saha sītayā <br />
            rakṣiṣyāmi dhanuṣpāṇiḥ sarvato jñātibhiḥ saha //
             <span class="ref">Ram_2,45.6</span></p>
         
         
         <p id="Ram_2,45.7">
            na hi me 'viditaṃ kiṃcid vane 'smiṃś carataḥ sadā <br />
            caturaṅgaṃ hy api balaṃ sumahat prasahemahi //
             <span class="ref">Ram_2,45.7</span></p>
         
         
         <p id="Ram_2,45.8">
            lakṣmaṇas taṃ tadovāca rakṣyamāṇās tvayānagha <br />
            nātra bhītā vayaṃ sarve dharmam evānupaśyatā //
             <span class="ref">Ram_2,45.8</span></p>
         
         
         <p id="Ram_2,45.9">
            kathaṃ dāśarathau bhūmau śayāne saha sītayā <br />
            śakyā nidrā mayā labdhuṃ jīvitaṃ vā sukhāni vā //
             <span class="ref">Ram_2,45.9</span></p>
         
         
         <p id="Ram_2,45.10">
            yo na devāsuraiḥ sarvaiḥ śakyaḥ prasahituṃ yudhi <br />
            taṃ paśya sukhasaṃviṣṭaṃ tṛṇeṣu saha sītayā //
             <span class="ref">Ram_2,45.10</span></p>
         
         
         <p id="Ram_2,45.11">
            yo mantratapasā labdho vividhaiś ca pariśramaiḥ <br />
            eko daśarathasyaiṣa putraḥ sadṛśalakṣaṇaḥ //
             <span class="ref">Ram_2,45.11</span></p>
         
         
         <p id="Ram_2,45.12">
            asmin pravrajito rājā na ciraṃ vartayiṣyati <br />
            vidhavā medinī nūnaṃ kṣipram eva bhaviṣyati //
             <span class="ref">Ram_2,45.12</span></p>
         
         
         <p id="Ram_2,45.13">
            vinadya sumahānādaṃ śrameṇoparatāḥ striyaḥ <br />
            nirghoṣoparataṃ tāta manye rājaniveśanam //
             <span class="ref">Ram_2,45.13</span></p>
         
         
         <p id="Ram_2,45.14">
            kausalyā caiva rājā ca tathaiva jananī mama <br />
            nāśaṃse yadi jīvanti sarve te śarvarīm imām //
             <span class="ref">Ram_2,45.14</span></p>
         
         
         <p id="Ram_2,45.15">
            jīved api hi me mātā śatrughnasyānvavekṣayā <br />
            tad duḥkhaṃ yat tu kausalyā vīrasūr vinaśiṣyati //
             <span class="ref">Ram_2,45.15</span></p>
         
         
         <p id="Ram_2,45.16">
            anuraktajanākīrṇā sukhālokapriyāvahā <br />
            rājavyasanasaṃsṛṣṭā sā purī vinaśiṣyati //
             <span class="ref">Ram_2,45.16</span></p>
         
         
         <p id="Ram_2,45.17">
            atikrāntam atikrāntam anavāpya manoratham <br />
            rājye rāmam anikṣipya pitā me vinaśiṣyati //
             <span class="ref">Ram_2,45.17</span></p>
         
         
         <p id="Ram_2,45.18">
            siddhārthāḥ pitaraṃ vṛttaṃ tasmin kāle hy upasthite <br />
            pretakāryeṣu sarveṣu saṃskariṣyanti bhūmipam //
             <span class="ref">Ram_2,45.18</span></p>
         
         
         <p id="Ram_2,45.19">
            ramyacatvarasaṃsthānāṃ suvibhaktamahāpathām <br />
            harmyaprāsādasampannāṃ gaṇikāvaraśobhitām //
             <span class="ref">Ram_2,45.19</span></p>
         
         
         <p id="Ram_2,45.20">
            rathāśvagajasambādhāṃ tūryanādavināditām <br />
            sarvakalyāṇasampūrṇāṃ hṛṣṭapuṣṭajanākulām //
             <span class="ref">Ram_2,45.20</span></p>
         
         
         <p id="Ram_2,45.21">
            ārāmodyānasampannāṃ samājotsavaśālinīm <br />
            sukhitā vicariṣyanti rājadhānīṃ pitur mama //
             <span class="ref">Ram_2,45.21</span></p>
         
         
         <p id="Ram_2,45.22">
            api satyapratijñena sārdhaṃ kuśalinā vayam <br />
            nivṛtte vanavāse 'sminn ayodhyāṃ praviśemahi //
             <span class="ref">Ram_2,45.22</span></p>
         
         
         <p id="Ram_2,45.23">
            paridevayamānasya duḥkhārtasya mahātmanaḥ <br />
            tiṣṭhato rājaputrasya śarvarī sātyavartata //
             <span class="ref">Ram_2,45.23</span></p>
         
         
         <p id="Ram_2,45.24">
            tathā hi satyaṃ bruvati prajāhite narendraputre gurusauhṛdād guhaḥ <br />
            mumoca bāṣpaṃ vyasanābhipīḍito jvarāturo nāga iva vyathāturaḥ //
             <span class="ref">Ram_2,45.24</span></p>
         
         
         
         
         
         <p id="Ram_2,46.1">
            prabhātāyāṃ tu śarvaryāṃ pṛthuvṛkṣā mahāyaśāḥ <br />
            uvāca rāmaḥ saumitriṃ lakṣmaṇaṃ śubhalakṣaṇam //
             <span class="ref">Ram_2,46.1</span></p>
         
         
         <p id="Ram_2,46.2">
            bhāskarodayakālo 'yaṃ gatā bhagavatī niśā <br />
            asau sukṛṣṇo vihagaḥ kokilas tāta kūjati //
             <span class="ref">Ram_2,46.2</span></p>
         
         
         <p id="Ram_2,46.3">
            barhiṇānāṃ ca nirghoṣaḥ śrūyate nadatāṃ vane <br />
            tarāma jāhnavīṃ saumya śīghragāṃ sāgaraṃgamām //
             <span class="ref">Ram_2,46.3</span></p>
         
         
         <p id="Ram_2,46.4">
            vijñāya rāmasya vacaḥ saumitrir mitranandanaḥ <br />
            guham āmantrya sūtaṃ ca so 'tiṣṭhad bhrātur agrataḥ //
             <span class="ref">Ram_2,46.4</span></p>
         
         
         <p id="Ram_2,46.5">
            tataḥ kalāpān saṃnahya khaḍgau baddhvā ca dhanvinau <br />
            jagmatur yena tau gaṅgāṃ sītayā saha rāghavau //
             <span class="ref">Ram_2,46.5</span></p>
         
         
         <p id="Ram_2,46.6">
            rāmam eva tu dharmajñam upagamya vinītavat <br />
            kim ahaṃ karavāṇīti sūtaḥ prāñjalir abravīt //
             <span class="ref">Ram_2,46.6</span></p>
         
         
         <p id="Ram_2,46.7">
            nivartasvety uvācainam etāvaddhi kṛtaṃ mama <br />
            yānaṃ vihāya padbhyāṃ tu gamiṣyāmo mahāvanam //
             <span class="ref">Ram_2,46.7</span></p>
         
         
         <p id="Ram_2,46.8">
            ātmānaṃ tv abhyanujñātam avekṣyārtaḥ sa sārathiḥ <br />
            sumantraḥ puruṣavyāghram aikṣvākam idam abravīt //
             <span class="ref">Ram_2,46.8</span></p>
         
         
         <p id="Ram_2,46.9">
            nātikrāntam idaṃ loke puruṣeṇeha kenacit <br />
            tava sabhrātṛbhāryasya vāsaḥ prākṛtavad vane //
             <span class="ref">Ram_2,46.9</span></p>
         
         
         <p id="Ram_2,46.10">
            na manye brahmacarye 'sti svadhīte vā phalodayaḥ <br />
            mārdavārjavayor vāpi tvāṃ ced vyasanam āgatam //
             <span class="ref">Ram_2,46.10</span></p>
         
         
         <p id="Ram_2,46.11">
            saha rāghava vaidehyā bhrātrā caiva vane vasan <br />
            tvaṃ gatiṃ prāpsyase vīra trīṃl lokāṃs tu jayann iva //
             <span class="ref">Ram_2,46.11</span></p>
         
         
         <p id="Ram_2,46.12">
            vayaṃ khalu hatā rāma ye tayāpy upavañcitāḥ <br />
            kaikeyyā vaśam eṣyāmaḥ pāpāyā duḥkhabhāginaḥ //
             <span class="ref">Ram_2,46.12</span></p>
         
         
         <p id="Ram_2,46.13">
            iti bruvann ātmasamaṃ sumantraḥ sārathis tadā <br />
            dṛṣṭvā dūragataṃ rāmaṃ duḥkhārto rurude ciram //
             <span class="ref">Ram_2,46.13</span></p>
         
         
         <p id="Ram_2,46.14">
            tatas tu vigate bāṣpe sūtaṃ spṛṣṭodakaṃ śucim <br />
            rāmas tu madhuraṃ vākyaṃ punaḥ punar uvāca tam //
             <span class="ref">Ram_2,46.14</span></p>
         
         
         <p id="Ram_2,46.15">
            ikṣvākūṇāṃ tvayā tulyaṃ suhṛdaṃ nopalakṣaye <br />
            yathā daśaratho rājā māṃ na śocet tathā kuru //
             <span class="ref">Ram_2,46.15</span></p>
         
         
         <p id="Ram_2,46.16">
            śokopahatacetāś ca vṛddhaś ca jagatīpatiḥ <br />
            kāmabhārāvasannaś ca tasmād etad bravīmi te //
             <span class="ref">Ram_2,46.16</span></p>
         
         
         <p id="Ram_2,46.17">
            yad yad ājñāpayet kiṃcit sa mahātmā mahīpatiḥ <br />
            kaikeyyāḥ priyakāmārthaṃ kāryaṃ tad avikāṅkṣayā //
             <span class="ref">Ram_2,46.17</span></p>
         
         
         <p id="Ram_2,46.18">
            etadarthaṃ hi rājyāni praśāsati nareśvarāḥ <br />
            yad eṣāṃ sarvakṛtyeṣu mano na pratihanyate //
             <span class="ref">Ram_2,46.18</span></p>
         
         
         <p id="Ram_2,46.19">
            tad yathā sa mahārājo nālīkam adhigacchati <br />
            na ca tāmyati duḥkhena sumantra kuru tat tathā //
             <span class="ref">Ram_2,46.19</span></p>
         
         
         <p id="Ram_2,46.20">
            adṛṣṭaduḥkhaṃ rājānaṃ vṛddham āryaṃ jitendriyam <br />
            brūyās tvam abhivādyaiva mama hetor idaṃ vacaḥ //
             <span class="ref">Ram_2,46.20</span></p>
         
         
         <p id="Ram_2,46.21">
            naivāham anuśocāmi lakṣmaṇo na ca maithilī <br />
            ayodhyāyāś cyutāś ceti vane vatsyāmaheti vā //
             <span class="ref">Ram_2,46.21</span></p>
         
         
         <p id="Ram_2,46.22">
            caturdaśasu varṣeṣu nivṛtteṣu punaḥ punaḥ <br />
            lakṣmaṇaṃ māṃ ca sītāṃ ca drakṣyasi kṣipram āgatān //
             <span class="ref">Ram_2,46.22</span></p>
         
         
         <p id="Ram_2,46.23">
            evam uktvā tu rājānaṃ mātaraṃ ca sumantra me <br />
            anyāś ca devīḥ sahitāḥ kaikeyīṃ ca punaḥ punaḥ //
             <span class="ref">Ram_2,46.23</span></p>
         
         
         <p id="Ram_2,46.24">
            ārogyaṃ brūhi kausalyām atha pādābhivandanam <br />
            sītāyā mama cāryasya vacanāl lakṣmaṇasya ca //
             <span class="ref">Ram_2,46.24</span></p>
         
         
         <p id="Ram_2,46.25">
            brūyāś ca hi mahārājaṃ bharataṃ kṣipram ānaya <br />
            āgataś cāpi bharataḥ sthāpyo nṛpamate pade //
             <span class="ref">Ram_2,46.25</span></p>
         
         
         <p id="Ram_2,46.26">
            bharataṃ ca pariṣvajya yauvarājye 'bhiṣicya ca <br />
            asmatsaṃtāpajaṃ duḥkhaṃ na tvām abhibhaviṣyati //
             <span class="ref">Ram_2,46.26</span></p>
         
         
         <p id="Ram_2,46.27">
            bharataś cāpi vaktavyo yathā rājani vartase <br />
            tathā mātṛṣu vartethāḥ sarvāsv evāviśeṣataḥ //
             <span class="ref">Ram_2,46.27</span></p>
         
         
         <p id="Ram_2,46.28">
            yathā ca tava kaikeyī sumitrā cāviśeṣataḥ <br />
            tathaiva devī kausalyā mama mātā viśeṣataḥ //
             <span class="ref">Ram_2,46.28</span></p>
         
         
         <p id="Ram_2,46.29">
            nivartyamāno rāmeṇa sumantraḥ śokakarśitaḥ <br />
            tat sarvaṃ vacanaṃ śrutvā snehāt kākutstham abravīt //
             <span class="ref">Ram_2,46.29</span></p>
         
         
         <p id="Ram_2,46.30">
            yad ahaṃ nopacāreṇa brūyāṃ snehād aviklavaḥ <br />
            bhaktimān iti tat tāvad vākyaṃ tvaṃ kṣantum arhasi //
             <span class="ref">Ram_2,46.30</span></p>
         
         
         <p id="Ram_2,46.31">
            kathaṃ hi tvadvihīno 'haṃ pratiyāsyāmi tāṃ purīm <br />
            tava tāta viyogena putraśokākulām iva //
             <span class="ref">Ram_2,46.31</span></p>
         
         
         <p id="Ram_2,46.32">
            sarāmam api tāvan me rathaṃ dṛṣṭvā tadā janaḥ <br />
            vinā rāmaṃ rathaṃ dṛṣṭvā vidīryetāpi sā purī //
             <span class="ref">Ram_2,46.32</span></p>
         
         
         <p id="Ram_2,46.33">
            dainyaṃ hi nagarī gacched dṛṣṭvā śūnyam imaṃ ratham <br />
            sūtāvaśeṣaṃ svaṃ sainyaṃ hatavīram ivāhave //
             <span class="ref">Ram_2,46.33</span></p>
         
         
         <p id="Ram_2,46.34">
            dūre 'pi nivasantaṃ tvāṃ mānasenāgrataḥ sthitam <br />
            cintayantyo 'dya nūnaṃ tvāṃ nirāhārāḥ kṛtāḥ prajāḥ //
             <span class="ref">Ram_2,46.34</span></p>
         
         
         <p id="Ram_2,46.35">
            ārtanādo hi yaḥ paurair muktas tadvipravāsane <br />
            rathasthaṃ māṃ niśāmyaiva kuryuḥ śataguṇaṃ tataḥ //
             <span class="ref">Ram_2,46.35</span></p>
         
         
         <p id="Ram_2,46.36">
            ahaṃ kiṃ cāpi vakṣyāmi devīṃ tava suto mayā <br />
            nīto 'sau mātulakulaṃ saṃtāpaṃ mā kṛthā iti //
             <span class="ref">Ram_2,46.36</span></p>
         
         
         <p id="Ram_2,46.37">
            asatyam api naivāhaṃ brūyāṃ vacanam īdṛśam <br />
            katham apriyam evāhaṃ brūyāṃ satyam idaṃ vacaḥ //
             <span class="ref">Ram_2,46.37</span></p>
         
         
         <p id="Ram_2,46.38">
            mama tāvan niyogasthās tvadbandhujanavāhinaḥ <br />
            kathaṃ rathaṃ tvayā hīnaṃ pravakṣyanti hayottamāḥ //
             <span class="ref">Ram_2,46.38</span></p>
         
         
         <p id="Ram_2,46.39">
            yadi me yācamānasya tyāgam eva kariṣyasi <br />
            saratho 'gniṃ pravekṣyāmi tyaktamātra iha tvayā //
             <span class="ref">Ram_2,46.39</span></p>
         
         
         <p id="Ram_2,46.40">
            bhaviṣyanti vane yāni tapovighnakarāṇi te <br />
            rathena pratibādhiṣye tāni sattvāni rāghava //
             <span class="ref">Ram_2,46.40</span></p>
         
         
         <p id="Ram_2,46.41">
            tvatkṛte na mayā prāptaṃ rathacaryākṛtaṃ sukham <br />
            āśaṃse tvatkṛtenāhaṃ vanavāsakṛtaṃ sukham //
             <span class="ref">Ram_2,46.41</span></p>
         
         
         <p id="Ram_2,46.42">
            prasīdecchāmi te 'raṇye bhavituṃ pratyanantaraḥ <br />
            prītyābhihitam icchāmi bhava me patyanantaraḥ //
             <span class="ref">Ram_2,46.42</span></p>
         
         
         <p id="Ram_2,46.43">
            tava śuśrūṣaṇaṃ mūrdhnā kariṣyāmi vane vasan <br />
            ayodhyāṃ devalokaṃ vā sarvathā prajahāmy aham //
             <span class="ref">Ram_2,46.43</span></p>
         
         
         <p id="Ram_2,46.44">
            na hi śakyā praveṣṭuṃ sā mayāyodhyā tvayā vinā <br />
            rājadhānī mahendrasya yathā duṣkṛtakarmaṇā //
             <span class="ref">Ram_2,46.44</span></p>
         
         
         <p id="Ram_2,46.45">
            ime cāpi hayā vīra yadi te vanavāsinaḥ <br />
            paricaryāṃ kariṣyanti prāpsyanti paramāṃ gatim //
             <span class="ref">Ram_2,46.45</span></p>
         
         
         <p id="Ram_2,46.46">
            vanavāse kṣayaṃ prāpte mamaiṣa hi manorathaḥ <br />
            yad anena rathenaiva tvāṃ vaheyaṃ purīṃ punaḥ //
             <span class="ref">Ram_2,46.46</span></p>
         
         
         <p id="Ram_2,46.47">
            caturdaśa hi varṣāṇi sahitasya tvayā vane <br />
            kṣaṇabhūtāni yāsyanti śataśas tu tato 'nyathā //
             <span class="ref">Ram_2,46.47</span></p>
         
         
         <p id="Ram_2,46.48">
            bhṛtyavatsala tiṣṭhantaṃ bhartṛputragate pathi <br />
            bhaktaṃ bhṛtyaṃ sthitaṃ sthityāṃ tvaṃ na māṃ hātum arhasi //
             <span class="ref">Ram_2,46.48</span></p>
         
         
         <p id="Ram_2,46.49">
            evaṃ bahuvidhaṃ dīnaṃ yācamānaṃ punaḥ punaḥ <br />
            rāmo bhṛtyānukampī tu sumantram idam abravīt //
             <span class="ref">Ram_2,46.49</span></p>
         
         
         <p id="Ram_2,46.50">
            jānāmi paramāṃ bhaktiṃ mayi te bhartṛvatsala <br />
            śṛṇu cāpi yadarthaṃ tvāṃ preṣayāmi purīm itaḥ //
             <span class="ref">Ram_2,46.50</span></p>
         
         
         <p id="Ram_2,46.51">
            nagarīṃ tvāṃ gataṃ dṛṣṭvā jananī me yavīyasī <br />
            kaikeyī pratyayaṃ gacched iti rāmo vanaṃ gataḥ //
             <span class="ref">Ram_2,46.51</span></p>
         
         
         <p id="Ram_2,46.52">
            parituṣṭā hi sā devī vanavāsaṃ gate mayi <br />
            rājānaṃ nātiśaṅketa mithyāvādīti dhārmikam //
             <span class="ref">Ram_2,46.52</span></p>
         
         
         <p id="Ram_2,46.53">
            eṣa me prathamaḥ kalpo yad ambā me yavīyasī <br />
            bharatārakṣitaṃ sphītaṃ putrarājyam avāpnuyāt //
             <span class="ref">Ram_2,46.53</span></p>
         
         
         <p id="Ram_2,46.54">
            mama priyārthaṃ rājñaś ca sarathas tvaṃ purīṃ vraja <br />
            saṃdiṣṭaś cāsi yānarthāṃs tāṃs tān brūyās tathātathā //
             <span class="ref">Ram_2,46.54</span></p>
         
         
         <p id="Ram_2,46.55">
            ity uktvā vacanaṃ sūtaṃ sāntvayitvā punaḥ punaḥ <br />
            guhaṃ vacanam aklībaṃ rāmo hetumad abravīt <br />
            jaṭāḥ kṛtvā gamiṣyāmi nyagrodhakṣīram ānaya //
             <span class="ref">Ram_2,46.55</span></p>
         
         
         <p id="Ram_2,46.56">
            tat kṣīraṃ rājaputrāya guhaḥ kṣipram upāharat <br />
            lakṣmaṇasyātmanaś caiva rāmas tenākaroj jaṭāḥ //
             <span class="ref">Ram_2,46.56</span></p>
         
         
         <p id="Ram_2,46.57">
            tau tadā cīravasanau jaṭāmaṇḍaladhāriṇau <br />
            aśobhetām ṛṣisamau bhrātarau rāmalakṣmaṇau //
             <span class="ref">Ram_2,46.57</span></p>
         
         
         <p id="Ram_2,46.58">
            tato vaikhānasaṃ mārgam āsthitaḥ sahalakṣmaṇaḥ <br />
            vratam ādiṣṭavān rāmaḥ sahāyaṃ guham abravīt //
             <span class="ref">Ram_2,46.58</span></p>
         
         
         <p id="Ram_2,46.59">
            apramatto bale kośe durge janapade tathā <br />
            bhavethā guha rājyaṃ hi durārakṣatamaṃ matam //
             <span class="ref">Ram_2,46.59</span></p>
         
         
         <p id="Ram_2,46.60">
            tatas taṃ samanujñāya guham ikṣvākunandanaḥ <br />
            jagāma tūrṇam avyagraḥ sabhāryaḥ sahalakṣmaṇaḥ //
             <span class="ref">Ram_2,46.60</span></p>
         
         
         <p id="Ram_2,46.61">
            sa tu dṛṣṭvā nadītīre nāvam ikṣvākunandanaḥ <br />
            titīrṣuḥ śīghragāṃ gaṅgām idaṃ lakṣmaṇam abravīt //
             <span class="ref">Ram_2,46.61</span></p>
         
         
         <p id="Ram_2,46.62">
            āroha tvaṃ naravyāghra sthitāṃ nāvam imāṃ śanaiḥ <br />
            sītāṃ cāropayānvakṣaṃ parigṛhya manasvinīm //
             <span class="ref">Ram_2,46.62</span></p>
         
         
         <p id="Ram_2,46.63">
            sa bhrātuḥ śāsanaṃ śrutvā sarvam apratikūlayan <br />
            āropya maithilīṃ pūrvam ārurohātmavāṃs tataḥ //
             <span class="ref">Ram_2,46.63</span></p>
         
         
         <p id="Ram_2,46.64">
            athāruroha tejasvī svayaṃ lakṣmaṇapūrvajaḥ <br />
            tato niṣādādhipatir guho jñātīn acodayat //
             <span class="ref">Ram_2,46.64</span></p>
         
         
         <p id="Ram_2,46.65">
            anujñāya sumantraṃ ca sabalaṃ caiva taṃ guham <br />
            āsthāya nāvaṃ rāmas tu codayāmāsa nāvikān //
             <span class="ref">Ram_2,46.65</span></p>
         
         
         <p id="Ram_2,46.66">
            tatas taiś coditā sā nauḥ karṇadhārasamāhitā <br />
            śubhasphyavegābhihatā śīghraṃ salilam atyagāt //
             <span class="ref">Ram_2,46.66</span></p>
         
         
         <p id="Ram_2,46.67">
            madhyaṃ tu samanuprāpya bhāgīrathyās tv aninditā <br />
            vaidehī prāñjalir bhūtvā tāṃ nadīm idam abravīt //
             <span class="ref">Ram_2,46.67</span></p>
         
         
         <p id="Ram_2,46.68">
            putro daśarathasyāyaṃ mahārājasya dhīmataḥ <br />
            nideśaṃ pālayatv enaṃ gaṅge tvadabhirakṣitaḥ //
             <span class="ref">Ram_2,46.68</span></p>
         
         
         <p id="Ram_2,46.69">
            caturdaśa hi varṣāṇi samagrāṇy uṣya kānane <br />
            bhrātrā saha mayā caiva punaḥ pratyāgamiṣyati //
             <span class="ref">Ram_2,46.69</span></p>
         
         
         <p id="Ram_2,46.70">
            tatas tvāṃ devi subhage kṣemeṇa punar āgatā <br />
            yakṣye pramuditā gaṅge sarvakāmasamṛddhaye //
             <span class="ref">Ram_2,46.70</span></p>
         
         
         <p id="Ram_2,46.71">
            tvaṃ hi tripathagā devi brahmalokaṃ samīkṣase <br />
            bhāryā codadhirājasya loke 'smin sampradṛśyase //
             <span class="ref">Ram_2,46.71</span></p>
         
         
         <p id="Ram_2,46.72">
            sā tvāṃ devi namasyāmi praśaṃsāmi ca śobhane <br />
            prāptarājye naravyāghre śivena punar āgate //
             <span class="ref">Ram_2,46.72</span></p>
         
         
         <p id="Ram_2,46.73">
            gavāṃ śatasahasrāṇi vastrāṇy annaṃ ca peśalam <br />
            brāhmaṇebhyaḥ pradāsyāmi tava priyacikīrṣayā //
             <span class="ref">Ram_2,46.73</span></p>
         
         
         <p id="Ram_2,46.74">
            tathā saṃbhāṣamāṇā sā sītā gaṅgām aninditā <br />
            dakṣiṇā dakṣiṇaṃ tīraṃ kṣipram evābhyupāgamat //
             <span class="ref">Ram_2,46.74</span></p>
         
         
         <p id="Ram_2,46.75">
            tīraṃ tu samanuprāpya nāvaṃ hitvā nararṣabhaḥ <br />
            prātiṣṭhata saha bhrātrā vaidehyā ca paraṃtapaḥ //
             <span class="ref">Ram_2,46.75</span></p>
         
         
         <p id="Ram_2,46.76">
            athābravīn mahābāhuḥ sumitrānandavardhanam <br />
            agrato gaccha saumitre sītā tvām anugacchatu //
             <span class="ref">Ram_2,46.76</span></p>
         
         
         <p id="Ram_2,46.77">
            pṛṣṭhato 'haṃ gamiṣyāmi tvāṃ ca sītāṃ ca pālayan <br />
            adya duḥkhaṃ tu vaidehī vanavāsasya vetsyati //
             <span class="ref">Ram_2,46.77</span></p>
         
         
         <p id="Ram_2,46.78">
            gataṃ tu gaṅgāparapāram āśu rāmaṃ sumantraḥ pratataṃ nirīkṣya <br />
            adhvaprakarṣād vinivṛttadṛṣṭir mumoca bāṣpaṃ vyathitas tapasvī //
             <span class="ref">Ram_2,46.78</span></p>
         
         
         <p id="Ram_2,46.79">
            tau tatra hatvā caturo mahāmṛgān varāham ṛśyaṃ pṛṣataṃ mahārurum <br />
            ādāya medhyaṃ tvaritaṃ bubhukṣitau vāsāya kāle yayatur vanaspatim //
             <span class="ref">Ram_2,46.79</span></p>
         
         
         
         
         
         <p id="Ram_2,47.1">
            sa taṃ vṛkṣaṃ samāsādya saṃdhyām anvāsya paścimām <br />
            rāmo ramayatāṃ śreṣṭha iti hovāca lakṣmaṇam //
             <span class="ref">Ram_2,47.1</span></p>
         
         
         <p id="Ram_2,47.2">
            adyeyaṃ prathamā rātrir yātā janapadād bahiḥ <br />
            yā sumantreṇa rahitā tāṃ notkaṇṭhitum arhasi //
             <span class="ref">Ram_2,47.2</span></p>
         
         
         <p id="Ram_2,47.3">
            jāgartavyam atandribhyām adya prabhṛti rātriṣu <br />
            yogakṣemo hi sītāyā vartate lakṣmaṇāvayoḥ //
             <span class="ref">Ram_2,47.3</span></p>
         
         
         <p id="Ram_2,47.4">
            rātriṃ kathaṃcid evemāṃ saumitre vartayāmahe <br />
            upāvartāmahe bhūmāv āstīrya svayam ārjitaiḥ //
             <span class="ref">Ram_2,47.4</span></p>
         
         
         <p id="Ram_2,47.5">
            sa tu saṃviśya medinyāṃ mahārhaśayanocitaḥ <br />
            imāḥ saumitraye rāmo vyājahāra kathāḥ śubhāḥ //
             <span class="ref">Ram_2,47.5</span></p>
         
         
         <p id="Ram_2,47.6">
            dhruvam adya mahārājo duḥkhaṃ svapiti lakṣmaṇa <br />
            kṛtakāmā tu kaikeyī tuṣṭā bhavitum arhati //
             <span class="ref">Ram_2,47.6</span></p>
         
         
         <p id="Ram_2,47.7">
            sā hi devī mahārājaṃ kaikeyī rājyakāraṇāt <br />
            api na cyāvayet prāṇān dṛṣṭvā bharatam āgatam //
             <span class="ref">Ram_2,47.7</span></p>
         
         
         <p id="Ram_2,47.8">
            anāthaś caiva vṛddhaś ca mayā caiva vinākṛtaḥ <br />
            kiṃ kariṣyati kāmātmā kaikeyyā vaśam āgataḥ //
             <span class="ref">Ram_2,47.8</span></p>
         
         
         <p id="Ram_2,47.9">
            idaṃ vyasanam ālokya rājñaś ca mativibhramam <br />
            kāma evārdhadharmābhyāṃ garīyān iti me matiḥ //
             <span class="ref">Ram_2,47.9</span></p>
         
         
         <p id="Ram_2,47.10">
            ko hy avidvān api pumān pramadāyāḥ kṛte tyajet <br />
            chandānuvartinaṃ putraṃ tāto mām iva lakṣmaṇa //
             <span class="ref">Ram_2,47.10</span></p>
         
         
         <p id="Ram_2,47.11">
            sukhī bata sabhāryaś ca bharataḥ kekayīsutaḥ <br />
            muditān kosalān eko yo bhokṣyaty adhirājavat //
             <span class="ref">Ram_2,47.11</span></p>
         
         
         <p id="Ram_2,47.12">
            sa hi sarvasya rājyasya mukham ekaṃ bhaviṣyati <br />
            tāte ca vayasātīte mayi cāraṇyam āśrite //
             <span class="ref">Ram_2,47.12</span></p>
         
         
         <p id="Ram_2,47.13">
            arthadharmau parityajya yaḥ kāmam anuvartate <br />
            evam āpadyate kṣipraṃ rājā daśaratho yathā //
             <span class="ref">Ram_2,47.13</span></p>
         
         
         <p id="Ram_2,47.14">
            manye daśarathāntāya mama pravrājanāya ca <br />
            kaikeyī saumya samprāptā rājyāya bharatasya ca //
             <span class="ref">Ram_2,47.14</span></p>
         
         
         <p id="Ram_2,47.15">
            apīdānīṃ na kaikeyī saubhāgyamadamohitā <br />
            kausalyāṃ ca sumitrāṃ ca samprabādheta matkṛte //
             <span class="ref">Ram_2,47.15</span></p>
         
         
         <p id="Ram_2,47.16">
            mā sma matkāraṇād devī sumitrā duḥkham āvaset <br />
            ayodhyām ita eva tvaṃ kāle praviśa lakṣmaṇa //
             <span class="ref">Ram_2,47.16</span></p>
         
         
         <p id="Ram_2,47.17">
            aham eko gamiṣyāmi sītayā saha daṇḍakān <br />
            anāthāyā hi nāthas tvaṃ kausalyāyā bhaviṣyasi //
             <span class="ref">Ram_2,47.17</span></p>
         
         
         <p id="Ram_2,47.18">
            kṣudrakarmā hi kaikeyī dveṣād anyāyyam ācaret <br />
            paridadyā hi dharmajñe bharate mama mātaram //
             <span class="ref">Ram_2,47.18</span></p>
         
         
         <p id="Ram_2,47.19">
            nūnaṃ jātyantare kasmin striyaḥ putrair viyojitāḥ <br />
            jananyā mama saumitre tad apy etad upasthitam //
             <span class="ref">Ram_2,47.19</span></p>
         
         
         <p id="Ram_2,47.20">
            mayā hi cirapuṣṭena duḥkhasaṃvardhitena ca <br />
            viprāyujyata kausalyā phalakāle dhig astu mām //
             <span class="ref">Ram_2,47.20</span></p>
         
         
         <p id="Ram_2,47.21">
            mā sma sīmantinī kācij janayet putram īdṛśam <br />
            saumitre yo 'ham ambāyā dadmi śokam anantakam //
             <span class="ref">Ram_2,47.21</span></p>
         
         
         <p id="Ram_2,47.22">
            manye prītiviśiṣṭā sā matto lakṣmaṇa śārikā <br />
            yasyās tac chrūyate vākyaṃ śuka pādam arer daśa //
             <span class="ref">Ram_2,47.22</span></p>
         
         
         <p id="Ram_2,47.23">
            śocantyāś cālpabhāgyāyā na kiṃcid upakurvatā <br />
            putreṇa kim aputrāyā mayā kāryam ariṃdama //
             <span class="ref">Ram_2,47.23</span></p>
         
         
         <p id="Ram_2,47.24">
            alpabhāgyā hi me mātā kausalyā rahitā mayā <br />
            śete paramaduḥkhārtā patitā śokasāgare //
             <span class="ref">Ram_2,47.24</span></p>
         
         
         <p id="Ram_2,47.25">
            eko hy aham ayodhyāṃ ca pṛthivīṃ cāpi lakṣmaṇa <br />
            tareyam iṣubhiḥ kruddho nanu vīryam akāraṇam //
             <span class="ref">Ram_2,47.25</span></p>
         
         
         <p id="Ram_2,47.26">
            adharmabhayabhītaś ca paralokasya cānagha <br />
            tena lakṣmaṇa nādyāham ātmānam abhiṣecaye //
             <span class="ref">Ram_2,47.26</span></p>
         
         
         <p id="Ram_2,47.27">
            etad anyac ca karuṇaṃ vilapya vijane bahu <br />
            aśrupūrṇamukho rāmo niśi tūṣṇīm upāviśat //
             <span class="ref">Ram_2,47.27</span></p>
         
         
         <p id="Ram_2,47.28">
            vilapyoparataṃ rāmaṃ gatārciṣam ivānalam <br />
            samudram iva nirvegam āśvāsayata lakṣmaṇaḥ //
             <span class="ref">Ram_2,47.28</span></p>
         
         
         <p id="Ram_2,47.29">
            dhruvam adya purī rāma ayodhyāyudhināṃ vara <br />
            niṣprabhā tvayi niṣkrānte gatacandreva śarvarī //
             <span class="ref">Ram_2,47.29</span></p>
         
         
         <p id="Ram_2,47.30">
            naitad aupayikaṃ rāma yad idaṃ paritapyase <br />
            viṣādayasi sītāṃ ca māṃ caiva puruṣarṣabha //
             <span class="ref">Ram_2,47.30</span></p>
         
         
         <p id="Ram_2,47.31">
            na ca sītā tvayā hīnā na cāham api rāghava <br />
            muhūrtam api jīvāvo jalān matsyāv ivoddhṛtau //
             <span class="ref">Ram_2,47.31</span></p>
         
         
         <p id="Ram_2,47.32">
            na hi tātaṃ na śatrughnaṃ na sumitrāṃ paraṃtapa <br />
            draṣṭum iccheyam adyāhaṃ svargaṃ vāpi tvayā vinā //
             <span class="ref">Ram_2,47.32</span></p>
         
         
         <p id="Ram_2,47.33">
            sa lakṣmaṇasyottamapuṣkalaṃ vaco niśamya caivaṃ vanavāsam ādarāt <br />
            samāḥ samastā vidadhe paraṃtapaḥ prapadya dharmaṃ sucirāya rāghavaḥ //
             <span class="ref">Ram_2,47.33</span></p>
         
         
         
         
         
         <p id="Ram_2,48.1">
            te tu tasmin mahāvṛkṣa uṣitvā rajanīṃ śivām <br />
            vimale 'bhyudite sūrye tasmād deśāt pratasthire //
             <span class="ref">Ram_2,48.1</span></p>
         
         
         <p id="Ram_2,48.2">
            yatra bhāgīrathī gaṅgā yamunām abhivartate <br />
            jagmus taṃ deśam uddiśya vigāhya sumahad vanam //
             <span class="ref">Ram_2,48.2</span></p>
         
         
         <p id="Ram_2,48.3">
            te bhūmim āgān vividhān deśāṃś cāpi manoramān <br />
            adṛṣṭapūrvān paśyantas tatra tatra yaśasvinaḥ //
             <span class="ref">Ram_2,48.3</span></p>
         
         
         <p id="Ram_2,48.4">
            yathākṣemeṇa gacchan sa paśyaṃś ca vividhān drumān <br />
            nivṛttamātre divase rāmaḥ saumitrim abravīt //
             <span class="ref">Ram_2,48.4</span></p>
         
         
         <p id="Ram_2,48.5">
            prayāgam abhitaḥ paśya saumitre dhūmam unnatam <br />
            agner bhagavataḥ ketuṃ manye saṃnihito muniḥ //
             <span class="ref">Ram_2,48.5</span></p>
         
         
         <p id="Ram_2,48.6">
            nūnaṃ prāptāḥ sma sambhedaṃ gaṅgāyamunayor vayam <br />
            tathā hi śrūyate śabdo vāriṇo vārighaṭṭitaḥ //
             <span class="ref">Ram_2,48.6</span></p>
         
         
         <p id="Ram_2,48.7">
            dārūṇi paribhinnāni vanajair upajīvibhiḥ <br />
            bharadvājāśrame caite dṛśyante vividhā drumāḥ //
             <span class="ref">Ram_2,48.7</span></p>
         
         
         <p id="Ram_2,48.8">
            dhanvinau tau sukhaṃ gatvā lambamāne divākare <br />
            gaṅgāyamunayoḥ saṃdhau prāpatur nilayaṃ muneḥ //
             <span class="ref">Ram_2,48.8</span></p>
         
         
         <p id="Ram_2,48.9">
            rāmas tv āśramam āsādya trāsayan mṛgapakṣiṇaḥ <br />
            gatvā muhūrtam adhvānaṃ bharadvājam upāgamat //
             <span class="ref">Ram_2,48.9</span></p>
         
         
         <p id="Ram_2,48.10">
            tatas tv āśramam āsādya muner darśanakāṅkṣiṇau <br />
            sītayānugatau vīrau dūrād evāvatasthatuḥ //
             <span class="ref">Ram_2,48.10</span></p>
         
         
         <p id="Ram_2,48.11">
            hutāgnihotraṃ dṛṣṭvaiva mahābhāgaṃ kṛtāñjaliḥ <br />
            rāmaḥ saumitriṇā sārdhaṃ sītayā cābhyavādayat //
             <span class="ref">Ram_2,48.11</span></p>
         
         
         <p id="Ram_2,48.12">
            nyavedayata cātmānaṃ tasmai lakṣmaṇapūrvajaḥ <br />
            putrau daśarathasyāvāṃ bhagavan rāmalakṣmaṇau //
             <span class="ref">Ram_2,48.12</span></p>
         
         
         <p id="Ram_2,48.13">
            bhāryā mameyaṃ vaidehī kalyāṇī janakātmajā <br />
            māṃ cānuyātā vijanaṃ tapovanam aninditā //
             <span class="ref">Ram_2,48.13</span></p>
         
         
         <p id="Ram_2,48.14">
            pitrā pravrājyamānaṃ māṃ saumitrir anujaḥ priyaḥ <br />
            ayam anvagamad bhrātā vanam eva dṛḍhavrataḥ //
             <span class="ref">Ram_2,48.14</span></p>
         
         
         <p id="Ram_2,48.15">
            pitrā niyuktā bhagavan pravekṣyāmas tapovanam <br />
            dharmam evācariṣyāmas tatra mūlaphalāśanāḥ //
             <span class="ref">Ram_2,48.15</span></p>
         
         
         <p id="Ram_2,48.16">
            tasya tadvacanaṃ śrutvā rājaputrasya dhīmataḥ <br />
            upānayata dharmātmā gām arghyam udakaṃ tataḥ //
             <span class="ref">Ram_2,48.16</span></p>
         
         
         <p id="Ram_2,48.17">
            mṛgapakṣibhir āsīno munibhiś ca samantataḥ <br />
            rāmam āgatam abhyarcya svāgatenāha taṃ muniḥ //
             <span class="ref">Ram_2,48.17</span></p>
         
         
         <p id="Ram_2,48.18">
            pratigṛhya ca tām arcām upaviṣṭaṃ sarāghavam <br />
            bharadvājo 'bravīd vākyaṃ dharmayuktam idaṃ tadā //
             <span class="ref">Ram_2,48.18</span></p>
         
         
         <p id="Ram_2,48.19">
            cirasya khalu kākutstha paśyāmi tvām ihāgatam <br />
            śrutaṃ tava mayā cedaṃ vivāsanam akāraṇam //
             <span class="ref">Ram_2,48.19</span></p>
         
         
         <p id="Ram_2,48.20">
            avakāśo vivikto 'yaṃ mahānadyoḥ samāgame <br />
            puṇyaś ca ramaṇīyaś ca vasatv iha bhavān sukham //
             <span class="ref">Ram_2,48.20</span></p>
         
         
         <p id="Ram_2,48.21">
            evam uktas tu vacanaṃ bharadvājena rāghavaḥ <br />
            pratyuvāca śubhaṃ vākyaṃ rāmaḥ sarvahite rataḥ //
             <span class="ref">Ram_2,48.21</span></p>
         
         
         <p id="Ram_2,48.22">
            bhagavann ita āsannaḥ paurajānapado janaḥ <br />
            āgamiṣyati vaidehīṃ māṃ cāpi prekṣako janaḥ <br />
            anena kāraṇenāham iha vāsaṃ na rocaye //
             <span class="ref">Ram_2,48.22</span></p>
         
         
         <p id="Ram_2,48.23">
            ekānte paśya bhagavann āśramasthānam uttamam <br />
            ramate yatra vaidehī sukhārhā janakātmajā //
             <span class="ref">Ram_2,48.23</span></p>
         
         
         <p id="Ram_2,48.24">
            etac chrutvā śubhaṃ vākyaṃ bharadvājo mahāmuniḥ <br />
            rāghavasya tato vākyam arthagrāhakam abravīt //
             <span class="ref">Ram_2,48.24</span></p>
         
         
         <p id="Ram_2,48.25">
            daśakrośa itas tāta girir yasmin nivatsyasi <br />
            maharṣisevitaḥ puṇyaḥ sarvataḥ sukhadarśanaḥ //
             <span class="ref">Ram_2,48.25</span></p>
         
         
         <p id="Ram_2,48.26">
            golāṅgūlānucarito vānararkṣaniṣevitaḥ <br />
            citrakūṭa iti khyāto gandhamādanasaṃnibhaḥ //
             <span class="ref">Ram_2,48.26</span></p>
         
         
         <p id="Ram_2,48.27">
            yāvatā citrakūṭasya naraḥ śṛṅgāṇy avekṣate <br />
            kalyāṇāni samādhatte na pāpe kurute manaḥ //
             <span class="ref">Ram_2,48.27</span></p>
         
         
         <p id="Ram_2,48.28">
            ṛṣayas tatra bahavo vihṛtya śaradāṃ śatam <br />
            tapasā divam ārūḍhāḥ kapālaśirasā saha //
             <span class="ref">Ram_2,48.28</span></p>
         
         
         <p id="Ram_2,48.29">
            praviviktam ahaṃ manye taṃ vāsaṃ bhavataḥ sukham <br />
            iha vā vanavāsāya vasa rāma mayā saha //
             <span class="ref">Ram_2,48.29</span></p>
         
         
         <p id="Ram_2,48.30">
            sa rāmaṃ sarvakāmais taṃ bharadvājaḥ priyātithim <br />
            sabhāryaṃ saha ca bhrātrā pratijagrāha dharmavit //
             <span class="ref">Ram_2,48.30</span></p>
         
         
         <p id="Ram_2,48.31">
            tasya prayāge rāmasya taṃ maharṣim upeyuṣaḥ <br />
            prapannā rajanī puṇyā citrāḥ kathayataḥ kathāḥ //
             <span class="ref">Ram_2,48.31</span></p>
         
         
         <p id="Ram_2,48.32">
            prabhātāyāṃ rajanyāṃ tu bharadvājam upāgamat <br />
            uvāca naraśārdūlo muniṃ jvalitatejasam //
             <span class="ref">Ram_2,48.32</span></p>
         
         
         <p id="Ram_2,48.33">
            śarvarīṃ bhagavann adya satyaśīla tavāśrame <br />
            uṣitāḥ smeha vasatim anujānātu no bhavān //
             <span class="ref">Ram_2,48.33</span></p>
         
         
         <p id="Ram_2,48.34">
            rātryāṃ tu tasyāṃ vyuṣṭāyāṃ bharadvājo 'bravīd idam <br />
            madhumūlaphalopetaṃ citrakūṭaṃ vrajeti ha //
             <span class="ref">Ram_2,48.34</span></p>
         
         
         <p id="Ram_2,48.35">
            tatra kuñjarayūthāni mṛgayūthāni cābhitaḥ <br />
            vicaranti vanānteṣu tāni drakṣyasi rāghava //
             <span class="ref">Ram_2,48.35</span></p>
         
         
         <p id="Ram_2,48.36">
            prahṛṣṭakoyaṣṭikakokilasvanair vināditaṃ taṃ vasudhādharaṃ śivam <br />
            mṛgaiś ca mattair bahubhiś ca kuñjaraiḥ suramyam āsādya samāvasāśramam //
             <span class="ref">Ram_2,48.36</span></p>
         
         
         
         
         
         <p id="Ram_2,49.1">
            uṣitvā rajanīṃ tatra rājaputrāv ariṃdamau <br />
            maharṣim abhivādyātha jagmatus taṃ giriṃ prati //
             <span class="ref">Ram_2,49.1</span></p>
         
         
         <p id="Ram_2,49.2">
            prasthitāṃś caiva tān prekṣya pitā putrān ivānvagāt <br />
            tataḥ pracakrame vaktuṃ vacanaṃ sa mahāmuniḥ //
             <span class="ref">Ram_2,49.2</span></p>
         
         
         <p id="Ram_2,49.3">
            athāsādya tu kālindīṃ śīghrasrotasamāpagām <br />
            tatra yūyaṃ plavaṃ kṛtvā taratāṃśumatīṃ nadīm //
             <span class="ref">Ram_2,49.3</span></p>
         
         
         <p id="Ram_2,49.4">
            tato nyagrodham āsādya mahāntaṃ haritacchadam <br />
            vivṛddhaṃ bahubhir vṛkṣaiḥ śyāmaṃ siddhopasevitam //
             <span class="ref">Ram_2,49.4</span></p>
         
         
         <p id="Ram_2,49.5">
            krośamātraṃ tato gatvā nīlaṃ drakṣyatha kānanam <br />
            palāśabadarīmiśraṃ rāma vaṃśaiś ca yāmunaiḥ //
             <span class="ref">Ram_2,49.5</span></p>
         
         
         <p id="Ram_2,49.6">
            sa panthāś citrakūṭasya gataḥ subahuśo mayā <br />
            ramyo mārdavayuktaś ca vanadāvair vivarjitaḥ <br />
            iti panthānam āvedya maharṣiḥ sa nyavartata //
             <span class="ref">Ram_2,49.6</span></p>
         
         
         <p id="Ram_2,49.7">
            upāvṛtte munau tasmin rāmo lakṣmaṇam abravīt <br />
            kṛtapuṇyāḥ sma saumitre munir yan no 'nukampate //
             <span class="ref">Ram_2,49.7</span></p>
         
         
         <p id="Ram_2,49.8">
            iti tau puruṣavyāghrau mantrayitvā manasvinau <br />
            sītām evāgrataḥ kṛtvā kālindīṃ jagmatur nadīm //
             <span class="ref">Ram_2,49.8</span></p>
         
         
         <p id="Ram_2,49.9">
            tau kāṣṭhasaṃghāṭam atho cakratuḥ sumahāplavam <br />
            cakāra lakṣmaṇaś chittvā sītāyāḥ sukham āsanam //
             <span class="ref">Ram_2,49.9</span></p>
         
         
         <p id="Ram_2,49.10">
            tatra śriyam ivācintyāṃ rāmo dāśarathiḥ priyām <br />
            īṣat saṃlajjamānāṃ tām adhyāropayata plavam //
             <span class="ref">Ram_2,49.10</span></p>
         
         
         <p id="Ram_2,49.11">
            tataḥ plavenāṃśumatīṃ śīghragām ūrmimālinīm <br />
            tīrajair bahubhir vṛkṣaiḥ saṃterur yamunāṃ nadīm //
             <span class="ref">Ram_2,49.11</span></p>
         
         
         <p id="Ram_2,49.12">
            te tīrṇāḥ plavam utsṛjya prasthāya yamunāvanāt <br />
            śyāmaṃ nyagrodham āseduḥ śītalaṃ haritacchadam //
             <span class="ref">Ram_2,49.12</span></p>
         
         
         <p id="Ram_2,49.13">
            kausalyāṃ caiva paśyeyaṃ sumitrāṃ ca yaśasvinīm <br />
            iti sītāñjaliṃ kṛtvā paryagacchad vanaspatim //
             <span class="ref">Ram_2,49.13</span></p>
         
         
         <p id="Ram_2,49.14">
            krośamātraṃ tato gatvā bhrātarau rāmalakṣmaṇau <br />
            bahūn medhyān mṛgān hatvā ceratur yamunāvane //
             <span class="ref">Ram_2,49.14</span></p>
         
         
         <p id="Ram_2,49.15">
            vihṛtya te barhiṇapūganādite śubhe vane vāraṇavānarāyute <br />
            samaṃ nadīvapram upetya saṃmataṃ nivāsam ājagmur adīnadarśanāḥ //
             <span class="ref">Ram_2,49.15</span></p>
         
         
         
         
         
         <p id="Ram_2,50.1">
            atha rātryāṃ vyatītāyām avasuptam anantaram <br />
            prabodhayāmāsa śanair lakṣmaṇaṃ raghunandanaḥ //
             <span class="ref">Ram_2,50.1</span></p>
         
         
         <p id="Ram_2,50.2">
            saumitre śṛṇu vanyānāṃ valgu vyāharatāṃ svanam <br />
            sampratiṣṭhāmahe kālaḥ prasthānasya paraṃtapa //
             <span class="ref">Ram_2,50.2</span></p>
         
         
         <p id="Ram_2,50.3">
            sa suptaḥ samaye bhrātrā lakṣmaṇaḥ pratibodhitaḥ <br />
            jahau nidrāṃ ca tandrīṃ ca prasaktaṃ ca pathi śramam //
             <span class="ref">Ram_2,50.3</span></p>
         
         
         <p id="Ram_2,50.4">
            tata utthāya te sarve spṛṣṭvā nadyāḥ śivaṃ jalam <br />
            panthānam ṛṣiṇoddiṣṭaṃ citrakūṭasya taṃ yayuḥ //
             <span class="ref">Ram_2,50.4</span></p>
         
         
         <p id="Ram_2,50.5">
            tataḥ samprasthitaḥ kāle rāmaḥ saumitriṇā saha <br />
            sītāṃ kamalapattrākṣīm idaṃ vacanam abravīt //
             <span class="ref">Ram_2,50.5</span></p>
         
         
         <p id="Ram_2,50.6">
            ādīptān iva vaidehi sarvataḥ puṣpitān nagān <br />
            svaiḥ puṣpaiḥ kiṃśukān paśya mālinaḥ śiśirātyaye //
             <span class="ref">Ram_2,50.6</span></p>
         
         
         <p id="Ram_2,50.7">
            paśya bhallātakān phullān narair anupasevitān <br />
            phalapattrair avanatān nūnaṃ śakṣyāmi jīvitum //
             <span class="ref">Ram_2,50.7</span></p>
         
         
         <p id="Ram_2,50.8">
            paśya droṇapramāṇāni lambamānāni lakṣmaṇa <br />
            madhūni madhukārībhiḥ saṃbhṛtāni nage nage //
             <span class="ref">Ram_2,50.8</span></p>
         
         
         <p id="Ram_2,50.9">
            eṣa krośati natyūhas taṃ śikhī pratikūjati <br />
            ramaṇīye vanoddeśe puṣpasaṃstarasaṃkaṭe //
             <span class="ref">Ram_2,50.9</span></p>
         
         
         <p id="Ram_2,50.10">
            mātaṃgayūthānusṛtaṃ pakṣisaṃghānunāditam <br />
            citrakūṭam imaṃ paśya pravṛddhaśikharaṃ girim //
             <span class="ref">Ram_2,50.10</span></p>
         
         
         <p id="Ram_2,50.11">
            tatas tau pādacāreṇa gacchantau saha sītayā <br />
            ramyam āsedatuḥ śailaṃ citrakūṭaṃ manoramam //
             <span class="ref">Ram_2,50.11</span></p>
         
         
         <p id="Ram_2,50.12">
            taṃ tu parvatam āsādya nānāpakṣigaṇāyutam <br />
            ayaṃ vāso bhavet tāvad atra saumya ramemahi //
             <span class="ref">Ram_2,50.12</span></p>
         
         
         <p id="Ram_2,50.13">
            lakṣmaṇānaya dārūṇi dṛḍhāni ca varāṇi ca <br />
            kuruṣvāvasathaṃ saumya vāse me 'bhirataṃ manaḥ //
             <span class="ref">Ram_2,50.13</span></p>
         
         
         <p id="Ram_2,50.14">
            tasya tadvacanaṃ śrutvā saumitrir vividhān drumān <br />
            ājahāra tataś cakre parṇaśālām ariṃdamaḥ //
             <span class="ref">Ram_2,50.14</span></p>
         
         
         <p id="Ram_2,50.15">
            śuśrūṣamāṇam ekāgram idaṃ vacanam abravīt <br />
            aiṇeyaṃ māṃsam āhṛtya śālāṃ yakṣyāmahe vayam //
             <span class="ref">Ram_2,50.15</span></p>
         
         
         <p id="Ram_2,50.16">
            sa lakṣmaṇaḥ kṛṣṇamṛgaṃ hatvā medhyaṃ pratāpavān <br />
            atha cikṣepa saumitriḥ samiddhe jātavedasi //
             <span class="ref">Ram_2,50.16</span></p>
         
         
         <p id="Ram_2,50.17">
            taṃ tu pakvaṃ samājñāya niṣṭaptaṃ chinnaśoṇitam <br />
            lakṣmaṇaḥ puruṣavyāghram atha rāghavam abravīt //
             <span class="ref">Ram_2,50.17</span></p>
         
         
         <p id="Ram_2,50.18">
            ayaṃ kṛṣṇaḥ samāptāṅgaḥ śṛtaḥ kṛṣṇamṛgo yathā <br />
            devatā devasaṃkāśa yajasva kuśalo hy asi //
             <span class="ref">Ram_2,50.18</span></p>
         
         
         <p id="Ram_2,50.19">
            rāmaḥ snātvā tu niyato guṇavāñ japyakovidaḥ <br />
            pāpasaṃśamanaṃ rāmaś cakāra balim uttamam //
             <span class="ref">Ram_2,50.19</span></p>
         
         
         <p id="Ram_2,50.20">
            tāṃ vṛkṣaparṇacchadanāṃ manojñāṃ yathāpradeśaṃ sukṛtāṃ nivātām <br />
            vāsāya sarve viviśuḥ sametāḥ sabhāṃ yathā devagaṇāḥ sudharmām //
             <span class="ref">Ram_2,50.20</span></p>
         
         
         <p id="Ram_2,50.21">
            anekanānāmṛgapakṣisaṃkule vicitrapuṣpastabakair drumair yute <br />
            vanottame vyālamṛgānunādite tathā vijahruḥ susukhaṃ jitendriyāḥ //
             <span class="ref">Ram_2,50.21</span></p>
         
         
         <p id="Ram_2,50.22">
            suramyam āsādya tu citrakūṭaṃ nadīṃ ca tāṃ mālyavatīṃ sutīrthām <br />
            nananda hṛṣṭo mṛgapakṣijuṣṭāṃ jahau ca duḥkhaṃ puravipravāsāt //
             <span class="ref">Ram_2,50.22</span></p>
         
         
         
         
         
         <p id="Ram_2,51.1">
            kathayitvā suduḥkhārtaḥ sumantreṇa ciraṃ saha <br />
            rāme dakṣiṇakūlasthe jagāma svagṛhaṃ guhaḥ //
             <span class="ref">Ram_2,51.1</span></p>
         
         
         <p id="Ram_2,51.2">
            anujñātaḥ sumantro 'tha yojayitvā hayottamān <br />
            ayodhyām eva nagarīṃ prayayau gāḍhadurmanāḥ //
             <span class="ref">Ram_2,51.2</span></p>
         
         
         <p id="Ram_2,51.3">
            sa vanāni sugandhīni saritaś ca sarāṃsi ca <br />
            paśyann atiyayau śīghraṃ grāmāṇi nagarāṇi ca //
             <span class="ref">Ram_2,51.3</span></p>
         
         
         <p id="Ram_2,51.4">
            tataḥ sāyāhnasamaye tṛtīye 'hani sārathiḥ <br />
            ayodhyāṃ samanuprāpya nirānandāṃ dadarśa ha //
             <span class="ref">Ram_2,51.4</span></p>
         
         
         <p id="Ram_2,51.5">
            sa śūnyām iva niḥśabdāṃ dṛṣṭvā paramadurmanāḥ <br />
            sumantraś cintayāmāsa śokavegasamāhataḥ //
             <span class="ref">Ram_2,51.5</span></p>
         
         
         <p id="Ram_2,51.6">
            kaccin na sagajā sāśvā sajanā sajanādhipā <br />
            rāmasaṃtāpaduḥkhena dagdhā śokāgninā purī <br />
            iti cintāparaḥ sūtas tvaritaḥ praviveśa ha //
             <span class="ref">Ram_2,51.6</span></p>
         
         
         <p id="Ram_2,51.7">
            sumantram abhiyāntaṃ taṃ śataśo 'tha sahasraśaḥ <br />
            kva rāma iti pṛcchantaḥ sūtam abhyadravan narāḥ //
             <span class="ref">Ram_2,51.7</span></p>
         
         
         <p id="Ram_2,51.8">
            teṣāṃ śaśaṃsa gaṅgāyām aham āpṛcchya rāghavam <br />
            anujñāto nivṛtto 'smi dhārmikeṇa mahātmanā //
             <span class="ref">Ram_2,51.8</span></p>
         
         
         <p id="Ram_2,51.9">
            te tīrṇā iti vijñāya bāṣpapūrṇamukhā janāḥ <br />
            aho dhig iti niḥśvasya hā rāmeti ca cukruśuḥ //
             <span class="ref">Ram_2,51.9</span></p>
         
         
         <p id="Ram_2,51.10">
            śuśrāva ca vacas teṣāṃ vṛndaṃ vṛndaṃ ca tiṣṭhatām <br />
            hatāḥ sma khalu ye neha paśyāma iti rāghavam //
             <span class="ref">Ram_2,51.10</span></p>
         
         
         <p id="Ram_2,51.11">
            dānayajñavivāheṣu samājeṣu mahatsu ca <br />
            na drakṣyāmaḥ punar jātu dhārmikaṃ rāmam antarā //
             <span class="ref">Ram_2,51.11</span></p>
         
         
         <p id="Ram_2,51.12">
            kiṃ samarthaṃ janasyāsya kiṃ priyaṃ kiṃ sukhāvaham <br />
            iti rāmeṇa nagaraṃ pitṛvat paripālitam //
             <span class="ref">Ram_2,51.12</span></p>
         
         
         <p id="Ram_2,51.13">
            vātāyanagatānāṃ ca strīṇām anvantarāpaṇam <br />
            rāmaśokābhitaptānāṃ śuśrāva paridevanam //
             <span class="ref">Ram_2,51.13</span></p>
         
         
         <p id="Ram_2,51.14">
            sa rājamārgamadhyena sumantraḥ pihitānanaḥ <br />
            yatra rājā daśarathas tad evopayayau gṛham //
             <span class="ref">Ram_2,51.14</span></p>
         
         
         <p id="Ram_2,51.15">
            so 'vatīrya rathāc chīghraṃ rājaveśma praviśya ca <br />
            kakṣyāḥ saptābhicakrāma mahājanasamākulāḥ //
             <span class="ref">Ram_2,51.15</span></p>
         
         
         <p id="Ram_2,51.16">
            tato daśarathastrīṇāṃ prāsādebhyas tatas tataḥ <br />
            rāmaśokābhitaptānāṃ mandaṃ śuśrāva jalpitam //
             <span class="ref">Ram_2,51.16</span></p>
         
         
         <p id="Ram_2,51.17">
            saha rāmeṇa niryāto vinā rāmam ihāgataḥ <br />
            sūtaḥ kiṃ nāma kausalyāṃ śocantīṃ prativakṣyati //
             <span class="ref">Ram_2,51.17</span></p>
         
         
         <p id="Ram_2,51.18">
            yathā ca manye durjīvam evaṃ na sukaraṃ dhruvam <br />
            ācchidya putre niryāte kausalyā yatra jīvati //
             <span class="ref">Ram_2,51.18</span></p>
         
         
         <p id="Ram_2,51.19">
            satyarūpaṃ tu tadvākyaṃ rājñaḥ strīṇāṃ niśāmayan <br />
            pradīptam iva śokena viveśa sahasā gṛham //
             <span class="ref">Ram_2,51.19</span></p>
         
         
         <p id="Ram_2,51.20">
            sa praviśyāṣṭamīṃ kakṣyāṃ rājānaṃ dīnam āturam <br />
            putraśokaparidyūnam apaśyat pāṇḍure gṛhe //
             <span class="ref">Ram_2,51.20</span></p>
         
         
         <p id="Ram_2,51.21">
            abhigamya tam āsīnaṃ narendram abhivādya ca <br />
            sumantro rāmavacanaṃ yathoktaṃ pratyavedayat //
             <span class="ref">Ram_2,51.21</span></p>
         
         
         <p id="Ram_2,51.22">
            sa tūṣṇīm eva tac chrutvā rājā vibhrāntacetanaḥ <br />
            mūrchito nyapatad bhūmau rāmaśokābhipīḍitaḥ //
             <span class="ref">Ram_2,51.22</span></p>
         
         
         <p id="Ram_2,51.23">
            tato 'ntaḥpuram āviddhaṃ mūrchite pṛthivīpatau <br />
            uddhṛtya bāhū cukrośa nṛpatau patite kṣitau //
             <span class="ref">Ram_2,51.23</span></p>
         
         
         <p id="Ram_2,51.24">
            sumitrayā tu sahitā kausalyā patitaṃ patim <br />
            utthāpayāmāsa tadā vacanaṃ cedam abravīt //
             <span class="ref">Ram_2,51.24</span></p>
         
         
         <p id="Ram_2,51.25">
            imaṃ tasya mahābhāga dūtaṃ duṣkarakāriṇaḥ <br />
            vanavāsād anuprāptaṃ kasmān na pratibhāṣase //
             <span class="ref">Ram_2,51.25</span></p>
         
         
         <p id="Ram_2,51.26">
            adyemam anayaṃ kṛtvā vyapatrapasi rāghava <br />
            uttiṣṭha sukṛtaṃ te 'stu śoke na syāt sahāyatā //
             <span class="ref">Ram_2,51.26</span></p>
         
         
         <p id="Ram_2,51.27">
            deva yasyā bhayād rāmaṃ nānupṛcchasi sārathim <br />
            neha tiṣṭhati kaikeyī viśrabdhaṃ pratibhāṣyatām //
             <span class="ref">Ram_2,51.27</span></p>
         
         
         <p id="Ram_2,51.28">
            sā tathoktvā mahārājaṃ kausalyā śokalālasā <br />
            dharaṇyāṃ nipapātāśu bāṣpaviplutabhāṣiṇī //
             <span class="ref">Ram_2,51.28</span></p>
         
         
         <p id="Ram_2,51.29">
            evaṃ vilapatīṃ dṛṣṭvā kausalyāṃ patitāṃ bhuvi <br />
            patiṃ cāvekṣya tāḥ sarvāḥ sasvaraṃ ruruduḥ striyaḥ //
             <span class="ref">Ram_2,51.29</span></p>
         
         
         <p id="Ram_2,51.30">
            tatas tam antaḥpuranādam utthitaṃ samīkṣya vṛddhās taruṇāś ca mānavāḥ <br />
            striyaś ca sarvā ruruduḥ samantataḥ puraṃ tadāsīt punar eva saṃkulam //
             <span class="ref">Ram_2,51.30</span></p>
         
         
         
         
         
         <p id="Ram_2,52.1">
            pratyāśvasto yadā rājā mohāt pratyāgataḥ punaḥ <br />
            athājuhāva taṃ sūtaṃ rāmavṛttāntakāraṇāt //
             <span class="ref">Ram_2,52.1</span></p>
         
         
         <p id="Ram_2,52.2">
            vṛddhaṃ paramasaṃtaptaṃ navagraham iva dvipam <br />
            viniḥśvasantaṃ dhyāyantam asvastham iva kuñjaram //
             <span class="ref">Ram_2,52.2</span></p>
         
         
         <p id="Ram_2,52.3">
            rājā tu rajasā sūtaṃ dhvastāṅgaṃ samupasthitam <br />
            aśrupūrṇamukhaṃ dīnam uvāca paramārtavat //
             <span class="ref">Ram_2,52.3</span></p>
         
         
         <p id="Ram_2,52.4">
            kva nu vatsyati dharmātmā vṛkṣamūlam upāśritaḥ <br />
            so 'tyantasukhitaḥ sūta kim aśiṣyati rāghavaḥ <br />
            bhūmipālātmajo bhūmau śete katham anāthavat //
             <span class="ref">Ram_2,52.4</span></p>
         
         
         <p id="Ram_2,52.5">
            yaṃ yāntam anuyānti sma padātirathakuñjarāḥ <br />
            sa vatsyati kathaṃ rāmo vijanaṃ vanam āśritaḥ //
             <span class="ref">Ram_2,52.5</span></p>
         
         
         <p id="Ram_2,52.6">
            vyālair mṛgair ācaritaṃ kṛṣṇasarpaniṣevitam <br />
            kathaṃ kumārau vaidehyā sārdhaṃ vanam upasthitau //
             <span class="ref">Ram_2,52.6</span></p>
         
         
         <p id="Ram_2,52.7">
            sukumāryā tapasvinyā sumantra saha sītayā <br />
            rājaputrau kathaṃ pādair avaruhya rathād gatau //
             <span class="ref">Ram_2,52.7</span></p>
         
         
         <p id="Ram_2,52.8">
            siddhārthaḥ khalu sūta tvaṃ yena dṛṣṭau mamātmajau <br />
            vanāntaṃ praviśantau tāv aśvināv iva mandaram //
             <span class="ref">Ram_2,52.8</span></p>
         
         
         <p id="Ram_2,52.9">
            kim uvāca vaco rāmaḥ kim uvāca ca lakṣmaṇaḥ <br />
            sumantra vanam āsādya kim uvāca ca maithilī <br />
            āsitaṃ śayitaṃ bhuktaṃ sūta rāmasya kīrtaya //
             <span class="ref">Ram_2,52.9</span></p>
         
         
         <p id="Ram_2,52.10">
            iti sūto narendreṇa coditaḥ sajjamānayā <br />
            uvāca vācā rājānaṃ sabāṣpaparirabdhayā //
             <span class="ref">Ram_2,52.10</span></p>
         
         
         <p id="Ram_2,52.11">
            abravīn māṃ mahārāja dharmam evānupālayan <br />
            añjaliṃ rāghavaḥ kṛtvā śirasābhipraṇamya ca //
             <span class="ref">Ram_2,52.11</span></p>
         
         
         <p id="Ram_2,52.12">
            sūta madvacanāt tasya tātasya viditātmanaḥ <br />
            śirasā vandanīyasya vandyau pādau mahātmanaḥ //
             <span class="ref">Ram_2,52.12</span></p>
         
         
         <p id="Ram_2,52.13">
            sarvam antaḥpuraṃ vācyaṃ sūta madvacanāt tvayā <br />
            ārogyam aviśeṣeṇa yathārhaṃ cābhivādanam //
             <span class="ref">Ram_2,52.13</span></p>
         
         
         <p id="Ram_2,52.14">
            mātā ca mama kausalyā kuśalaṃ cābhivādanam <br />
            devi devasya pādau ca devavat paripālaya //
             <span class="ref">Ram_2,52.14</span></p>
         
         
         <p id="Ram_2,52.15">
            bharataḥ kuśalaṃ vācyo vācyo madvacanena ca <br />
            sarvāsv eva yathānyāyaṃ vṛttiṃ vartasva mātṛṣu //
             <span class="ref">Ram_2,52.15</span></p>
         
         
         <p id="Ram_2,52.16">
            vaktavyaś ca mahābāhur ikṣvākukulanandanaḥ <br />
            pitaraṃ yauvarājyastho rājyastham anupālaya //
             <span class="ref">Ram_2,52.16</span></p>
         
         
         <p id="Ram_2,52.17">
            ity evaṃ māṃ mahārāja bruvann eva mahāyaśāḥ <br />
            rāmo rājīvatāmrākṣo bhṛśam aśrūṇy avartayat //
             <span class="ref">Ram_2,52.17</span></p>
         
         
         <p id="Ram_2,52.18">
            lakṣmaṇas tu susaṃkruddho niḥśvasan vākyam abravīt <br />
            kenāyam aparādhena rājaputro vivāsitaḥ //
             <span class="ref">Ram_2,52.18</span></p>
         
         
         <p id="Ram_2,52.19">
            yadi pravrājito rāmo lobhakāraṇakāritam <br />
            varadānanimittaṃ vā sarvathā duṣkṛtaṃ kṛtam <br />
            rāmasya tu parityāge na hetum upalakṣaye //
             <span class="ref">Ram_2,52.19</span></p>
         
         
         <p id="Ram_2,52.20">
            asamīkṣya samārabdhaṃ viruddhaṃ buddhilāghavāt <br />
            janayiṣyati saṃkrośaṃ rāghavasya vivāsanam //
             <span class="ref">Ram_2,52.20</span></p>
         
         
         <p id="Ram_2,52.21">
            ahaṃ tāvan mahārāje pitṛtvaṃ nopalakṣaye <br />
            bhrātā bhartā ca bandhuś ca pitā ca mama rāghavaḥ //
             <span class="ref">Ram_2,52.21</span></p>
         
         
         <p id="Ram_2,52.22">
            sarvalokapriyaṃ tyaktvā sarvalokahite ratam <br />
            sarvaloko 'nurajyeta kathaṃ tvānena karmaṇā //
             <span class="ref">Ram_2,52.22</span></p>
         
         
         <p id="Ram_2,52.23">
            jānakī tu mahārāja niḥśvasantī tapasvinī <br />
            bhūtopahatacitteva viṣṭhitā vismṛtā sthitā //
             <span class="ref">Ram_2,52.23</span></p>
         
         
         <p id="Ram_2,52.24">
            adṛṣṭapūrvavyasanā rājaputrī yaśasvinī <br />
            tena duḥkhena rudatī naiva māṃ kiṃcid abravīt //
             <span class="ref">Ram_2,52.24</span></p>
         
         
         <p id="Ram_2,52.25">
            udvīkṣamāṇā bhartāraṃ mukhena pariśuṣyatā <br />
            mumoca sahasā bāṣpaṃ māṃ prayāntam udīkṣya sā //
             <span class="ref">Ram_2,52.25</span></p>
         
         
         <p id="Ram_2,52.26">
            tathaiva rāmo 'śrumukhaḥ kṛtāñjaliḥ sthito 'bhaval lakṣmaṇabāhupālitaḥ <br />
            tathaiva sītā rudatī tapasvinī nirīkṣate rājarathaṃ tathaiva mām //
             <span class="ref">Ram_2,52.26</span></p>
         
         
         
         
         
         <p id="Ram_2,53.1">
            mama tv aśvā nivṛttasya na prāvartanta vartmani <br />
            uṣṇam aśru vimuñcanto rāme samprasthite vanam //
             <span class="ref">Ram_2,53.1</span></p>
         
         
         <p id="Ram_2,53.2">
            ubhābhyāṃ rājaputrābhyām atha kṛtvāham añjalim <br />
            prasthito ratham āsthāya tad duḥkham api dhārayan //
             <span class="ref">Ram_2,53.2</span></p>
         
         
         <p id="Ram_2,53.3">
            guhena sārdhaṃ tatraiva sthito 'smi divasān bahūn <br />
            āśayā yadi māṃ rāmaḥ punaḥ śabdāpayed iti //
             <span class="ref">Ram_2,53.3</span></p>
         
         
         <p id="Ram_2,53.4">
            viṣaye te mahārāja rāmavyasanakarśitāḥ <br />
            api vṛkṣāḥ parimlānaḥ sapuṣpāṅkurakorakāḥ //
             <span class="ref">Ram_2,53.4</span></p>
         
         
         <p id="Ram_2,53.5">
            na ca sarpanti sattvāni vyālā na prasaranti ca <br />
            rāmaśokābhibhūtaṃ tan niṣkūjam abhavad vanam //
             <span class="ref">Ram_2,53.5</span></p>
         
         
         <p id="Ram_2,53.6">
            līnapuṣkarapattrāś ca narendra kaluṣodakāḥ <br />
            saṃtaptapadmāḥ padminyo līnamīnavihaṃgamāḥ //
             <span class="ref">Ram_2,53.6</span></p>
         
         
         <p id="Ram_2,53.7">
            jalajāni ca puṣpāṇi mālyāni sthalajāni ca <br />
            nādya bhānty alpagandhīni phalāni ca yathā puram //
             <span class="ref">Ram_2,53.7</span></p>
         
         
         <p id="Ram_2,53.8">
            praviśantam ayodhyāṃ māṃ na kaścid abhinandati <br />
            narā rāmam apaśyanto niḥśvasanti muhur muhuḥ //
             <span class="ref">Ram_2,53.8</span></p>
         
         
         <p id="Ram_2,53.9">
            harmyair vimānaiḥ prāsādair avekṣya ratham āgatam <br />
            hāhākārakṛtā nāryo rāmādarśanakarśitāḥ //
             <span class="ref">Ram_2,53.9</span></p>
         
         
         <p id="Ram_2,53.10">
            āyatair vimalair netrair aśruvegapariplutaiḥ <br />
            anyonyam abhivīkṣante vyaktam ārtatarāḥ striyaḥ //
             <span class="ref">Ram_2,53.10</span></p>
         
         
         <p id="Ram_2,53.11">
            nāmitrāṇāṃ na mitrāṇām udāsīnajanasya ca <br />
            aham ārtatayā kaṃcid viśeṣaṃ nopalakṣaye //
             <span class="ref">Ram_2,53.11</span></p>
         
         
         <p id="Ram_2,53.12">
            aprahṛṣṭamanuṣyā ca dīnanāgaturaṃgamā <br />
            ārtasvaraparimlānā viniḥśvasitaniḥsvanā //
             <span class="ref">Ram_2,53.12</span></p>
         
         
         <p id="Ram_2,53.13">
            nirānandā mahārāja rāmapravrājanāturā <br />
            kausalyā putrahīneva ayodhyā pratibhāti mā //
             <span class="ref">Ram_2,53.13</span></p>
         
         
         <p id="Ram_2,53.14">
            sūtasya vacanaṃ śrutvā vācā paramadīnayā <br />
            bāṣpopahatayā rājā taṃ sūtam idam abravīt //
             <span class="ref">Ram_2,53.14</span></p>
         
         
         <p id="Ram_2,53.15">
            kaikeyyā viniyuktena pāpābhijanabhāvayā <br />
            mayā na mantrakuśalair vṛddhaiḥ saha samarthitam //
             <span class="ref">Ram_2,53.15</span></p>
         
         
         <p id="Ram_2,53.16">
            na suhṛdbhir na cāmātyair mantrayitvā na naigamaiḥ <br />
            mayāyam arthaḥ sammohāt strīhetoḥ sahasā kṛtaḥ //
             <span class="ref">Ram_2,53.16</span></p>
         
         
         <p id="Ram_2,53.17">
            bhavitavyatayā nūnam idaṃ vā vyasanaṃ mahat <br />
            kulasyāsya vināśāya prāptaṃ sūta yadṛcchayā //
             <span class="ref">Ram_2,53.17</span></p>
         
         
         <p id="Ram_2,53.18">
            sūta yady asti te kiṃcin mayāpi sukṛtaṃ kṛtam <br />
            tvaṃ prāpayāśu māṃ rāmaṃ prāṇāḥ saṃtvarayanti mām //
             <span class="ref">Ram_2,53.18</span></p>
         
         
         <p id="Ram_2,53.19">
            yad yad yāpi mamaivājñā nivartayatu rāghavam <br />
            na śakṣyāmi vinā rāmaṃ muhūrtam api jīvitum //
             <span class="ref">Ram_2,53.19</span></p>
         
         
         <p id="Ram_2,53.20">
            atha vāpi mahābāhur gato dūraṃ bhaviṣyati <br />
            mām eva ratham āropya śīghraṃ rāmāya darśaya //
             <span class="ref">Ram_2,53.20</span></p>
         
         
         <p id="Ram_2,53.21">
            vṛttadaṃṣṭro maheṣvāsaḥ kvāsau lakṣmaṇapūrvajaḥ <br />
            yadi jīvāmi sādhv enaṃ paśyeyaṃ saha sītayā //
             <span class="ref">Ram_2,53.21</span></p>
         
         
         <p id="Ram_2,53.22">
            lohitākṣaṃ mahābāhum āmuktamaṇikuṇḍalam <br />
            rāmaṃ yadi na paśyāmi gamiṣyāmi yamakṣayam //
             <span class="ref">Ram_2,53.22</span></p>
         
         
         <p id="Ram_2,53.23">
            ato nu kiṃ duḥkhataraṃ yo 'ham ikṣvākunandanam <br />
            imām avasthām āpanno neha paśyāmi rāghavam //
             <span class="ref">Ram_2,53.23</span></p>
         
         
         <p id="Ram_2,53.24">
            hā rāma rāmānuja hā hā vaidehi tapasvini <br />
            na māṃ jānīta duḥkhena mriyamāṇam anāthavat <br />
            dustaro jīvatā devi mayāyaṃ śokasāgaraḥ //
             <span class="ref">Ram_2,53.24</span></p>
         
         
         <p id="Ram_2,53.25">
            aśobhanaṃ yo 'ham ihādya rāghavaṃ didṛkṣamāṇo na labhe salakṣmaṇam <br />
            itīva rājā vilapan mahāyaśāḥ papāta tūrṇaṃ śayane sa mūrchitaḥ //
             <span class="ref">Ram_2,53.25</span></p>
         
         
         <p id="Ram_2,53.26">
            iti vilapati pārthive pranaṣṭe karuṇataraṃ dviguṇaṃ ca rāmahetoḥ <br />
            vacanam anuniśamya tasya devī bhayam agamat punar eva rāmamātā //
             <span class="ref">Ram_2,53.26</span></p>
         
         
         
         
         
         <p id="Ram_2,54.1">
            tato bhūtopasṛṣṭeva vepamānā punaḥ punaḥ <br />
            dharaṇyāṃ gatasattveva kausalyā sūtam abravīt //
             <span class="ref">Ram_2,54.1</span></p>
         
         
         <p id="Ram_2,54.2">
            naya māṃ yatra kākutsthaḥ sītā yatra ca lakṣmaṇaḥ <br />
            tān vinā kṣaṇam apy atra jīvituṃ notsahe hy aham //
             <span class="ref">Ram_2,54.2</span></p>
         
         
         <p id="Ram_2,54.3">
            nivartaya rathaṃ śīghraṃ daṇḍakān naya mām api <br />
            atha tān nānugacchāmi gamiṣyāmi yamakṣayam //
             <span class="ref">Ram_2,54.3</span></p>
         
         
         <p id="Ram_2,54.4">
            bāṣpavegopahatayā sa vācā sajjamānayā <br />
            idam āśvāsayan devīṃ sūtaḥ prāñjalir abravīt //
             <span class="ref">Ram_2,54.4</span></p>
         
         
         <p id="Ram_2,54.5">
            tyaja śokaṃ ca mohaṃ ca sambhramaṃ duḥkhajaṃ tathā <br />
            vyavadhūya ca saṃtāpaṃ vane vatsyati rāghavaḥ //
             <span class="ref">Ram_2,54.5</span></p>
         
         
         <p id="Ram_2,54.6">
            lakṣmaṇaś cāpi rāmasya pādau paricaran vane <br />
            ārādhayati dharmajñaḥ paralokaṃ jitendriyaḥ //
             <span class="ref">Ram_2,54.6</span></p>
         
         
         <p id="Ram_2,54.7">
            vijane 'pi vane sītā vāsaṃ prāpya gṛheṣv iva <br />
            visrambhaṃ labhate 'bhītā rāme saṃnyastamānasā //
             <span class="ref">Ram_2,54.7</span></p>
         
         
         <p id="Ram_2,54.8">
            nāsyā dainyaṃ kṛtaṃ kiṃcit susūkṣmam api lakṣaye <br />
            uciteva pravāsānāṃ vaidehī pratibhāti mā //
             <span class="ref">Ram_2,54.8</span></p>
         
         
         <p id="Ram_2,54.9">
            nagaropavanaṃ gatvā yathā sma ramate purā <br />
            tathaiva ramate sītā nirjaneṣu vaneṣv api //
             <span class="ref">Ram_2,54.9</span></p>
         
         
         <p id="Ram_2,54.10">
            bāleva ramate sītā bālacandranibhānanā <br />
            rāmā rāme hy adhīnātmā vijane 'pi vane satī //
             <span class="ref">Ram_2,54.10</span></p>
         
         
         <p id="Ram_2,54.11">
            tadgataṃ hṛdayaṃ hy asyās tadadhīnaṃ ca jīvitam <br />
            ayodhyāpi bhavet tasyā rāmahīnā tathā vanam //
             <span class="ref">Ram_2,54.11</span></p>
         
         
         <p id="Ram_2,54.12">
            pathi pṛcchati vaidehī grāmāṃś ca nagarāṇi ca <br />
            gatiṃ dṛṣṭvā nadīnāṃ ca pādapān vividhān api //
             <span class="ref">Ram_2,54.12</span></p>
         
         
         <p id="Ram_2,54.13">
            adhvanā vātavegena sambhrameṇātapena ca <br />
            na hi gacchati vaidehyāś candrāṃśusadṛśī prabhā //
             <span class="ref">Ram_2,54.13</span></p>
         
         
         <p id="Ram_2,54.14">
            sadṛśaṃ śatapattrasya pūrṇacandropamaprabham <br />
            vadanaṃ tadvadānyāyā vaidehyā na vikampate //
             <span class="ref">Ram_2,54.14</span></p>
         
         
         <p id="Ram_2,54.15">
            alaktarasaraktābhāv alaktarasavarjitau <br />
            adyāpi caraṇau tasyāḥ padmakośasamaprabhau //
             <span class="ref">Ram_2,54.15</span></p>
         
         
         <p id="Ram_2,54.16">
            nūpurodghuṣṭaheleva khelaṃ gacchati bhāminī <br />
            idānīm api vaidehī tadrāgā nyastabhūṣaṇā //
             <span class="ref">Ram_2,54.16</span></p>
         
         
         <p id="Ram_2,54.17">
            gajaṃ vā vīkṣya siṃhaṃ vā vyāghraṃ vā vanam āśritā <br />
            nāhārayati saṃtrāsaṃ bāhū rāmasya saṃśritā //
             <span class="ref">Ram_2,54.17</span></p>
         
         
         <p id="Ram_2,54.18">
            na śocyās te na cātmā te śocyo nāpi janādhipaḥ <br />
            idaṃ hi caritaṃ loke pratiṣṭhāsyati śāśvatam //
             <span class="ref">Ram_2,54.18</span></p>
         
         
         <p id="Ram_2,54.19">
            vidhūya śokaṃ parihṛṣṭamānasā maharṣiyāte pathi suvyavasthitāḥ <br />
            vane ratā vanyaphalāśanāḥ pituḥ śubhāṃ pratijñāṃ paripālayanti te //
             <span class="ref">Ram_2,54.19</span></p>
         
         
         <p id="Ram_2,54.20">
            tathāpi sūtena suyuktavādinā nivāryamāṇā sutaśokakarśitā <br />
            na caiva devī virarāma kūjitāt priyeti putreti ca rāghaveti ca //
             <span class="ref">Ram_2,54.20</span></p>
         
         
         
         
         
         <p id="Ram_2,55.1">
            vanaṃ gate dharmapare rāme ramayatāṃ vare <br />
            kausalyā rudatī svārtā bhartāram idam abravīt //
             <span class="ref">Ram_2,55.1</span></p>
         
         
         <p id="Ram_2,55.2">
            yadyapi triṣu lokeṣu prathitaṃ te mahad yaśaḥ <br />
            sānukrośo vadānyaś ca priyavādī ca rāghavaḥ //
             <span class="ref">Ram_2,55.2</span></p>
         
         
         <p id="Ram_2,55.3">
            kathaṃ naravaraśreṣṭha putrau tau saha sītayā <br />
            duḥkhitau sukhasaṃvṛddhau vane duḥkhaṃ sahiṣyataḥ //
             <span class="ref">Ram_2,55.3</span></p>
         
         
         <p id="Ram_2,55.4">
            sā nūnaṃ taruṇī śyāmā sukumārī sukhocitā <br />
            katham uṣṇaṃ ca śītaṃ ca maithilī prasahiṣyate //
             <span class="ref">Ram_2,55.4</span></p>
         
         
         <p id="Ram_2,55.5">
            bhuktvāśanaṃ viśālākṣī sūpadaṃśānvitaṃ śubham <br />
            vanyaṃ naivāram āhāraṃ kathaṃ sītopabhokṣyate //
             <span class="ref">Ram_2,55.5</span></p>
         
         
         <p id="Ram_2,55.6">
            gītavāditranirghoṣaṃ śrutvā śubham aninditā <br />
            kathaṃ kravyādasiṃhānāṃ śabdaṃ śroṣyaty aśobhanam //
             <span class="ref">Ram_2,55.6</span></p>
         
         
         <p id="Ram_2,55.7">
            mahendradhvajasaṃkāśaḥ kva nu śete mahābhujaḥ <br />
            bhujaṃ parighasaṃkāśam upadhāya mahābalaḥ //
             <span class="ref">Ram_2,55.7</span></p>
         
         
         <p id="Ram_2,55.8">
            padmavarṇaṃ sukeśāntaṃ padmaniḥśvāsam uttamam <br />
            kadā drakṣyāmi rāmasya vadanaṃ puṣkarekṣaṇam //
             <span class="ref">Ram_2,55.8</span></p>
         
         
         <p id="Ram_2,55.9">
            vajrasāramayaṃ nūnaṃ hṛdayaṃ me na saṃśayaḥ <br />
            apaśyantyā na taṃ yad vai phalatīdaṃ sahasradhā //
             <span class="ref">Ram_2,55.9</span></p>
         
         
         <p id="Ram_2,55.10">
            yadi pañcadaśe varṣe rāghavaḥ punar eṣyati <br />
            jahyād rājyaṃ ca kośaṃ ca bharatenopabhokṣyate //
             <span class="ref">Ram_2,55.10</span></p>
         
         
         <p id="Ram_2,55.11">
            evaṃ kanīyasā bhrātrā bhuktaṃ rājyaṃ viśāṃ pate <br />
            bhrātā jyeṣṭho variṣṭhaś ca kimarthaṃ nāvamaṃsyate //
             <span class="ref">Ram_2,55.11</span></p>
         
         
         <p id="Ram_2,55.12">
            na pareṇāhṛtaṃ bhakṣyaṃ vyāghraḥ khāditum icchati <br />
            evam eva naravyāghraḥ paralīḍhaṃ na maṃsyate //
             <span class="ref">Ram_2,55.12</span></p>
         
         
         <p id="Ram_2,55.13">
            havir ājyaṃ puroḍāśāḥ kuśā yūpāś ca khādirāḥ <br />
            naitāni yātayāmāni kurvanti punar adhvare //
             <span class="ref">Ram_2,55.13</span></p>
         
         
         <p id="Ram_2,55.14">
            tathā hy āttam idaṃ rājyaṃ hṛtasārāṃ surām iva <br />
            nābhimantum alaṃ rāmo naṣṭasomam ivādhvaram //
             <span class="ref">Ram_2,55.14</span></p>
         
         
         <p id="Ram_2,55.15">
            naivaṃvidham asatkāraṃ rāghavo marṣayiṣyati <br />
            balavān iva śārdūlo vāladher abhimarśanam //
             <span class="ref">Ram_2,55.15</span></p>
         
         
         <p id="Ram_2,55.16">
            sa tādṛśaḥ siṃhabalo vṛṣabhākṣo nararṣabhaḥ <br />
            svayam eva hataḥ pitrā jalajenātmajo yathā //
             <span class="ref">Ram_2,55.16</span></p>
         
         
         <p id="Ram_2,55.17">
            dvijāticarito dharmaḥ śāstradṛṣṭaḥ sanātanaḥ <br />
            yadi te dharmanirate tvayā putre vivāsite //
             <span class="ref">Ram_2,55.17</span></p>
         
         
         <p id="Ram_2,55.18">
            gatir ekā patir nāryā dvitīyā gatir ātmajaḥ <br />
            tṛtīyā jñātayo rājaṃś caturthī neha vidyate //
             <span class="ref">Ram_2,55.18</span></p>
         
         
         <p id="Ram_2,55.19">
            tatra tvaṃ caiva me nāsti rāmaś ca vanam āśritaḥ <br />
            na vanaṃ gantum icchāmi sarvathā hi hatā tvayā //
             <span class="ref">Ram_2,55.19</span></p>
         
         
         <p id="Ram_2,55.20">
            hataṃ tvayā rājyam idaṃ sarāṣṭraṃ hatas tathātmā saha mantribhiś ca <br />
            hatā saputrāsmi hatāś ca paurāḥ sutaś ca bhāryā ca tava prahṛṣṭau //
             <span class="ref">Ram_2,55.20</span></p>
         
         
         <p id="Ram_2,55.21">
            imāṃ giraṃ dāruṇaśabdasaṃśritāṃ niśamya rājāpi mumoha duḥkhitaḥ <br />
            tataḥ sa śokaṃ praviveśa pārthivaḥ svaduṣkṛtaṃ cāpi punas tadāsmarat //
             <span class="ref">Ram_2,55.21</span></p>
         
         
         
         
         
         <p id="Ram_2,56.1">
            evaṃ tu kruddhayā rājā rāmamātrā saśokayā <br />
            śrāvitaḥ paruṣaṃ vākyaṃ cintayāmāsa duḥkhitaḥ //
             <span class="ref">Ram_2,56.1</span></p>
         
         
         <p id="Ram_2,56.2">
            tasya cintayamānasya pratyabhāt karma duṣkṛtam <br />
            yad anena kṛtaṃ pūrvam ajñānāc chabdavedhinā //
             <span class="ref">Ram_2,56.2</span></p>
         
         
         <p id="Ram_2,56.3">
            amanās tena śokena rāmaśokena ca prabhuḥ <br />
            dahyamānas tu śokābhyāṃ kausalyām āha bhūpatiḥ //
             <span class="ref">Ram_2,56.3</span></p>
         
         
         <p id="Ram_2,56.4">
            prasādaye tvāṃ kausalye racito 'yaṃ mayāñjaliḥ <br />
            vatsalā cānṛśaṃsā ca tvaṃ hi nityaṃ pareṣv api //
             <span class="ref">Ram_2,56.4</span></p>
         
         
         <p id="Ram_2,56.5">
            bhartā tu khalu nārīṇāṃ guṇavān nirguṇo 'pi vā <br />
            dharmaṃ vimṛśamānānāṃ pratyakṣaṃ devi daivatam //
             <span class="ref">Ram_2,56.5</span></p>
         
         
         <p id="Ram_2,56.6">
            sā tvaṃ dharmaparā nityaṃ dṛṣṭalokaparāvarā <br />
            nārhase vipriyaṃ vaktuṃ duḥkhitāpi suduḥkhitam //
             <span class="ref">Ram_2,56.6</span></p>
         
         
         <p id="Ram_2,56.7">
            tad vākyaṃ karuṇaṃ rājñaḥ śrutvā dīnasya bhāṣitam <br />
            kausalyā vyasṛjad bāṣpaṃ praṇālīva navodakam //
             <span class="ref">Ram_2,56.7</span></p>
         
         
         <p id="Ram_2,56.8">
            sa mūrdhni baddhvā rudatī rājñaḥ padmam ivāñjalim <br />
            sambhramād abravīt trastā tvaramāṇākṣaraṃ vacaḥ //
             <span class="ref">Ram_2,56.8</span></p>
         
         
         <p id="Ram_2,56.9">
            prasīda śirasā yāce bhūmau nipatitāsmi te <br />
            yācitāsmi hatā deva hantavyāhaṃ na hi tvayā //
             <span class="ref">Ram_2,56.9</span></p>
         
         
         <p id="Ram_2,56.10">
            naiṣā hi sā strī bhavati ślāghanīyena dhīmatā <br />
            ubhayor lokayor vīra patyā yā saṃprasādyate //
             <span class="ref">Ram_2,56.10</span></p>
         
         
         <p id="Ram_2,56.11">
            jānāmi dharmaṃ dharmajña tvāṃ jāne satyavādinam <br />
            putraśokārtayā tat tu mayā kim api bhāṣitam //
             <span class="ref">Ram_2,56.11</span></p>
         
         
         <p id="Ram_2,56.12">
            śoko nāśayate dhairyaṃ śoko nāśayate śrutam <br />
            śoko nāśayate sarvaṃ nāsti śokasamo ripuḥ //
             <span class="ref">Ram_2,56.12</span></p>
         
         
         <p id="Ram_2,56.13">
            śayam āpatitaḥ soḍhuṃ praharo ripuhastataḥ <br />
            soḍhum āpatitaḥ śokaḥ susūkṣmo 'pi na śakyate //
             <span class="ref">Ram_2,56.13</span></p>
         
         
         <p id="Ram_2,56.14">
            vanavāsāya rāmasya pañcarātro 'dya gaṇyate <br />
            yaḥ śokahataharṣāyāḥ pañcavarṣopamo mama //
             <span class="ref">Ram_2,56.14</span></p>
         
         
         <p id="Ram_2,56.15">
            taṃ hi cintayamānāyāḥ śoko 'yaṃ hṛdi vardhate <br />
            adīnām iva vegena samudrasalilaṃ mahat //
             <span class="ref">Ram_2,56.15</span></p>
         
         
         <p id="Ram_2,56.16">
            evaṃ hi kathayantyās tu kausalyāyāḥ śubhaṃ vacaḥ <br />
            mandaraśmir abhūt suryo rajanī cābhyavartata //
             <span class="ref">Ram_2,56.16</span></p>
         
         
         <p id="Ram_2,56.17">
            atha prahlādito vākyair devyā kausalyayā nṛpaḥ <br />
            śokena ca samākrānto nidrāyā vaśam eyivān //
             <span class="ref">Ram_2,56.17</span></p>
         
         
         
         
         
         
         <p id="Ram_2,57.1">
            ratibuddho muhūrtena śokopahatacetanaḥ <br />
            atha rājā daśarathaḥ sa cintām abhyapadyata //
             <span class="ref">Ram_2,57.1</span></p>
         
         
         <p id="Ram_2,57.2">
            rāmalakṣmaṇayoś caiva vivāsād vāsavopamam <br />
            āviveśopasargas taṃ tamaḥ sūryam ivāsuram //
             <span class="ref">Ram_2,57.2</span></p>
         
         
         <p id="Ram_2,57.3">
            sa rājā rajanīṃ ṣaṣṭhīṃ rāme pravrajite vanam <br />
            ardharātre daśarathaḥ saṃsmaran duṣkṛtaṃ kṛtam <br />
            kausalyāṃ putraśokārtām idaṃ vacanam abravīt //
             <span class="ref">Ram_2,57.3</span></p>
         
         
         <p id="Ram_2,57.4">
            yad ācarati kalyāṇi śubhaṃ vā yadi vāśubham <br />
            tad eva labhate bhadre kartā karmajam ātmanaḥ //
             <span class="ref">Ram_2,57.4</span></p>
         
         
         <p id="Ram_2,57.5">
            gurulāghavam arthānām ārambhe karmaṇāṃ phalam <br />
            doṣaṃ vā yo na jānāti sa bāla iti hocyate //
             <span class="ref">Ram_2,57.5</span></p>
         
         
         <p id="Ram_2,57.6">
            kaścid āmravaṇaṃ chittvā palāśāṃś ca niṣiñcati <br />
            puṣpaṃ dṛṣṭvā phale gṛdhnuḥ sa śocati phalāgame //
             <span class="ref">Ram_2,57.6</span></p>
         
         
         <p id="Ram_2,57.7">
            so 'ham āmravaṇaṃ chittvā palāśāṃś ca nyaṣecayam <br />
            rāmaṃ phalāgame tyaktvā paścāc chocāmi durmatiḥ //
             <span class="ref">Ram_2,57.7</span></p>
         
         
         <p id="Ram_2,57.8">
            labdhaśabdena kausalye kumāreṇa dhanuṣmatā <br />
            kumāraḥ śabdavedhīti mayā pāpam idaṃ kṛtam <br />
            tad idaṃ me 'nusaṃprāptaṃ devi duḥkhaṃ svayaṃ kṛtam //
             <span class="ref">Ram_2,57.8</span></p>
         
         
         <p id="Ram_2,57.9">
            sammohād iha bālena yathā syād bhakṣitaṃ viṣam <br />
            evaṃ mamāpy avijñātaṃ śabdavedhyamayaṃ phalam //
             <span class="ref">Ram_2,57.9</span></p>
         
         
         <p id="Ram_2,57.10">
            devy anūḍhā tvam abhavo yuvarājo bhavāmy aham <br />
            tataḥ prāvṛḍ anuprāptā madakāmavivardhinī //
             <span class="ref">Ram_2,57.10</span></p>
         
         
         <p id="Ram_2,57.11">
            upāsya hi rasān bhaumāṃs taptvā ca jagad aṃśubhiḥ <br />
            paretācaritāṃ bhīmāṃ ravir āviśate diśam //
             <span class="ref">Ram_2,57.11</span></p>
         
         
         <p id="Ram_2,57.12">
            uṣṇam antardadhe sadyaḥ snigdhā dadṛśire ghanāḥ <br />
            tato jahṛṣire sarve bhekasāraṅgabarhiṇaḥ //
             <span class="ref">Ram_2,57.12</span></p>
         
         
         <p id="Ram_2,57.13">
            patitenāmbhasā channaḥ patamānena cāsakṛt <br />
            ābabhau mattasāraṅgas toyarāśir ivācalaḥ //
             <span class="ref">Ram_2,57.13</span></p>
         
         
         <p id="Ram_2,57.14">
            tasminn atisukhe kāle dhanuṣmān iṣumān rathī <br />
            vyāyāmakṛtasaṃkalpaḥ sarayūm anvagāṃ nadīm //
             <span class="ref">Ram_2,57.14</span></p>
         
         
         <p id="Ram_2,57.15">
            nipāne mahiṣaṃ rātrau gajaṃ vābhyāgataṃ nadīm <br />
            anyaṃ vā śvāpadaṃ kaṃcij jighāṃsur ajitendriyaḥ //
             <span class="ref">Ram_2,57.15</span></p>
         
         
         <p id="Ram_2,57.16">
            athāndhakāre tv aśrauṣaṃ jale kumbhasya pūryataḥ <br />
            acakṣur viṣaye ghoṣaṃ vāraṇasyeva nardataḥ //
             <span class="ref">Ram_2,57.16</span></p>
         
         
         <p id="Ram_2,57.17">
            tato 'haṃ śaram uddhṛtya dīptam āśīviṣopamam <br />
            amuñcaṃ niśitaṃ bāṇam aham āśīviṣopamam //
             <span class="ref">Ram_2,57.17</span></p>
         
         
         <p id="Ram_2,57.18">
            tatra vāg uṣasi vyaktā prādurāsīd vanaukasaḥ <br />
            hā heti patatas toye vāg abhūt tatra mānuṣī <br />
            katham asmadvidhe śastraṃ nipatet tu tapasvini //
             <span class="ref">Ram_2,57.18</span></p>
         
         
         <p id="Ram_2,57.19">
            praviviktāṃ nadīṃ rātrāv udāhāro 'ham āgataḥ <br />
            iṣuṇābhihataḥ kena kasya vā kiṃ kṛtaṃ mayā //
             <span class="ref">Ram_2,57.19</span></p>
         
         
         <p id="Ram_2,57.20">
            ṛṣer hi nyastadaṇḍasya vane vanyena jīvataḥ <br />
            kathaṃ nu śastreṇa vadho madvidhasya vidhīyate //
             <span class="ref">Ram_2,57.20</span></p>
         
         
         <p id="Ram_2,57.21">
            jaṭābhāradharasyaiva valkalājinavāsasaḥ <br />
            ko vadhena mamārthī syāt kiṃ vāsyāpakṛtaṃ mayā //
             <span class="ref">Ram_2,57.21</span></p>
         
         
         <p id="Ram_2,57.22">
            evaṃ niṣphalam ārabdhaṃ kevalānarthasaṃhitam <br />
            na kaścit sādhu manyeta yathaiva gurutalpagam //
             <span class="ref">Ram_2,57.22</span></p>
         
         
         <p id="Ram_2,57.23">
            nemaṃ tathānuśocāmi jīvitakṣayam ātmanaḥ <br />
            mātaraṃ pitaraṃ cobhāv anuśocāmi madvidhe //
             <span class="ref">Ram_2,57.23</span></p>
         
         
         <p id="Ram_2,57.24">
            tad etan mithunaṃ vṛddhaṃ cirakālabhṛtaṃ mayā <br />
            mayi pañcatvam āpanne kāṃ vṛttiṃ vartayiṣyati //
             <span class="ref">Ram_2,57.24</span></p>
         
         
         <p id="Ram_2,57.25">
            vṛddhau ca mātāpitarāv ahaṃ caikeṣuṇā hataḥ <br />
            kena sma nihatāḥ sarve subālenākṛtātmanā //
             <span class="ref">Ram_2,57.25</span></p>
         
         
         <p id="Ram_2,57.26">
            tāṃ giraṃ karuṇāṃ śrutvā mama dharmānukāṅkṣiṇaḥ <br />
            karābhyāṃ saśaraṃ cāpaṃ vyathitasyāpatad bhuvi //
             <span class="ref">Ram_2,57.26</span></p>
         
         
         <p id="Ram_2,57.27">
            taṃ deśam aham āgamya dīnasattvaḥ sudurmanāḥ <br />
            apaśyam iṣuṇā tīre sarayvās tāpasaṃ hatam //
             <span class="ref">Ram_2,57.27</span></p>
         
         
         <p id="Ram_2,57.28">
            sa mām udvīkṣya netrābhyāṃ trastam asvasthacetasam <br />
            ity uvāca vacaḥ krūraṃ didhakṣann iva tejasā //
             <span class="ref">Ram_2,57.28</span></p>
         
         
         <p id="Ram_2,57.29">
            kiṃ tavāpakṛtaṃ rājan vane nivasatā mayā <br />
            jihīrṣur ambho gurvarthaṃ yad ahaṃ tāḍitas tvayā //
             <span class="ref">Ram_2,57.29</span></p>
         
         
         <p id="Ram_2,57.30">
            ekena khalu bāṇena marmaṇy abhihate mayi <br />
            dvāv andhau nihatau vṛddhau mātā janayitā ca me //
             <span class="ref">Ram_2,57.30</span></p>
         
         
         <p id="Ram_2,57.31">
            tau nūnaṃ durbalāv andhau matpratīkṣau pipāsitau <br />
            ciram āśākṛtāṃ tṛṣṇāṃ kaṣṭāṃ saṃdhārayiṣyataḥ //
             <span class="ref">Ram_2,57.31</span></p>
         
         
         <p id="Ram_2,57.32">
            na nūnaṃ tapaso vāsti phalayogaḥ śrutasya vā <br />
            pitā yan māṃ na jānāti śayānaṃ patitaṃ bhuvi //
             <span class="ref">Ram_2,57.32</span></p>
         
         
         <p id="Ram_2,57.33">
            jānann api ca kiṃ kuryād aśaktir aparikramaḥ <br />
            bhidyamānam ivāśaktas trātum anyo nago nagam //
             <span class="ref">Ram_2,57.33</span></p>
         
         
         <p id="Ram_2,57.34">
            pitus tvam eva me gatvā śīghram ācakṣva rāghava <br />
            na tvām anudahet kruddho vanaṃ vahnir ivaidhitaḥ //
             <span class="ref">Ram_2,57.34</span></p>
         
         
         <p id="Ram_2,57.35">
            iyam ekapadī rājan yato me pitur āśramaḥ <br />
            taṃ prasādaya gatvā tvaṃ na tvāṃ sa kupitaḥ śapet //
             <span class="ref">Ram_2,57.35</span></p>
         
         
         <p id="Ram_2,57.36">
            viśalyaṃ kuru māṃ rājan marma me niśitaḥ śaraḥ <br />
            ruṇaddhi mṛdu sotsedhaṃ tīram amburayo yathā //
             <span class="ref">Ram_2,57.36</span></p>
         
         
         <p id="Ram_2,57.37">
            na dvijātir ahaṃ rājan mā bhūt te manaso vyathā <br />
            śūdrāyām asmi vaiśyena jāto janapadādhipa //
             <span class="ref">Ram_2,57.37</span></p>
         
         
         <p id="Ram_2,57.38">
            itīva vadataḥ kṛcchrād bāṇābhihatamarmaṇaḥ <br />
            tasya tv ānamyamānasya taṃ bāṇam aham uddharam //
             <span class="ref">Ram_2,57.38</span></p>
         
         
         <p id="Ram_2,57.39">
            jalārdragātraṃ tu vilapya kṛcchrān marmavraṇaṃ saṃtatam ucchvasantam <br />
            tataḥ sarayvāṃ tam ahaṃ śayānaṃ samīkṣya bhadre subhṛśaṃ viṣaṇṇaḥ //
             <span class="ref">Ram_2,57.39</span></p>
         
         
         
         
         
         <p id="Ram_2,58.1">
            tad ajñānān mahat pāpaṃ kṛtvā saṃkulitendriyaḥ <br />
            ekas tv acintayaṃ buddhyā kathaṃ nu sukṛtaṃ bhavet //
             <span class="ref">Ram_2,58.1</span></p>
         
         
         <p id="Ram_2,58.2">
            tatas taṃ ghaṭam ādāya pūrṇaṃ paramavāriṇā <br />
            āśramaṃ tam ahaṃ prāpya yathākhyātapathaṃ gataḥ //
             <span class="ref">Ram_2,58.2</span></p>
         
         
         <p id="Ram_2,58.3">
            tatrāhaṃ durbalāv andhau vṛddhāv apariṇāyakau <br />
            apaśyaṃ tasya pitarau lūnapakṣāv iva dvijau //
             <span class="ref">Ram_2,58.3</span></p>
         
         
         <p id="Ram_2,58.4">
            tannimittābhir āsīnau kathābhir aparikramau <br />
            tām āśāṃ matkṛte hīnāv udāsīnāv anāthavat //
             <span class="ref">Ram_2,58.4</span></p>
         
         
         <p id="Ram_2,58.5">
            padaśabdaṃ tu me śrutvā munir vākyam abhāṣata <br />
            kiṃ cirāyasi me putra pānīyaṃ kṣipram ānaya //
             <span class="ref">Ram_2,58.5</span></p>
         
         
         <p id="Ram_2,58.6">
            yannimittam idaṃ tāta salile krīḍitaṃ tvayā <br />
            utkaṇṭhitā te māteyaṃ praviśa kṣipram āśramam //
             <span class="ref">Ram_2,58.6</span></p>
         
         
         <p id="Ram_2,58.7">
            yad vyalīkaṃ kṛtaṃ putra mātrā te yadi vā mayā <br />
            na tan manasi kartavyaṃ tvayā tāta tapasvinā //
             <span class="ref">Ram_2,58.7</span></p>
         
         
         <p id="Ram_2,58.8">
            tvaṃ gatis tv agatīnāṃ ca cakṣus tvaṃ hīnacakṣuṣām <br />
            samāsaktās tvayi prāṇāḥ kiṃcin nau nābhibhāṣase //
             <span class="ref">Ram_2,58.8</span></p>
         
         
         <p id="Ram_2,58.9">
            munim avyaktayā vācā tam ahaṃ sajjamānayā <br />
            hīnavyañjanayā prekṣya bhīto bhīta ivābruvam //
             <span class="ref">Ram_2,58.9</span></p>
         
         
         <p id="Ram_2,58.10">
            manasaḥ karma ceṣṭābhir abhisaṃstabhya vāgbalam <br />
            ācacakṣe tv ahaṃ tasmai putravyasanajaṃ bhayam //
             <span class="ref">Ram_2,58.10</span></p>
         
         
         <p id="Ram_2,58.11">
            kṣatriyo 'haṃ daśaratho nāhaṃ putro mahātmanaḥ <br />
            sajjanāvamataṃ duḥkham idaṃ prāptaṃ svakarmajam //
             <span class="ref">Ram_2,58.11</span></p>
         
         
         <p id="Ram_2,58.12">
            bhagavaṃś cāpahasto 'haṃ sarayūtīram āgataḥ <br />
            jighāṃsuḥ śvāpadaṃ kiṃcin nipāne vāgataṃ gajam //
             <span class="ref">Ram_2,58.12</span></p>
         
         
         <p id="Ram_2,58.13">
            tatra śruto mayā śabdo jale kumbhasya pūryataḥ <br />
            dvipo 'yam iti matvā hi bāṇenābhihato mayā //
             <span class="ref">Ram_2,58.13</span></p>
         
         
         <p id="Ram_2,58.14">
            gatvā nadyās tatas tīram apaśyam iṣuṇā hṛdi <br />
            vinirbhinnaṃ gataprāṇaṃ śayānaṃ bhuvi tāpasam //
             <span class="ref">Ram_2,58.14</span></p>
         
         
         <p id="Ram_2,58.15">
            bhagavañ śabdam ālakṣya mayā gajajighāṃsunā <br />
            visṛṣṭo 'mbhasi nārācas tena te nihataḥ sutaḥ //
             <span class="ref">Ram_2,58.15</span></p>
         
         
         <p id="Ram_2,58.16">
            sa coddhṛtena bāṇena tatraiva svargam āsthitaḥ <br />
            bhagavantāv ubhau śocann andhāv iti vilapya ca //
             <span class="ref">Ram_2,58.16</span></p>
         
         
         <p id="Ram_2,58.17">
            ajñānād bhavataḥ putraḥ sahasābhihato mayā <br />
            śeṣam evaṃgate yat syāt tat prasīdatu me muniḥ //
             <span class="ref">Ram_2,58.17</span></p>
         
         
         <p id="Ram_2,58.18">
            sa tac chrutvā vacaḥ krūraṃ niḥśvasañ śokakarśitaḥ <br />
            mām uvāca mahātejāḥ kṛtāñjalim upasthitam //
             <span class="ref">Ram_2,58.18</span></p>
         
         
         <p id="Ram_2,58.19">
            yady etad aśubhaṃ karma na sma me kathayeḥ svayam <br />
            phalen mūrdhā sma te rājan sadyaḥ śatasahasradhā //
             <span class="ref">Ram_2,58.19</span></p>
         
         
         <p id="Ram_2,58.20">
            kṣatriyeṇa vadho rājan vānaprasthe viśeṣataḥ <br />
            jñānapūrvaṃ kṛtaḥ sthānāc cyāvayed api vajriṇam //
             <span class="ref">Ram_2,58.20</span></p>
         
         
         <p id="Ram_2,58.21">
            ajñānāddhi kṛtaṃ yasmād idaṃ tenaiva jīvasi <br />
            api hy adya kulaṃ na syād rāghavāṇāṃ kuto bhavān //
             <span class="ref">Ram_2,58.21</span></p>
         
         
         <p id="Ram_2,58.22">
            naya nau nṛpa taṃ deśam iti māṃ cābhyabhāṣata <br />
            adya taṃ draṣṭum icchāvaḥ putraṃ paścimadarśanam //
             <span class="ref">Ram_2,58.22</span></p>
         
         
         <p id="Ram_2,58.23">
            rudhireṇāvasitāṅgaṃ prakīrṇājinavāsasam <br />
            śayānaṃ bhuvi niḥsaṃjñaṃ dharmarājavaśaṃ gatam //
             <span class="ref">Ram_2,58.23</span></p>
         
         
         <p id="Ram_2,58.24">
            athāham ekas taṃ deśaṃ nītvā tau bhṛśaduḥkhitau <br />
            asparśayam ahaṃ putraṃ taṃ muniṃ saha bhāryayā //
             <span class="ref">Ram_2,58.24</span></p>
         
         
         <p id="Ram_2,58.25">
            tau putram ātmanaḥ spṛṣṭvā tam āsādya tapasvinau <br />
            nipetatuḥ śarīre 'sya pitā cāsyedam abravīt //
             <span class="ref">Ram_2,58.25</span></p>
         
         
         <p id="Ram_2,58.26">
            na nv ahaṃ te priyaḥ putra mātaraṃ paśya dhārmika <br />
            kiṃ nu nāliṅgase putra sukumāra vaco vada //
             <span class="ref">Ram_2,58.26</span></p>
         
         
         <p id="Ram_2,58.27">
            kasya vāpararātre 'haṃ śroṣyāmi hṛdayaṃgamam <br />
            adhīyānasya madhuraṃ śāstraṃ vānyad viśeṣataḥ //
             <span class="ref">Ram_2,58.27</span></p>
         
         
         <p id="Ram_2,58.28">
            ko māṃ saṃdhyām upāsyaiva snātvā hutahutāśanaḥ <br />
            ślāghayiṣyaty upāsīnaḥ putraśokabhayārditam //
             <span class="ref">Ram_2,58.28</span></p>
         
         
         <p id="Ram_2,58.29">
            kandamūlaphalaṃ hṛtvā ko māṃ priyam ivātithim <br />
            bhojayiṣyaty akarmaṇyam apragraham anāyakam //
             <span class="ref">Ram_2,58.29</span></p>
         
         
         <p id="Ram_2,58.30">
            imām andhāṃ ca vṛddhāṃ ca mātaraṃ te tapasvinīm <br />
            kathaṃ putra bhariṣyāmi kṛpaṇāṃ putragardhinīm //
             <span class="ref">Ram_2,58.30</span></p>
         
         
         <p id="Ram_2,58.31">
            tiṣṭha mā mā gamaḥ putra yamasya sadanaṃ prati <br />
            śvo mayā saha gantāsi jananyā ca samedhitaḥ //
             <span class="ref">Ram_2,58.31</span></p>
         
         
         <p id="Ram_2,58.32">
            ubhāv api ca śokārtāv anāthau kṛpaṇau vane <br />
            kṣipram eva gamiṣyāvas tvayā hīnau yamakṣayam //
             <span class="ref">Ram_2,58.32</span></p>
         
         
         <p id="Ram_2,58.33">
            tato vaivasvataṃ dṛṣṭvā taṃ pravakṣyāmi bhāratīm <br />
            kṣamatāṃ dharmarājo me bibhṛyāt pitarāv ayam //
             <span class="ref">Ram_2,58.33</span></p>
         
         
         <p id="Ram_2,58.34">
            apāpo 'si yathā putra nihataḥ pāpakarmaṇā <br />
            tena satyena gacchāśu ye lokāḥ śastrayodhinām //
             <span class="ref">Ram_2,58.34</span></p>
         
         
         <p id="Ram_2,58.35">
            yānti śūrā gatiṃ yāṃ ca saṃgrāmeṣv anivartinaḥ <br />
            hatās tv abhimukhāḥ putra gatiṃ tāṃ paramāṃ vraja //
             <span class="ref">Ram_2,58.35</span></p>
         
         
         <p id="Ram_2,58.36">
            yāṃ gatiṃ sagaraḥ śaibyo dilīpo janamejayaḥ <br />
            nahuṣo dhundhumāraś ca prāptās tāṃ gaccha putraka //
             <span class="ref">Ram_2,58.36</span></p>
         
         
         <p id="Ram_2,58.37">
            yā gatiḥ sarvasādhūnāṃ svādhyāyāt tapasā ca yā <br />
            bhūmidasyāhitāgneś ca ekapatnīvratasya ca //
             <span class="ref">Ram_2,58.37</span></p>
         
         
         <p id="Ram_2,58.38">
            gosahasrapradātṝṇāṃ yā yā gurubhṛtām api <br />
            dehanyāsakṛtāṃ yā ca tāṃ gatiṃ gaccha putraka <br />
            na hi tv asmin kule jāto gacchaty akuśalāṃ gatim //
             <span class="ref">Ram_2,58.38</span></p>
         
         
         <p id="Ram_2,58.39">
            evaṃ sa kṛpaṇaṃ tatra paryadevayatāsakṛt <br />
            tato 'smai kartum udakaṃ pravṛttaḥ saha bhāryayā //
             <span class="ref">Ram_2,58.39</span></p>
         
         
         <p id="Ram_2,58.40">
            sa tu divyena rūpeṇa muniputraḥ svakarmabhiḥ <br />
            āśvāsya ca muhūrtaṃ tu pitarau vākyam abravīt //
             <span class="ref">Ram_2,58.40</span></p>
         
         
         <p id="Ram_2,58.41">
            sthānam asmi mahat prāpto bhavatoḥ paricāraṇāt <br />
            bhavantāv api ca kṣipraṃ mama mūlam upaiṣyataḥ //
             <span class="ref">Ram_2,58.41</span></p>
         
         
         <p id="Ram_2,58.42">
            evam uktvā tu divyena vimānena vapuṣmatā <br />
            āruroha divaṃ kṣipraṃ muniputro jitendriyaḥ //
             <span class="ref">Ram_2,58.42</span></p>
         
         
         <p id="Ram_2,58.43">
            sa kṛtvā tūdakaṃ tūrṇaṃ tāpasaḥ saha bhāryayā <br />
            mām uvāca mahātejāḥ kṛtāñjalim upasthitam //
             <span class="ref">Ram_2,58.43</span></p>
         
         
         <p id="Ram_2,58.44">
            adyaiva jahi māṃ rājan maraṇe nāsti me vyathā <br />
            yac chareṇaikaputraṃ māṃ tvam akārṣīr aputrakam //
             <span class="ref">Ram_2,58.44</span></p>
         
         
         <p id="Ram_2,58.45">
            tvayā tu yad avijñānān nihato me sutaḥ śuciḥ <br />
            tena tvām abhiśapsyāmi suduḥkham atidāruṇam //
             <span class="ref">Ram_2,58.45</span></p>
         
         
         <p id="Ram_2,58.46">
            putravyasanajaṃ duḥkhaṃ yad etan mama sāmpratam <br />
            evaṃ tvaṃ putraśokena rājan kālaṃ kariṣyasi //
             <span class="ref">Ram_2,58.46</span></p>
         
         
         <p id="Ram_2,58.47">
            tasmān mām āgataṃ bhadre tasyodārasya tadvacaḥ <br />
            yad ahaṃ putraśokena saṃtyakṣyāmy adya jīvitam //
             <span class="ref">Ram_2,58.47</span></p>
         
         
         <p id="Ram_2,58.48">
            yadi māṃ saṃspṛśed rāmaḥ sakṛd adyālabheta vā <br />
            na tan me sadṛśaṃ devi yan mayā rāghave kṛtam //
             <span class="ref">Ram_2,58.48</span></p>
         
         
         <p id="Ram_2,58.49">
            cakṣuṣā tvāṃ na paśyāmi smṛtir mama vilupyate <br />
            dūtā vaivasvatasyaite kausalye tvarayanti mām //
             <span class="ref">Ram_2,58.49</span></p>
         
         
         <p id="Ram_2,58.50">
            atas tu kiṃ duḥkhataraṃ yad ahaṃ jīvitakṣaye <br />
            na hi paśyāmi dharmajñaṃ rāmaṃ satyaparākramam //
             <span class="ref">Ram_2,58.50</span></p>
         
         
         <p id="Ram_2,58.51">
            na te manuṣyā devās te ye cāruśubhakuṇḍalam <br />
            mukhaṃ drakṣyanti rāmasya varṣe pañcadaśe punaḥ //
             <span class="ref">Ram_2,58.51</span></p>
         
         
         <p id="Ram_2,58.52">
            padmapattrekṣaṇaṃ subhru sudaṃṣṭraṃ cārunāsikam <br />
            dhanyā drakṣyanti rāmasya tārādhipanibhaṃ mukham //
             <span class="ref">Ram_2,58.52</span></p>
         
         
         <p id="Ram_2,58.53">
            sadṛśaṃ śāradasyendoḥ phullasya kamalasya ca <br />
            sugandhi mama nāthasya dhanyā drakṣyanti tanmukham //
             <span class="ref">Ram_2,58.53</span></p>
         
         
         <p id="Ram_2,58.54">
            nivṛttavanavāsaṃ tam ayodhyāṃ punar āgatam <br />
            drakṣyanti sukhino rāmaṃ śukraṃ mārgagataṃ yathā //
             <span class="ref">Ram_2,58.54</span></p>
         
         
         <p id="Ram_2,58.55">
            ayam ātmabhavaḥ śoko mām anātham acetanam <br />
            saṃsādayati vegena yathā kūlaṃ nadīrayaḥ //
             <span class="ref">Ram_2,58.55</span></p>
         
         
         <p id="Ram_2,58.56">
            hā rāghava mahābāho hā mamāyāsanāśana <br />
            rājā daśarathaḥ śocañ jīvitāntam upāgamat //
             <span class="ref">Ram_2,58.56</span></p>
         
         
         <p id="Ram_2,58.57">
            tathā tu dīnaṃ kathayan narādhipaḥ priyasya putrasya vivāsanāturaḥ <br />
            gate 'rdharātre bhṛśaduḥkhapīḍitas tadā jahau prāṇam udāradarśanaḥ //
             <span class="ref">Ram_2,58.57</span></p>
         
         
         
         
         
         <p id="Ram_2,59.1">
            atha rātryāṃ vyatītāyāṃ prātar evāpare 'hani <br />
            bandinaḥ paryupātiṣṭhaṃs tat pārthivaniveśanam //
             <span class="ref">Ram_2,59.1</span></p>
         
         
         <p id="Ram_2,59.2">
            tataḥ śucisamācārāḥ paryupasthānakovidāḥ <br />
            strīvarṣavarabhūyiṣṭhā upatasthur yathāpuram //
             <span class="ref">Ram_2,59.2</span></p>
         
         
         <p id="Ram_2,59.3">
            haricandanasaṃpṛktam udakaṃ kāñcanair ghaṭaiḥ <br />
            āninyuḥ snānaśikṣājñā yathākālaṃ yathāvidhi //
             <span class="ref">Ram_2,59.3</span></p>
         
         
         <p id="Ram_2,59.4">
            maṅgalālambhanīyāni prāśanīyān upaskarān <br />
            upaninyus tathāpy anyāḥ kumārībahulāḥ striyaḥ //
             <span class="ref">Ram_2,59.4</span></p>
         
         
         <p id="Ram_2,59.5">
            atha yāḥ kosalendrasya śayanaṃ pratyanantarāḥ <br />
            tāḥ striyas tu samāgamya bhartāraṃ pratyabodhayan //
             <span class="ref">Ram_2,59.5</span></p>
         
         
         <p id="Ram_2,59.6">
            tā vepathuparītāś ca rājñaḥ prāṇeṣu śaṅkitāḥ <br />
            pratisrotas tṛṇāgrāṇāṃ sadṛśaṃ saṃcakampire //
             <span class="ref">Ram_2,59.6</span></p>
         
         
         <p id="Ram_2,59.7">
            atha saṃvepamānānāṃ strīṇāṃ dṛṣṭvā ca pārthivam <br />
            yat tad āśaṅkitaṃ pāpaṃ tasya jajñe viniścayaḥ //
             <span class="ref">Ram_2,59.7</span></p>
         
         
         <p id="Ram_2,59.8">
            tataḥ pracukruśur dīnāḥ sasvaraṃ tā varāṅganāḥ <br />
            kareṇava ivāraṇye sthānapracyutayūthapāḥ //
             <span class="ref">Ram_2,59.8</span></p>
         
         
         <p id="Ram_2,59.9">
            tāsām ākrandaśabdena sahasodgatacetane <br />
            kausalyā ca sumitrā ca tyaktanidre babhūvatuḥ //
             <span class="ref">Ram_2,59.9</span></p>
         
         
         <p id="Ram_2,59.10">
            kausalyā ca sumitrā ca dṛṣṭvā spṛṣṭvā ca pārthivam <br />
            hā nātheti parikruśya petatur dharaṇītale //
             <span class="ref">Ram_2,59.10</span></p>
         
         
         <p id="Ram_2,59.11">
            sā kosalendraduhitā veṣṭamānā mahītale <br />
            na babhrāja rajodhvastā tāreva gaganacyutā //
             <span class="ref">Ram_2,59.11</span></p>
         
         
         <p id="Ram_2,59.12">
            tat samuttrastasaṃbhrāntaṃ paryutsukajanākulam <br />
            sarvatas tumulākrandaṃ paritāpārtabāndhavam //
             <span class="ref">Ram_2,59.12</span></p>
         
         
         <p id="Ram_2,59.13">
            sadyo nipatitānandaṃ dīnaviklavadarśanam <br />
            babhūva naradevasya sadma diṣṭāntam īyuṣaḥ //
             <span class="ref">Ram_2,59.13</span></p>
         
         
         <p id="Ram_2,59.14">
            atītam ājñāya tu pārthivarṣabhaṃ yaśasvinaṃ saṃparivārya patnayaḥ <br />
            bhṛśaṃ rudantyaḥ karuṇaṃ suduḥkhitāḥ pragṛhya bāhū vyalapann anāthavat //
             <span class="ref">Ram_2,59.14</span></p>
         
         
         
         
         
         <p id="Ram_2,60.1">
            tam agnim iva saṃśāntam ambuhīnam ivārṇavam <br />
            hataprabham ivādityaṃ svargasthaṃ prekṣya bhūmipam //
             <span class="ref">Ram_2,60.1</span></p>
         
         
         <p id="Ram_2,60.2">
            kausalyā bāṣpapūrṇākṣī vividhaṃ śokakarśitā <br />
            upagṛhya śiro rājñaḥ kaikeyīṃ pratyabhāṣata //
             <span class="ref">Ram_2,60.2</span></p>
         
         
         <p id="Ram_2,60.3">
            sakāmā bhava kaikeyi bhuṅkṣva rājyam akaṇṭakam <br />
            tyaktvā rājānam ekāgrā nṛśaṃse duṣṭacāriṇi //
             <span class="ref">Ram_2,60.3</span></p>
         
         
         <p id="Ram_2,60.4">
            vihāya māṃ gato rāmo bhartā ca svargato mama <br />
            vipathe sārthahīneva nāhaṃ jīvitum utsahe //
             <span class="ref">Ram_2,60.4</span></p>
         
         
         <p id="Ram_2,60.5">
            bhartāraṃ taṃ parityajya kā strī daivatam ātmanaḥ <br />
            icchej jīvitum anyatra kaikeyyās tyaktadharmaṇaḥ //
             <span class="ref">Ram_2,60.5</span></p>
         
         
         <p id="Ram_2,60.6">
            na lubdho budhyate doṣān kiṃ pākam iva bhakṣayan <br />
            kubjānimittaṃ kaikeyyā rāghavāṇāṃ kulaṃ hatam //
             <span class="ref">Ram_2,60.6</span></p>
         
         
         <p id="Ram_2,60.7">
            aniyoge niyuktena rājñā rāmaṃ vivāsitam <br />
            sabhāryaṃ janakaḥ śrutvā paritapsyaty ahaṃ yathā //
             <span class="ref">Ram_2,60.7</span></p>
         
         
         <p id="Ram_2,60.8">
            rāmaḥ kamalapattrākṣo jīvanāśam ito gataḥ <br />
            videharājasya sutā tathā sītā tapasvinī <br />
            duḥkhasyānucitā duḥkhaṃ vane paryudvijiṣyati //
             <span class="ref">Ram_2,60.8</span></p>
         
         
         <p id="Ram_2,60.9">
            nadatāṃ bhīmaghoṣāṇāṃ niśāsu mṛgapakṣiṇām <br />
            niśamya nūnaṃ saṃtrastā rāghavaṃ saṃśrayiṣyati //
             <span class="ref">Ram_2,60.9</span></p>
         
         
         <p id="Ram_2,60.10">
            vṛddhaś caivālpaputraś ca vaidehīm anucintayan <br />
            so 'pi śokasamāviṣṭo nanu tyakṣyati jīvitam //
             <span class="ref">Ram_2,60.10</span></p>
         
         
         <p id="Ram_2,60.11">
            tāṃ tataḥ sampariṣvajya vilapantīṃ tapasvinīm <br />
            vyapaninyuḥ suduḥkhārtāṃ kausalyāṃ vyāvahārikāḥ //
             <span class="ref">Ram_2,60.11</span></p>
         
         
         <p id="Ram_2,60.12">
            tailadroṇyām athāmātyāḥ saṃveśya jagatīpatim <br />
            rājñaḥ sarvāṇy athādiṣṭāś cakruḥ karmāṇy anantaram //
             <span class="ref">Ram_2,60.12</span></p>
         
         
         <p id="Ram_2,60.13">
            na tu saṃkālanaṃ rājño vinā putreṇa mantriṇaḥ <br />
            sarvajñāḥ kartum īṣus te tato rakṣanti bhūmipam //
             <span class="ref">Ram_2,60.13</span></p>
         
         
         <p id="Ram_2,60.14">
            tailadroṇyāṃ tu sacivaiḥ śāyitaṃ taṃ narādhipam <br />
            hā mṛto 'yam iti jñātvā striyas tāḥ paryadevayan //
             <span class="ref">Ram_2,60.14</span></p>
         
         
         <p id="Ram_2,60.15">
            bāhūn udyamya kṛpaṇā netraprasravaṇair mukhaiḥ <br />
            rudantyaḥ śokasaṃtaptāḥ kṛpaṇaṃ paryadevayan //
             <span class="ref">Ram_2,60.15</span></p>
         
         
         <p id="Ram_2,60.16">
            niśā nakṣatrahīneva strīva bhartṛvivarjitā <br />
            purī nārājatāyodhyā hīnā rājñā mahātmanā //
             <span class="ref">Ram_2,60.16</span></p>
         
         
         <p id="Ram_2,60.17">
            bāṣpaparyākulajanā hāhābhūtakulāṅganā <br />
            śūnyacatvaraveśmāntā na babhrāja yathāpuram //
             <span class="ref">Ram_2,60.17</span></p>
         
         
         <p id="Ram_2,60.18">
            gataprabhā dyaur iva bhāskaraṃ vinā vyapetanakṣatragaṇeva śarvarī <br />
            purī babhāse rahitā mahātmanā na cāsrakaṇṭhākulamārgacatvarā //
             <span class="ref">Ram_2,60.18</span></p>
         
         
         <p id="Ram_2,60.19">
            narāś ca nāryaś ca sametya saṃghaśo vigarhamāṇā bharatasya mātaram <br />
            tadā nagaryāṃ naradevasaṃkṣaye babhūvur ārtā na ca śarma lebhire //
             <span class="ref">Ram_2,60.19</span></p>
         
         
         
         
         
         <p id="Ram_2,61.1">
            vyatītāyāṃ tu śarvaryām ādityasyodaye tataḥ <br />
            sametya rājakartāraḥ sabhām īyur dvijātayaḥ //
             <span class="ref">Ram_2,61.1</span></p>
         
         
         <p id="Ram_2,61.2">
            mārkaṇḍeyo 'tha maudgalyo vāmadevaś ca kāśyapaḥ <br />
            kātyāyano gautamaś ca jābāliś ca mahāyaśāḥ //
             <span class="ref">Ram_2,61.2</span></p>
         
         
         <p id="Ram_2,61.3">
            ete dvijāḥ sahāmātyaiḥ pṛthag vācam udīrayan <br />
            vasiṣṭham evābhimukhāḥ śreṣṭhaṃ rājapurohitam //
             <span class="ref">Ram_2,61.3</span></p>
         
         
         <p id="Ram_2,61.4">
            atītā śarvarī duḥkhaṃ yā no varṣaśatopamā <br />
            asmin pañcatvam āpanne putraśokena pārthive //
             <span class="ref">Ram_2,61.4</span></p>
         
         
         <p id="Ram_2,61.5">
            svargataś ca mahārājo rāmaś cāraṇyam āśritaḥ <br />
            lakṣmaṇaś cāpi tejasvī rāmeṇaiva gataḥ saha //
             <span class="ref">Ram_2,61.5</span></p>
         
         
         <p id="Ram_2,61.6">
            ubhau bharataśatrughnau kekayeṣu paraṃtapau <br />
            pure rājagṛhe ramye mātāmahaniveśane //
             <span class="ref">Ram_2,61.6</span></p>
         
         
         <p id="Ram_2,61.7">
            ikṣvākūṇām ihādyaiva kaścid rājā vidhīyatām <br />
            arājakaṃ hi no rāṣṭraṃ na vināśam avāpnuyāt //
             <span class="ref">Ram_2,61.7</span></p>
         
         
         <p id="Ram_2,61.8">
            nārājake janapade vidyunmālī mahāsvanaḥ <br />
            abhivarṣati parjanyo mahīṃ divyena vāriṇā //
             <span class="ref">Ram_2,61.8</span></p>
         
         
         <p id="Ram_2,61.9">
            nārājake janapade bījamuṣṭiḥ prakīryate <br />
            nārājake pituḥ putro bhāryā vā vartate vaśe //
             <span class="ref">Ram_2,61.9</span></p>
         
         
         <p id="Ram_2,61.10">
            arājake dhanaṃ nāsti nāsti bhāryāpy arājake <br />
            idam atyāhitaṃ cānyat kutaḥ satyam arājake //
             <span class="ref">Ram_2,61.10</span></p>
         
         
         <p id="Ram_2,61.11">
            nārājake janapade kārayanti sabhāṃ narāḥ <br />
            udyānāni ca ramyāṇi hṛṣṭāḥ puṇyagṛhāṇi ca //
             <span class="ref">Ram_2,61.11</span></p>
         
         
         <p id="Ram_2,61.12">
            nārājake janapade yajñaśīlā dvijātayaḥ <br />
            sattrāṇy anvāsate dāntā brāhmaṇāḥ saṃśitavratāḥ //
             <span class="ref">Ram_2,61.12</span></p>
         
         
         <p id="Ram_2,61.13">
            nārājake janapade prabhūtanaṭanartakāḥ <br />
            utsavāś ca samājāś ca vardhante rāṣṭravardhanāḥ //
             <span class="ref">Ram_2,61.13</span></p>
         
         
         <p id="Ram_2,61.14">
            nārājake janapade siddhārthā vyavahāriṇaḥ <br />
            kathābhir anurajyante kathāśīlāḥ kathāpriyaiḥ //
             <span class="ref">Ram_2,61.14</span></p>
         
         
         <p id="Ram_2,61.15">
            nārājake janapade vāhanaiḥ śīghragāmibhiḥ <br />
            narā niryānty araṇyāni nārībhiḥ saha kāminaḥ //
             <span class="ref">Ram_2,61.15</span></p>
         
         
         <p id="Ram_2,61.16">
            nārājake janapade dhanavantaḥ surakṣitāḥ <br />
            śerate vivṛtadvārāḥ kṛṣigorakṣajīvinaḥ //
             <span class="ref">Ram_2,61.16</span></p>
         
         
         <p id="Ram_2,61.17">
            nārājake janapade vaṇijo dūragāminaḥ <br />
            gacchanti kṣemam adhvānaṃ bahupuṇyasamācitāḥ //
             <span class="ref">Ram_2,61.17</span></p>
         
         
         <p id="Ram_2,61.18">
            nārājake janapade caraty ekacaro vaśī <br />
            bhāvayann ātmanātmānaṃ yatra sāyaṃgṛho muniḥ //
             <span class="ref">Ram_2,61.18</span></p>
         
         
         <p id="Ram_2,61.19">
            nārājake janapade yogakṣemaṃ pravartate <br />
            na cāpy arājake senā śatrūn viṣahate yudhi //
             <span class="ref">Ram_2,61.19</span></p>
         
         
         <p id="Ram_2,61.20">
            yathā hy anudakā nadyo yathā vāpy atṛṇaṃ vanam <br />
            agopālā yathā gāvas tathā rāṣṭram arājakam //
             <span class="ref">Ram_2,61.20</span></p>
         
         
         <p id="Ram_2,61.21">
            nārājake janapade svakaṃ bhavati kasyacit <br />
            matsyā iva narā nityaṃ bhakṣayanti parasparam //
             <span class="ref">Ram_2,61.21</span></p>
         
         
         <p id="Ram_2,61.22">
            ye hi saṃbhinnamaryādā nāstikāś chinnasaṃśayāḥ <br />
            te 'pi bhāvāya kalpante rājadaṇḍanipīḍitāḥ //
             <span class="ref">Ram_2,61.22</span></p>
         
         
         <p id="Ram_2,61.23">
            aho tama ivedaṃ syān na prajñāyeta kiṃcana <br />
            rājā cen na bhavel loke vibhajan sādhvasādhunī //
             <span class="ref">Ram_2,61.23</span></p>
         
         
         <p id="Ram_2,61.24">
            jīvaty api mahārāje tavaiva vacanaṃ vayam <br />
            nātikramāmahe sarve velāṃ prāpyeva sāgaraḥ //
             <span class="ref">Ram_2,61.24</span></p>
         
         
         <p id="Ram_2,61.25">
            sa naḥ samīkṣya dvijavaryavṛttaṃ nṛpaṃ vinā rājyam araṇyabhūtam <br />
            kumāram ikṣvākusutaṃ vadānyaṃ tvam eva rājānam ihābhiṣiñca //
             <span class="ref">Ram_2,61.25</span></p>
         
         
         
         
         <p id="Ram_2,62.1">
            teṣāṃ tadvacanaṃ śrutvā vasiṣṭhaḥ pratyuvāca ha <br />
            mitrāmātyagaṇān sarvān brāhmaṇāṃs tān idaṃ vacaḥ //
             <span class="ref">Ram_2,62.1</span></p>
         
         
         <p id="Ram_2,62.2">
            yad asau mātulakule pure rājagṛhe sukhī <br />
            bharato vasati bhrātrā śatrughnena samanvitaḥ //
             <span class="ref">Ram_2,62.2</span></p>
         
         
         <p id="Ram_2,62.3">
            tac chīghraṃ javanā dūtā gacchantu tvaritair hayaiḥ <br />
            ānetuṃ bhrātarau vīrau kiṃ samīkṣāmahe vayam //
             <span class="ref">Ram_2,62.3</span></p>
         
         
         <p id="Ram_2,62.4">
            gacchantv iti tataḥ sarve vasiṣṭhaṃ vākyam abruvan <br />
            teṣāṃ tadvacanaṃ śrutvā vasiṣṭho vākyam abravīt //
             <span class="ref">Ram_2,62.4</span></p>
         
         
         <p id="Ram_2,62.5">
            ehi siddhārtha vijaya jayantāśokanandana <br />
            śrūyatām itikartavyaṃ sarvān eva bravīmi vaḥ //
             <span class="ref">Ram_2,62.5</span></p>
         
         
         <p id="Ram_2,62.6">
            puraṃ rājagṛhaṃ gatvā śīghraṃ śīghrajavair hayaiḥ <br />
            tyaktaśokair idaṃ vācyaḥ śāsanād bharato mama //
             <span class="ref">Ram_2,62.6</span></p>
         
         
         <p id="Ram_2,62.7">
            purohitas tvāṃ kuśalaṃ prāha sarve ca mantriṇaḥ <br />
            tvaramāṇaś ca niryāhi kṛtyam ātyayikaṃ tvayā //
             <span class="ref">Ram_2,62.7</span></p>
         
         
         <p id="Ram_2,62.8">
            mā cāsmai proṣitaṃ rāmaṃ mā cāsmai pitaraṃ mṛtam <br />
            bhavantaḥ śaṃsiṣur gatvā rāghavāṇām imaṃ kṣayam //
             <span class="ref">Ram_2,62.8</span></p>
         
         
         <p id="Ram_2,62.9">
            kauśeyāni ca vastrāṇi bhūṣaṇāni varāṇi ca <br />
            kṣipram ādāya rājñaś ca bharatasya ca gacchata <br />
            vasiṣṭhenābhyanujñātā dūtāḥ saṃtvaritā yayuḥ //
             <span class="ref">Ram_2,62.9</span></p>
         
         
         <p id="Ram_2,62.10">
            te hastinapure gaṅgāṃ tīrtvā pratyaṅmukhā yayuḥ <br />
            pāñcāladeśam āsādya madhyena kurujāṅgalam //
             <span class="ref">Ram_2,62.10</span></p>
         
         
         <p id="Ram_2,62.11">
            te prasannodakāṃ divyāṃ nānāvihagasevitām <br />
            upātijagmur vegena śaradaṇḍāṃ janākulām //
             <span class="ref">Ram_2,62.11</span></p>
         
         
         <p id="Ram_2,62.12">
            nikūlavṛkṣam āsādya divyaṃ satyopayācanam <br />
            abhigamyābhivādyaṃ taṃ kuliṅgāṃ prāviśan purīm //
             <span class="ref">Ram_2,62.12</span></p>
         
         
         <p id="Ram_2,62.13">
            abhikālaṃ tataḥ prāpya tejo'bhibhavanāc cyutāḥ <br />
            yayur madhyena vāhlīkān sudāmānaṃ ca parvatam <br />
            viṣṇoḥ padaṃ prekṣamāṇā vipāśāṃ cāpi śālmalīm //
             <span class="ref">Ram_2,62.13</span></p>
         
         
         <p id="Ram_2,62.14">
            te śrāntavāhanā dūtā vikṛṣṭena satā pathā <br />
            girivrajaṃ puravaraṃ śīghram āsedur añjasā //
             <span class="ref">Ram_2,62.14</span></p>
         
         
         <p id="Ram_2,62.15">
            bhartuḥ priyārthaṃ kularakṣaṇārthaṃ bhartuś ca vaṃśasya parigrahārtham <br />
            aheḍamānās tvarayā sma dūtā rātryāṃ tu te tat puram eva yātāḥ //
             <span class="ref">Ram_2,62.15</span></p>
         
         
         
         
         
         <p id="Ram_2,63.1">
            yām eva rātriṃ te dūtāḥ praviśanti sma tāṃ purīm <br />
            bharatenāpi tāṃ rātriṃ svapno dṛṣṭo 'yam apriyaḥ //
             <span class="ref">Ram_2,63.1</span></p>
         
         
         <p id="Ram_2,63.2">
            vyuṣṭām eva tu tāṃ rātriṃ dṛṣṭvā taṃ svapnam apriyam <br />
            putro rājādhirājasya subhṛśaṃ paryatapyata //
             <span class="ref">Ram_2,63.2</span></p>
         
         
         <p id="Ram_2,63.3">
            tapyamānaṃ samājñāya vayasyāḥ priyavādinaḥ <br />
            āyāsaṃ hi vineṣyantaḥ sabhāyāṃ cakrire kathāḥ //
             <span class="ref">Ram_2,63.3</span></p>
         
         
         <p id="Ram_2,63.4">
            vādayanti tathā śāntiṃ lāsayanty api cāpare <br />
            nāṭakāny apare prāhur hāsyāni vividhāni ca //
             <span class="ref">Ram_2,63.4</span></p>
         
         
         <p id="Ram_2,63.5">
            sa tair mahātmā bharataḥ sakhibhiḥ priyavādibhiḥ <br />
            goṣṭhīhāsyāni kurvadbhir na prāhṛṣyata rāghavaḥ //
             <span class="ref">Ram_2,63.5</span></p>
         
         
         <p id="Ram_2,63.6">
            tam abravīt priyasakho bharataṃ sakhibhir vṛtam <br />
            suhṛdbhiḥ paryupāsīnaḥ kiṃ sakhe nānumodase //
             <span class="ref">Ram_2,63.6</span></p>
         
         
         <p id="Ram_2,63.7">
            evaṃ bruvāṇaṃ suhṛdaṃ bharataḥ pratyuvāca ha <br />
            śṛṇu tvaṃ yannimittaṃ me dainyam etad upāgatam //
             <span class="ref">Ram_2,63.7</span></p>
         
         
         <p id="Ram_2,63.8">
            svapne pitaram adrākṣaṃ malinaṃ muktamūrdhajam <br />
            patantam adriśikharāt kaluṣe gomayahrade //
             <span class="ref">Ram_2,63.8</span></p>
         
         
         <p id="Ram_2,63.9">
            plavamānaś ca me dṛṣṭaḥ sa tasmin gomayahrade <br />
            pibann añjalinā tailaṃ hasann iva muhur muhuḥ //
             <span class="ref">Ram_2,63.9</span></p>
         
         
         <p id="Ram_2,63.10">
            tatas tilodanaṃ bhuktvā punaḥ punar adhaḥśirāḥ <br />
            tailenābhyaktasarvāṅgas tailam evāvagāhata //
             <span class="ref">Ram_2,63.10</span></p>
         
         
         <p id="Ram_2,63.11">
            svapne 'pi sāgaraṃ śuṣkaṃ candraṃ ca patitaṃ bhuvi <br />
            sahasā cāpi saṃśāntaṃ jvalitaṃ jātavedasam //
             <span class="ref">Ram_2,63.11</span></p>
         
         
         <p id="Ram_2,63.12">
            avadīrṇāṃ ca pṛthivīṃ śuṣkāṃś ca vividhān drumān <br />
            ahaṃ paśyāmi vidhvastān sadhūmāṃś caiva parvatān //
             <span class="ref">Ram_2,63.12</span></p>
         
         
         <p id="Ram_2,63.13">
            pīṭhe kārṣṇāyase cainaṃ niṣaṇṇaṃ kṛṣṇavāsasam <br />
            prahasanti sma rājānaṃ pramadāḥ kṛṣṇapiṅgalāḥ //
             <span class="ref">Ram_2,63.13</span></p>
         
         
         <p id="Ram_2,63.14">
            tvaramāṇaś ca dharmātmā raktamālyānulepanaḥ <br />
            rathena kharayuktena prayāto dakṣiṇāmukhaḥ //
             <span class="ref">Ram_2,63.14</span></p>
         
         
         <p id="Ram_2,63.15">
            evam etan mayā dṛṣṭam imāṃ rātriṃ bhayāvahām <br />
            ahaṃ rāmo 'tha vā rājā lakṣmaṇo vā mariṣyati //
             <span class="ref">Ram_2,63.15</span></p>
         
         
         <p id="Ram_2,63.16">
            naro yānena yaḥ svapne kharayuktena yāti hi <br />
            acirāt tasya dhūmāgraṃ citāyāṃ sampradṛśyate <br />
            etannimittaṃ dīno 'haṃ tan na vaḥ pratipūjaye //
             <span class="ref">Ram_2,63.16</span></p>
         
         
         <p id="Ram_2,63.17">
            śuṣyatīva ca me kaṇṭho na svastham iva me manaḥ <br />
            jugupsann iva cātmānaṃ na ca paśyāmi kāraṇam //
             <span class="ref">Ram_2,63.17</span></p>
         
         
         <p id="Ram_2,63.18">
            imāṃ hi duḥsvapnagatiṃ niśāmya tām anekarūpām avitarkitāṃ purā <br />
            bhayaṃ mahat taddhṛdayān na yāti me vicintya rājānam acintyadarśanam //
             <span class="ref">Ram_2,63.18</span></p>
         
         
         
         
         
         <p id="Ram_2,64.1">
            bharate bruvati svapnaṃ dūtās te klāntavāhanāḥ <br />
            praviśyāsahyaparikhaṃ ramyaṃ rājagṛhaṃ puram //
             <span class="ref">Ram_2,64.1</span></p>
         
         
         <p id="Ram_2,64.2">
            samāgamya tu rājñā ca rājaputreṇa cārcitāḥ <br />
            rājñaḥ pādau gṛhītvā tu tam ūcur bharataṃ vacaḥ //
             <span class="ref">Ram_2,64.2</span></p>
         
         
         <p id="Ram_2,64.3">
            purohitas tvā kuśalaṃ prāha sarve ca mantriṇaḥ <br />
            tvaramāṇaś ca niryāhi kṛtyam ātyayikaṃ tvayā //
             <span class="ref">Ram_2,64.3</span></p>
         
         
         <p id="Ram_2,64.4">
            atra viṃśatikoṭyas tu nṛpater mātulasya te <br />
            daśakoṭyas tu sampūrṇās tathaiva ca nṛpātmaja //
             <span class="ref">Ram_2,64.4</span></p>
         
         
         <p id="Ram_2,64.5">
            pratigṛhya ca tat sarvaṃ svanuraktaḥ suhṛjjane <br />
            dūtān uvāca bharataḥ kāmaiḥ sampratipūjya tān //
             <span class="ref">Ram_2,64.5</span></p>
         
         
         <p id="Ram_2,64.6">
            kaccit sukuśalī rājā pitā daśaratho mama <br />
            kaccic cārogatā rāme lakṣmaṇe vā mahātmani //
             <span class="ref">Ram_2,64.6</span></p>
         
         
         <p id="Ram_2,64.7">
            āryā ca dharmaniratā dharmajñā dharmadarśinī <br />
            arogā cāpi kausalyā mātā rāmasya dhīmataḥ //
             <span class="ref">Ram_2,64.7</span></p>
         
         
         <p id="Ram_2,64.8">
            kaccit sumitrā dharmajñā jananī lakṣmaṇasya yā <br />
            śatrughnasya ca vīrasya sārogā cāpi madhyamā //
             <span class="ref">Ram_2,64.8</span></p>
         
         
         <p id="Ram_2,64.9">
            ātmakāmā sadā caṇḍī krodhanā prājñamāninī <br />
            arogā cāpi kaikeyī mātā me kim uvāca ha //
             <span class="ref">Ram_2,64.9</span></p>
         
         
         <p id="Ram_2,64.10">
            evam uktās tu te dūtā bharatena mahātmanā <br />
            ūcuḥ sampraśritaṃ vākyam idaṃ taṃ bharataṃ tadā <br />
            kuśalās te naravyāghra yeṣāṃ kuśalam icchasi //
             <span class="ref">Ram_2,64.10</span></p>
         
         
         <p id="Ram_2,64.11">
            bharataś cāpi tān dūtān evam ukto 'bhyabhāṣata <br />
            āpṛcche 'haṃ mahārājaṃ dūtāḥ saṃtvarayanti mām //
             <span class="ref">Ram_2,64.11</span></p>
         
         
         <p id="Ram_2,64.12">
            evam uktvā tu tān dūtān bharataḥ pārthivātmajaḥ <br />
            dūtaiḥ saṃcodito vākyaṃ mātāmaham uvāca ha //
             <span class="ref">Ram_2,64.12</span></p>
         
         
         <p id="Ram_2,64.13">
            rājan pitur gamiṣyāmi sakāśaṃ dūtacoditaḥ <br />
            punar apy aham eṣyāmi yadā me tvaṃ smariṣyasi //
             <span class="ref">Ram_2,64.13</span></p>
         
         
         <p id="Ram_2,64.14">
            bharatenaivam uktas tu nṛpo mātāmahas tadā <br />
            tam uvāca śubhaṃ vākyaṃ śirasy āghrāya rāghavam //
             <span class="ref">Ram_2,64.14</span></p>
         
         
         <p id="Ram_2,64.15">
            gaccha tātānujāne tvāṃ kaikeyī suprajās tvayā <br />
            mātaraṃ kuśalaṃ brūyāḥ pitaraṃ ca paraṃtapa //
             <span class="ref">Ram_2,64.15</span></p>
         
         
         <p id="Ram_2,64.16">
            purohitaṃ ca kuśalaṃ ye cānye dvijasattamāḥ <br />
            tau ca tāta maheṣvāsau bhrātarau rāmalakṣmaṇau //
             <span class="ref">Ram_2,64.16</span></p>
         
         
         <p id="Ram_2,64.17">
            tasmai hastyuttamāṃś citrān kambalān ajināni ca <br />
            abhisatkṛtya kaikeyo bharatāya dhanaṃ dadau //
             <span class="ref">Ram_2,64.17</span></p>
         
         
         <p id="Ram_2,64.18">
            rukmaniṣkasahasre dve ṣoḍaśāśvaśatāni ca <br />
            satkṛtya kaikeyī putraṃ kekayo dhanam ādiśat //
             <span class="ref">Ram_2,64.18</span></p>
         
         
         <p id="Ram_2,64.19">
            tathāmātyān abhipretān viśvāsyāṃś ca guṇānvitān <br />
            dadāv aśvapatiḥ śīghraṃ bharatāyānuyāyinaḥ //
             <span class="ref">Ram_2,64.19</span></p>
         
         
         <p id="Ram_2,64.20">
            airāvatān aindraśirān nāgān vai priyadarśanān <br />
            kharāñ śīghrān susaṃyuktān mātulo 'smai dhanaṃ dadau //
             <span class="ref">Ram_2,64.20</span></p>
         
         
         <p id="Ram_2,64.21">
            antaḥpure 'tisaṃvṛddhān vyāghravīryabalānvitān <br />
            daṃṣṭrāyudhān mahākāyāñ śunaś copāyanaṃ dadau //
             <span class="ref">Ram_2,64.21</span></p>
         
         
         <p id="Ram_2,64.22">
            sa mātāmaham āpṛcchya mātulaṃ ca yudhājitam <br />
            ratham āruhya bharataḥ śatrughnasahito yayau //
             <span class="ref">Ram_2,64.22</span></p>
         
         
         <p id="Ram_2,64.23">
            rathān maṇḍalacakrāṃś ca yojayitvā paraḥśatam <br />
            uṣṭrago'śvakharair bhṛtyā bharataṃ yāntam anvayuḥ //
             <span class="ref">Ram_2,64.23</span></p>
         
         
         <p id="Ram_2,64.24">
            balena gupto bharato mahātmā sahāryakasyātmasamair amātyaiḥ <br />
            ādāya śatrughnam apetaśatrur gṛhād yayau siddha ivendralokāt //
             <span class="ref">Ram_2,64.24</span></p>
         
         
         
         
         <p id="Ram_2,65.1">
            sa prāṅmukho rājagṛhād abhiniryāya vīryavān <br />
            hrādinīṃ dūrapārāṃ ca pratyaksrotastaraṃgiṇīm <br />
            śatadrūm atarac chrīmān nadīm ikṣvākunandanaḥ //
             <span class="ref">Ram_2,65.1</span></p>
         
         
         <p id="Ram_2,65.2">
            elādhāne nadīṃ tīrtvā prāpya cāparaparpaṭān <br />
            śilām ākurvatīṃ tīrtvā āgneyaṃ śalyakartanam //
             <span class="ref">Ram_2,65.2</span></p>
         
         
         <p id="Ram_2,65.3">
            satyasaṃdhaḥ śuciḥ śrīmān prekṣamāṇaḥ śilāvahām <br />
            atyayāt sa mahāśailān vanaṃ caitrarathaṃ prati //
             <span class="ref">Ram_2,65.3</span></p>
         
         
         <p id="Ram_2,65.4">
            veginīṃ ca kuliṅgākhyāṃ hrādinīṃ parvatāvṛtām <br />
            yamunāṃ prāpya saṃtīrṇo balam āśvāsayat tadā //
             <span class="ref">Ram_2,65.4</span></p>
         
         
         <p id="Ram_2,65.5">
            śītīkṛtya tu gātrāṇi klāntān āśvāsya vājinaḥ <br />
            tatra snātvā ca pītvā ca prāyād ādāya codakam //
             <span class="ref">Ram_2,65.5</span></p>
         
         
         <p id="Ram_2,65.6">
            rājaputro mahāraṇyam anabhīkṣṇopasevitam <br />
            bhadro bhadreṇa yānena mārutaḥ kham ivātyayāt //
             <span class="ref">Ram_2,65.6</span></p>
         
         
         <p id="Ram_2,65.7">
            toraṇaṃ dakṣiṇārdhena jambūprastham upāgamat <br />
            varūthaṃ ca yayau ramyaṃ grāmaṃ daśarathātmajaḥ //
             <span class="ref">Ram_2,65.7</span></p>
         
         
         <p id="Ram_2,65.8">
            tatra ramye vane vāsaṃ kṛtvāsau prāṅmukho yayau <br />
            udyānam ujjihānāyāḥ priyakā yatra pādapāḥ //
             <span class="ref">Ram_2,65.8</span></p>
         
         
         <p id="Ram_2,65.9">
            sālāṃs tu priyakān prāpya śīghrān āsthāya vājinaḥ <br />
            anujñāpyātha bharato vāhinīṃ tvarito yayau //
             <span class="ref">Ram_2,65.9</span></p>
         
         
         <p id="Ram_2,65.10">
            vāsaṃ kṛtvā sarvatīrthe tīrtvā cottānikāṃ nadīm <br />
            anyā nadīś ca vividhāḥ pārvatīyais turaṃgamaiḥ //
             <span class="ref">Ram_2,65.10</span></p>
         
         
         <p id="Ram_2,65.11">
            hastipṛṣṭhakam āsādya kuṭikām atyavartata <br />
            tatāra ca naravyāghro lauhitye sa kapīvatīm <br />
            ekasāle sthāṇumatīṃ vinate gomatīṃ nadīm //
             <span class="ref">Ram_2,65.11</span></p>
         
         
         <p id="Ram_2,65.12">
            kaliṅganagare cāpi prāpya sālavanaṃ tadā <br />
            bharataḥ kṣipram āgacchat supariśrāntavāhanaḥ //
             <span class="ref">Ram_2,65.12</span></p>
         
         
         <p id="Ram_2,65.13">
            vanaṃ ca samatītyāśu śarvaryām aruṇodaye <br />
            ayodhyāṃ manunā rājñā nirmitāṃ sa dadarśa ha //
             <span class="ref">Ram_2,65.13</span></p>
         
         
         <p id="Ram_2,65.14">
            tāṃ purīṃ puruṣavyāghraḥ saptarātroṣiṭaḥ pathi <br />
            ayodhyām agrato dṛṣṭvā rathe sārathim abravīt //
             <span class="ref">Ram_2,65.14</span></p>
         
         
         <p id="Ram_2,65.15">
            eṣā nātipratītā me puṇyodyānā yaśasvinī <br />
            ayodhyā dṛśyate dūrāt sārathe pāṇḍumṛttikā //
             <span class="ref">Ram_2,65.15</span></p>
         
         
         <p id="Ram_2,65.16">
            yajvabhir guṇasampannair brāhmaṇair vedapāragaiḥ <br />
            bhūyiṣṭham ṛddhair ākīrṇā rājarṣivarapālitā //
             <span class="ref">Ram_2,65.16</span></p>
         
         
         <p id="Ram_2,65.17">
            ayodhyāyāṃ purā śabdaḥ śrūyate tumulo mahān <br />
            samantān naranārīṇāṃ tam adya na śṛṇomy aham //
             <span class="ref">Ram_2,65.17</span></p>
         
         
         <p id="Ram_2,65.18">
            udyānāni hi sāyāhne krīḍitvoparatair naraiḥ <br />
            samantād vipradhāvadbhiḥ prakāśante mamānyadā //
             <span class="ref">Ram_2,65.18</span></p>
         
         
         <p id="Ram_2,65.19">
            tāny adyānurudantīva parityaktāni kāmibhiḥ <br />
            araṇyabhūteva purī sārathe pratibhāti me //
             <span class="ref">Ram_2,65.19</span></p>
         
         
         <p id="Ram_2,65.20">
            na hy atra yānair dṛśyante na gajair na ca vājibhiḥ <br />
            niryānto vābhiyānto vā naramukhyā yathāpuram //
             <span class="ref">Ram_2,65.20</span></p>
         
         
         <p id="Ram_2,65.21">
            aniṣṭāni ca pāpāni paśyāmi vividhāni ca <br />
            nimittāny amanojñāni tena sīdati me manaḥ //
             <span class="ref">Ram_2,65.21</span></p>
         
         
         <p id="Ram_2,65.22">
            dvāreṇa vaijayantena prāviśac chrāntavāhanaḥ <br />
            dvāḥsthair utthāya vijayaṃ pṛṣṭas taiḥ sahito yayau //
             <span class="ref">Ram_2,65.22</span></p>
         
         
         <p id="Ram_2,65.23">
            sa tv anekāgrahṛdayo dvāḥsthaṃ pratyarcya taṃ janam <br />
            sūtam aśvapateḥ klāntam abravīt tatra rāghavaḥ //
             <span class="ref">Ram_2,65.23</span></p>
         
         
         <p id="Ram_2,65.24">
            śrutā no yādṛśāḥ pūrvaṃ nṛpatīnāṃ vināśane <br />
            ākārās tān ahaṃ sarvān iha paśyāmi sārathe //
             <span class="ref">Ram_2,65.24</span></p>
         
         
         <p id="Ram_2,65.25">
            malinaṃ cāśrupūrṇākṣaṃ dīnaṃ dhyānaparaṃ kṛśam <br />
            sastrīpuṃsaṃ ca paśyāmi janam utkaṇṭhitaṃ pure //
             <span class="ref">Ram_2,65.25</span></p>
         
         
         <p id="Ram_2,65.26">
            ity evam uktvā bharataḥ sūtaṃ taṃ dīnamānasaḥ <br />
            tāny aniṣṭāny ayodhyāyāṃ prekṣya rājagṛhaṃ yayau <br />
            tāṃ śūnyaśṛṅgāṭakaveśmarathyāṃ rajo'ruṇadvārakapāṭayantrām //
             <span class="ref">Ram_2,65.26</span></p>
         
         
         <p id="Ram_2,65.27">
            dṛṣṭvā purīm indrapurīprakāśāṃ duḥkhena sampūrṇataro babhūva <br />
            bahūni paśyan manaso 'priyāṇi yāny anyadā nāsya pure babhūvuḥ <br />
            avākśirā dīnamanā na hṛṣṭaḥ pitur mahātmā praviveśa veśma //
             <span class="ref">Ram_2,65.27</span></p>
         
         
         
         
         
         <p id="Ram_2,66.1">
            apaśyaṃs tu tatas tatra pitaraṃ pitur ālaye <br />
            jagāma bharato draṣṭuṃ mātaraṃ mātur ālaye //
             <span class="ref">Ram_2,66.1</span></p>
         
         
         <p id="Ram_2,66.2">
            anuprāptaṃ tu taṃ dṛṣṭvā kaikeyī proṣitaṃ sutam <br />
            utpapāta tadā hṛṣṭā tyaktvā sauvarṇamānasam //
             <span class="ref">Ram_2,66.2</span></p>
         
         
         <p id="Ram_2,66.3">
            sa praviśyaiva dharmātmā svagṛhaṃ śrīvivarjitam <br />
            bharataḥ prekṣya jagrāha jananyāś caraṇau śubhau //
             <span class="ref">Ram_2,66.3</span></p>
         
         
         <p id="Ram_2,66.4">
            taṃ mūrdhni samupāghrāya pariṣvajya yaśasvinam <br />
            aṅke bharatam āropya praṣṭuṃ samupacakrame //
             <span class="ref">Ram_2,66.4</span></p>
         
         
         <p id="Ram_2,66.5">
            adya te katicid rātryaś cyutasyāryakaveśmanaḥ <br />
            api nādhvaśramaḥ śīghraṃ rathenāpatatas tava //
             <span class="ref">Ram_2,66.5</span></p>
         
         
         <p id="Ram_2,66.6">
            āryakas te sukuśalī yudhājin mātulas tava <br />
            pravāsāc ca sukhaṃ putra sarvaṃ me vaktum arhasi //
             <span class="ref">Ram_2,66.6</span></p>
         
         
         <p id="Ram_2,66.7">
            evaṃ pṛṣṭas tu kaikeyyā priyaṃ pārthivanandanaḥ <br />
            ācaṣṭa bharataḥ sarvaṃ mātre rājīvalocanaḥ //
             <span class="ref">Ram_2,66.7</span></p>
         
         
         <p id="Ram_2,66.8">
            adya me saptamī rātriś cyutasyāryakaveśmanaḥ <br />
            ambāyāḥ kuśalī tāto yudhājin mātulaś ca me //
             <span class="ref">Ram_2,66.8</span></p>
         
         
         <p id="Ram_2,66.9">
            yan me dhanaṃ ca ratnaṃ ca dadau rājā paraṃtapaḥ <br />
            pariśrāntaṃ pathy abhavat tato 'haṃ pūrvam āgataḥ //
             <span class="ref">Ram_2,66.9</span></p>
         
         
         <p id="Ram_2,66.10">
            rājavākyaharair dūtais tvaryamāṇo 'ham āgataḥ <br />
            yad ahaṃ praṣṭum icchāmi tad ambā vaktum arhati //
             <span class="ref">Ram_2,66.10</span></p>
         
         
         <p id="Ram_2,66.11">
            śūnyo 'yaṃ śayanīyas te paryaṅko hemabhūṣitaḥ <br />
            na cāyam ikṣvākujanaḥ prahṛṣṭaḥ pratibhāti me //
             <span class="ref">Ram_2,66.11</span></p>
         
         
         <p id="Ram_2,66.12">
            rājā bhavati bhūyiṣṭham ihāmbāyā niveśane <br />
            tam ahaṃ nādya paśyāmi draṣṭum icchann ihāgataḥ //
             <span class="ref">Ram_2,66.12</span></p>
         
         
         <p id="Ram_2,66.13">
            pitur grahīṣye caraṇau taṃ mamākhyāhi pṛcchataḥ <br />
            āhosvid amba jyeṣṭhāyāḥ kausalyāyā niveśane //
             <span class="ref">Ram_2,66.13</span></p>
         
         
         <p id="Ram_2,66.14">
            taṃ pratyuvāca kaikeyī priyavad ghoram apriyam <br />
            ajānantaṃ prajānantī rājyalobhena mohitā <br />
            yā gatiḥ sarvabhūtānāṃ tāṃ gatiṃ te pitā gataḥ //
             <span class="ref">Ram_2,66.14</span></p>
         
         
         <p id="Ram_2,66.15">
            tac chrutvā bharato vākyaṃ dharmābhijanavāñ śuciḥ <br />
            papāta sahasā bhūmau pitṛśokabalārditaḥ //
             <span class="ref">Ram_2,66.15</span></p>
         
         
         <p id="Ram_2,66.16">
            tataḥ śokena saṃvītaḥ pitur maraṇaduḥkhitaḥ <br />
            vilalāpa mahātejā bhrāntākulitacetanaḥ //
             <span class="ref">Ram_2,66.16</span></p>
         
         
         <p id="Ram_2,66.17">
            etat suruciraṃ bhāti pitur me śayanaṃ purā <br />
            tad idaṃ na vibhāty adya vihīnaṃ tena dhīmatā //
             <span class="ref">Ram_2,66.17</span></p>
         
         
         <p id="Ram_2,66.18">
            tam ārtaṃ devasaṃkāśaṃ samīkṣya patitaṃ bhuvi <br />
            utthāpayitvā śokārtaṃ vacanaṃ cedam abravīt //
             <span class="ref">Ram_2,66.18</span></p>
         
         
         <p id="Ram_2,66.19">
            uttiṣṭhottiṣṭha kiṃ śeṣe rājaputra mahāyaśaḥ <br />
            tvadvidhā na hi śocanti santaḥ sadasi saṃmatāḥ //
             <span class="ref">Ram_2,66.19</span></p>
         
         
         <p id="Ram_2,66.20">
            sa ruditvā ciraṃ kālaṃ bhūmau viparivṛtya ca <br />
            jananīṃ pratyuvācedaṃ śokair bahubhir āvṛtaḥ //
             <span class="ref">Ram_2,66.20</span></p>
         
         
         <p id="Ram_2,66.21">
            abhiṣekṣyati rāmaṃ tu rājā yajñaṃ nu yakṣyati <br />
            ity ahaṃ kṛtasaṃkalpo hṛṣṭo yātrām ayāsiṣam //
             <span class="ref">Ram_2,66.21</span></p>
         
         
         <p id="Ram_2,66.22">
            tad idaṃ hy anyathā bhūtaṃ vyavadīrṇaṃ mano mama <br />
            pitaraṃ yo na paśyāmi nityaṃ priyahite ratam //
             <span class="ref">Ram_2,66.22</span></p>
         
         
         <p id="Ram_2,66.23">
            amba kenātyagād rājā vyādhinā mayy anāgate <br />
            dhanyā rāmādayaḥ sarve yaiḥ pitā saṃskṛtaḥ svayam //
             <span class="ref">Ram_2,66.23</span></p>
         
         
         <p id="Ram_2,66.24">
            na nūnaṃ māṃ mahārājaḥ prāptaṃ jānāti kīrtimān <br />
            upajighreddhi māṃ mūrdhni tātaḥ saṃnamya satvaram //
             <span class="ref">Ram_2,66.24</span></p>
         
         
         <p id="Ram_2,66.25">
            kva sa pāṇiḥ sukhasparśas tātasyākliṣṭakarmaṇaḥ <br />
            yena māṃ rajasā dhvastam abhīkṣṇaṃ parimārjati //
             <span class="ref">Ram_2,66.25</span></p>
         
         
         <p id="Ram_2,66.26">
            yo me bhrātā pitā bandhur yasya dāso 'smi dhīmataḥ <br />
            tasya māṃ śīghram ākhyāhi rāmasyākliṣṭakarmaṇaḥ //
             <span class="ref">Ram_2,66.26</span></p>
         
         
         <p id="Ram_2,66.27">
            pitā hi bhavati jyeṣṭho dharmam āryasya jānataḥ <br />
            tasya pādau grahīṣyāmi sa hīdānīṃ gatir mama //
             <span class="ref">Ram_2,66.27</span></p>
         
         
         <p id="Ram_2,66.28">
            ārye kim abravīd rājā pitā me satyavikramaḥ <br />
            paścimaṃ sādhusaṃdeśam icchāmi śrotum ātmanaḥ //
             <span class="ref">Ram_2,66.28</span></p>
         
         
         <p id="Ram_2,66.29">
            iti pṛṣṭā yathātattvaṃ kaikeyī vākyam abravīt <br />
            rāmeti rājā vilapan hā sīte lakṣmaṇeti ca <br />
            sa mahātmā paraṃ lokaṃ gato gatimatāṃ varaḥ //
             <span class="ref">Ram_2,66.29</span></p>
         
         
         <p id="Ram_2,66.30">
            imāṃ tu paścimāṃ vācaṃ vyājahāra pitā tava <br />
            kāladharmaparikṣiptaḥ pāśair iva mahāgajaḥ //
             <span class="ref">Ram_2,66.30</span></p>
         
         
         <p id="Ram_2,66.31">
            siddhārthās tu narā rāmam āgataṃ sītayā saha <br />
            lakṣmaṇaṃ ca mahābāhuṃ drakṣyanti punar āgatam //
             <span class="ref">Ram_2,66.31</span></p>
         
         
         <p id="Ram_2,66.32">
            tac chrutvā viṣasādaiva dvitīyāpriyaśaṃsanāt <br />
            viṣaṇṇavadano bhūtvā bhūyaḥ papraccha mātaram //
             <span class="ref">Ram_2,66.32</span></p>
         
         
         <p id="Ram_2,66.33">
            kva cedānīṃ sa dharmātmā kausalyānandavardhanaḥ <br />
            lakṣmaṇena saha bhrātrā sītayā ca samaṃ gataḥ //
             <span class="ref">Ram_2,66.33</span></p>
         
         
         <p id="Ram_2,66.34">
            tathā pṛṣṭā yathātattvam ākhyātum upacakrame <br />
            mātāsya yugapad vākyaṃ vipriyaṃ priyaśaṅkayā //
             <span class="ref">Ram_2,66.34</span></p>
         
         
         <p id="Ram_2,66.35">
            sa hi rājasutaḥ putra cīravāsā mahāvanam <br />
            daṇḍakān saha vaidehyā lakṣmaṇānucaro gataḥ //
             <span class="ref">Ram_2,66.35</span></p>
         
         
         <p id="Ram_2,66.36">
            tac chrutvā bharatas trasto bhrātuś cāritraśaṅkayā <br />
            svasya vaṃśasya māhātmyāt praṣṭuṃ samupacakrame //
             <span class="ref">Ram_2,66.36</span></p>
         
         
         <p id="Ram_2,66.37">
            kaccin na brāhmaṇadhanaṃ hṛtaṃ rāmeṇa kasyacit <br />
            kaccin nāḍhyo daridro vā tenāpāpo vihiṃsitaḥ //
             <span class="ref">Ram_2,66.37</span></p>
         
         
         <p id="Ram_2,66.38">
            kaccin na paradārān vā rājaputro 'bhimanyate <br />
            kasmāt sa daṇḍakāraṇye bhrūṇaheva vivāsitaḥ //
             <span class="ref">Ram_2,66.38</span></p>
         
         
         <p id="Ram_2,66.39">
            athāsya capalā mātā tat svakarma yathātatham <br />
            tenaiva strīsvabhāvena vyāhartum upacakrame //
             <span class="ref">Ram_2,66.39</span></p>
         
         
         <p id="Ram_2,66.40">
            na brāhmaṇadhanaṃ kiṃcid dhṛtaṃ rāmeṇa kasyacit <br />
            kaścin nāḍhyo daridro vā tenāpāpo vihiṃsitaḥ <br />
            na rāmaḥ paradārāṃś ca cakṣurbhyām api paśyati //
             <span class="ref">Ram_2,66.40</span></p>
         
         
         <p id="Ram_2,66.41">
            mayā tu putra śrutvaiva rāmasyaivābhiṣecanam <br />
            yācitas te pitā rājyaṃ rāmasya ca vivāsanam //
             <span class="ref">Ram_2,66.41</span></p>
         
         
         <p id="Ram_2,66.42">
            sa svavṛttiṃ samāsthāya pitā te tat tathākarot <br />
            rāmaś ca sahasaumitriḥ preṣitaḥ saha sītayā //
             <span class="ref">Ram_2,66.42</span></p>
         
         
         <p id="Ram_2,66.43">
            tam apaśyan priyaṃ putraṃ mahīpālo mahāyaśāḥ <br />
            putraśokaparidyūnaḥ pañcatvam upapedivān //
             <span class="ref">Ram_2,66.43</span></p>
         
         
         <p id="Ram_2,66.44">
            tvayā tv idānīṃ dharmajña rājatvam avalambyatām <br />
            tvatkṛte hi mayā sarvam idam evaṃvidhaṃ kṛtam //
             <span class="ref">Ram_2,66.44</span></p>
         
         
         <p id="Ram_2,66.45">
            tat putra śīghraṃ vidhinā vidhijñair vasiṣṭhamukhyaiḥ sahito dvijendraiḥ <br />
            saṃkālya rājānam adīnasattvam ātmānam urvyām abhiṣecayasva //
             <span class="ref">Ram_2,66.45</span></p>
         
         
         
         
         
         <p id="Ram_2,67.1">
            śrutvā tu pitaraṃ vṛttaṃ bhrātarau ca vivāsitau <br />
            bharato duḥkhasaṃtapta idaṃ vacanam abravīt //
             <span class="ref">Ram_2,67.1</span></p>
         
         
         <p id="Ram_2,67.2">
            kiṃ nu kāryaṃ hatasyeha mama rājyena śocataḥ <br />
            vihīnasyātha pitrā ca bhrātrā pitṛsamena ca //
             <span class="ref">Ram_2,67.2</span></p>
         
         
         <p id="Ram_2,67.3">
            duḥkhe me duḥkham akaror vraṇe kṣāram ivādadhāḥ <br />
            rājānaṃ pretabhāvasthaṃ kṛtvā rāmaṃ ca tāpasam //
             <span class="ref">Ram_2,67.3</span></p>
         
         
         <p id="Ram_2,67.4">
            kulasya tvam abhāvāya kālarātrir ivāgatā <br />
            aṅgāram upagūhya sma pitā me nāvabuddhavān //
             <span class="ref">Ram_2,67.4</span></p>
         
         
         <p id="Ram_2,67.5">
            kausalyā ca sumitrā ca putraśokābhipīḍite <br />
            duṣkaraṃ yadi jīvetāṃ prāpya tvāṃ jananīṃ mama //
             <span class="ref">Ram_2,67.5</span></p>
         
         
         <p id="Ram_2,67.6">
            nanu tv āryo 'pi dharmātmā tvayi vṛttim anuttamām <br />
            vartate guruvṛttijño yathā mātari vartate //
             <span class="ref">Ram_2,67.6</span></p>
         
         
         <p id="Ram_2,67.7">
            tathā jyeṣṭhā hi me mātā kausalyā dīrghadarśinī <br />
            tvayi dharmaṃ samāsthāya bhaginyām iva vartate //
             <span class="ref">Ram_2,67.7</span></p>
         
         
         <p id="Ram_2,67.8">
            tasyāḥ putraṃ kṛtātmānaṃ cīravalkalavāsasam <br />
            prasthāpya vanavāsāya kathaṃ pāpe na śocasi //
             <span class="ref">Ram_2,67.8</span></p>
         
         
         <p id="Ram_2,67.9">
            apāpadarśinaṃ śūraṃ kṛtātmānaṃ yaśasvinam <br />
            pravrājya cīravasanaṃ kiṃ nu paśyasi kāraṇam //
             <span class="ref">Ram_2,67.9</span></p>
         
         
         <p id="Ram_2,67.10">
            lubdhāyā vidito manye na te 'haṃ rāghavaṃ prati <br />
            tathā hy anartho rājyārthaṃ tvayā nīto mahān ayam //
             <span class="ref">Ram_2,67.10</span></p>
         
         
         <p id="Ram_2,67.11">
            ahaṃ hi puruṣavyāghrāv apaśyan rāmalakṣmaṇau <br />
            kena śaktiprabhāvena rājyaṃ rakṣitum utsahe //
             <span class="ref">Ram_2,67.11</span></p>
         
         
         <p id="Ram_2,67.12">
            taṃ hi nityaṃ mahārājo balavantaṃ mahābalaḥ <br />
            apāśrito 'bhūd dharmātmā merur meruvanaṃ yathā //
             <span class="ref">Ram_2,67.12</span></p>
         
         
         <p id="Ram_2,67.13">
            so 'haṃ katham imaṃ bhāraṃ mahādhuryasamudyatam <br />
            damyo dhuram ivāsādya saheyaṃ kena caujasā //
             <span class="ref">Ram_2,67.13</span></p>
         
         
         <p id="Ram_2,67.14">
            atha vā me bhavec chaktir yogair buddhibalena vā <br />
            sakāmāṃ na kariṣyāmi tvām ahaṃ putragardhinīm <br />
            nivartayiṣyāmi vanād bhrātaraṃ svajanapriyam //
             <span class="ref">Ram_2,67.14</span></p>
         
         
         <p id="Ram_2,67.15">
            ity evam uktvā bharato mahātmā priyetarair vākyagaṇais tudaṃs tām <br />
            śokāturaś cāpi nanāda bhūyaḥ siṃho yathā parvatagahvarasthaḥ //
             <span class="ref">Ram_2,67.15</span></p>
         
         
         
         
         
         <p id="Ram_2,68.1">
            tāṃ tathā garhayitvā tu mātaraṃ bharatas tadā <br />
            roṣeṇa mahatāviṣṭaḥ punar evābravīd vacaḥ //
             <span class="ref">Ram_2,68.1</span></p>
         
         
         <p id="Ram_2,68.2">
            rājyād bhraṃśasva kaikeyi nṛśaṃse duṣṭacāriṇi <br />
            parityaktā ca dharmeṇa mā mṛtaṃ rudatī bhava //
             <span class="ref">Ram_2,68.2</span></p>
         
         
         <p id="Ram_2,68.3">
            kiṃ nu te 'dūṣayad rājā rāmo vā bhṛśadhārmikaḥ <br />
            yayor mṛtyur vivāsaś ca tvatkṛte tulyam āgatau //
             <span class="ref">Ram_2,68.3</span></p>
         
         
         <p id="Ram_2,68.4">
            bhrūṇahatyām asi prāptā kulasyāsya vināśanāt <br />
            kaikeyi narakaṃ gaccha mā ca bhartuḥ salokatām //
             <span class="ref">Ram_2,68.4</span></p>
         
         
         <p id="Ram_2,68.5">
            yat tvayā hīdṛśaṃ pāpaṃ kṛtaṃ ghoreṇa karmaṇā <br />
            sarvalokapriyaṃ hitvā mamāpy āpāditaṃ bhayam //
             <span class="ref">Ram_2,68.5</span></p>
         
         
         <p id="Ram_2,68.6">
            tvatkṛte me pitā vṛtto rāmaś cāraṇyam āśritaḥ <br />
            ayaśo jīvaloke ca tvayāhaṃ pratipāditaḥ //
             <span class="ref">Ram_2,68.6</span></p>
         
         
         <p id="Ram_2,68.7">
            mātṛrūpe mamāmitre nṛśaṃse rājyakāmuke <br />
            na te 'ham abhibhāṣyo 'smi durvṛtte patighātini //
             <span class="ref">Ram_2,68.7</span></p>
         
         
         <p id="Ram_2,68.8">
            kausalyā ca sumitrā ca yāś cānyā mama mātaraḥ <br />
            duḥkhena mahatāviṣṭās tvāṃ prāpya kuladūṣiṇīm //
             <span class="ref">Ram_2,68.8</span></p>
         
         
         <p id="Ram_2,68.9">
            na tvam aśvapateḥ kanyā dharmarājasya dhīmataḥ <br />
            rākṣasī tatra jātāsi kulapradhvaṃsinī pituḥ //
             <span class="ref">Ram_2,68.9</span></p>
         
         
         <p id="Ram_2,68.10">
            yat tvayā dhārmiko rāmo nityaṃ satyaparāyaṇaḥ <br />
            vanaṃ prasthāpito duḥkhāt pitā ca tridivaṃ gataḥ //
             <span class="ref">Ram_2,68.10</span></p>
         
         
         <p id="Ram_2,68.11">
            yatpradhānāsi tat pāpaṃ mayi pitrā vinākṛte <br />
            bhrātṛbhyāṃ ca parityakte sarvalokasya cāpriye //
             <span class="ref">Ram_2,68.11</span></p>
         
         
         <p id="Ram_2,68.12">
            kausalyāṃ dharmasaṃyuktāṃ viyuktāṃ pāpaniścaye <br />
            kṛtvā kaṃ prāpsyase tv adya lokaṃ nirayagāminī //
             <span class="ref">Ram_2,68.12</span></p>
         
         
         <p id="Ram_2,68.13">
            kiṃ nāvabudhyase krūre niyataṃ bandhusaṃśrayam <br />
            jyeṣṭhaṃ pitṛsamaṃ rāmaṃ kausalyāyātmasambhavam //
             <span class="ref">Ram_2,68.13</span></p>
         
         
         <p id="Ram_2,68.14">
            aṅgapratyaṅgajaḥ putro hṛdayāc cāpi jāyate <br />
            tasmāt priyataro mātuḥ priyatvān na tu bāndhavaḥ //
             <span class="ref">Ram_2,68.14</span></p>
         
         
         <p id="Ram_2,68.15">
            anyadā kila dharmajñā surabhiḥ surasaṃmatā <br />
            vahamānau dadarśorvyāṃ putrau vigatacetasau //
             <span class="ref">Ram_2,68.15</span></p>
         
         
         <p id="Ram_2,68.16">
            tāv ardhadivase śrāntau dṛṣṭvā putrau mahītale <br />
            ruroda putraśokena bāṣpaparyākulekṣaṇā //
             <span class="ref">Ram_2,68.16</span></p>
         
         
         <p id="Ram_2,68.17">
            adhastād vrajatas tasyāḥ surarājño mahātmanaḥ <br />
            bindavaḥ patitā gātre sūkṣmāḥ surabhigandhinaḥ //
             <span class="ref">Ram_2,68.17</span></p>
         
         
         <p id="Ram_2,68.18">
            tāṃ dṛṣṭvā śokasaṃtaptāṃ vajrapāṇir yaśasvinīm <br />
            indraḥ prāñjalir udvignaḥ surarājo 'bravīd vacaḥ //
             <span class="ref">Ram_2,68.18</span></p>
         
         
         <p id="Ram_2,68.19">
            bhayaṃ kaccin na cāsmāsu kutaścid vidyate mahat <br />
            kutonimittaḥ śokas te brūhi sarvahitaiṣiṇi //
             <span class="ref">Ram_2,68.19</span></p>
         
         
         <p id="Ram_2,68.20">
            evam uktā tu surabhiḥ surarājena dhīmatā <br />
            pratyuvāca tato dhīrā vākyaṃ vākyaviśāradā //
             <span class="ref">Ram_2,68.20</span></p>
         
         
         <p id="Ram_2,68.21">
            śāntaṃ pāpaṃ na vaḥ kiṃcit kutaścid amarādhipa <br />
            ahaṃ tu magnau śocāmi svaputrau viṣame sthitau //
             <span class="ref">Ram_2,68.21</span></p>
         
         
         <p id="Ram_2,68.22">
            etau dṛṣṭvā kṛṣau dīnau sūryaraśmipratāpinau <br />
            ardyamānau balīvardau karṣakeṇa surādhipa //
             <span class="ref">Ram_2,68.22</span></p>
         
         
         <p id="Ram_2,68.23">
            mama kāyāt prasūtau hi duḥkhitau bhārapīḍitau <br />
            yau dṛṣṭvā paritapye 'haṃ nāsti putrasamaḥ priyaḥ //
             <span class="ref">Ram_2,68.23</span></p>
         
         
         <p id="Ram_2,68.24">
            yasyāḥ putrasahasrāṇi sāpi śocati kāmadhuk <br />
            kiṃ punar yā vinā rāmaṃ kausalyā vartayiṣyati //
             <span class="ref">Ram_2,68.24</span></p>
         
         
         <p id="Ram_2,68.25">
            ekaputrā ca sādhvī ca vivatseyaṃ tvayā kṛtā <br />
            tasmāt tvaṃ satataṃ duḥkhaṃ pretya ceha ca lapsyase //
             <span class="ref">Ram_2,68.25</span></p>
         
         
         <p id="Ram_2,68.26">
            ahaṃ hy apacitiṃ bhrātuḥ pituś ca sakalām imām <br />
            vardhanaṃ yaśasaś cāpi kariṣyāmi na saṃśayaḥ //
             <span class="ref">Ram_2,68.26</span></p>
         
         
         <p id="Ram_2,68.27">
            ānāyayitvā tanayaṃ kausalyāyā mahādyutim <br />
            svayam eva pravekṣyāmi vanaṃ muniniṣevitam //
             <span class="ref">Ram_2,68.27</span></p>
         
         
         <p id="Ram_2,68.28">
            iti nāga ivāraṇye tomarāṅkuśacoditaḥ <br />
            papāta bhuvi saṃkruddho niḥśvasann iva pannagaḥ //
             <span class="ref">Ram_2,68.28</span></p>
         
         
         <p id="Ram_2,68.29">
            saṃraktanetraḥ śithilāmbaras tadā vidhūtasarvābharaṇaḥ paraṃtapaḥ <br />
            babhūva bhūmau patito nṛpātmajaḥ śacīpateḥ ketur ivotsavakṣaye //
             <span class="ref">Ram_2,68.29</span></p>
         
         
         
         
         
         <p id="Ram_2,69.1">
            tathaiva krośatas tasya bharatasya mahātmanaḥ <br />
            kausalyā śabdam ājñāya sumitrām idam abravīt //
             <span class="ref">Ram_2,69.1</span></p>
         
         
         <p id="Ram_2,69.2">
            āgataḥ krūrakāryāyāḥ kaikeyyā bharataḥ sutaḥ <br />
            tam ahaṃ draṣṭum icchāmi bharataṃ dīrghadarśinam //
             <span class="ref">Ram_2,69.2</span></p>
         
         
         <p id="Ram_2,69.3">
            evam uktvā sumitrāṃ sā vivarṇā malināmbarā <br />
            pratasthe bharato yatra vepamānā vicetanā //
             <span class="ref">Ram_2,69.3</span></p>
         
         
         <p id="Ram_2,69.4">
            sa tu rāmānujaś cāpi śatrughnasahitas tadā <br />
            pratasthe bharato yatra kausalyāyā niveśanam //
             <span class="ref">Ram_2,69.4</span></p>
         
         
         <p id="Ram_2,69.5">
            tataḥ śatrughnabharatau kausalyāṃ prekṣya duḥkhitau <br />
            paryaṣvajetāṃ duḥkhārtāṃ patitāṃ naṣṭacetanām //
             <span class="ref">Ram_2,69.5</span></p>
         
         
         <p id="Ram_2,69.6">
            bharataṃ pratyuvācedaṃ kausalyā bhṛśaduḥkhitā <br />
            idaṃ te rājyakāmasya rājyaṃ prāptam akaṇṭakam <br />
            samprāptaṃ bata kaikeyyā śīghraṃ krūreṇa karmaṇā //
             <span class="ref">Ram_2,69.6</span></p>
         
         
         <p id="Ram_2,69.7">
            prasthāpya cīravasanaṃ putraṃ me vanavāsinam <br />
            kaikeyī kaṃ guṇaṃ tatra paśyati krūradarśinī //
             <span class="ref">Ram_2,69.7</span></p>
         
         
         <p id="Ram_2,69.8">
            kṣipraṃ mām api kaikeyī prasthāpayitum arhati <br />
            hiraṇyanābho yatrāste suto me sumahāyaśāḥ //
             <span class="ref">Ram_2,69.8</span></p>
         
         
         <p id="Ram_2,69.9">
            atha vā svayam evāhaṃ sumitrānucarā sukham <br />
            agnihotraṃ puraskṛtya prasthāsye yatra rāghavaḥ //
             <span class="ref">Ram_2,69.9</span></p>
         
         
         <p id="Ram_2,69.10">
            kāmaṃ vā svayam evādya tatra māṃ netum arhasi <br />
            yatrāsau puruṣavyāghras tapyate me tapaḥ sutaḥ //
             <span class="ref">Ram_2,69.10</span></p>
         
         
         <p id="Ram_2,69.11">
            idaṃ hi tava vistīrṇaṃ dhanadhānyasamācitam <br />
            hastyaśvarathasampūrṇaṃ rājyaṃ niryātitaṃ tayā //
             <span class="ref">Ram_2,69.11</span></p>
         
         
         <p id="Ram_2,69.12">
            evaṃ vilapamānāṃ tāṃ bharataḥ prāñjalis tadā <br />
            kausalyāṃ pratyuvācedaṃ śokair bahubhir āvṛtām //
             <span class="ref">Ram_2,69.12</span></p>
         
         
         <p id="Ram_2,69.13">
            ārye kasmād ajānantaṃ garhase mām akilbiṣam <br />
            vipulāṃ ca mama prītiṃ sthirāṃ jānāsi rāghave //
             <span class="ref">Ram_2,69.13</span></p>
         
         
         <p id="Ram_2,69.14">
            kṛtā śāstrānugā buddhir mā bhūt tasya kadācana <br />
            satyasaṃdhaḥ satāṃ śreṣṭho yasyāryo 'numate gataḥ //
             <span class="ref">Ram_2,69.14</span></p>
         
         
         <p id="Ram_2,69.15">
            praiṣyaṃ pāpīyasāṃ yātu sūryaṃ ca prati mehatu <br />
            hantu pādena gāṃ suptāṃ yasyāryo 'numate gataḥ //
             <span class="ref">Ram_2,69.15</span></p>
         
         
         <p id="Ram_2,69.16">
            kārayitvā mahat karma bhartā bhṛtyam anarthakam <br />
            adharmo yo 'sya so 'syās tu yasyāryo 'numate gataḥ //
             <span class="ref">Ram_2,69.16</span></p>
         
         
         <p id="Ram_2,69.17">
            paripālayamānasya rājño bhūtāni putravat <br />
            tatas tu druhyatāṃ pāpaṃ yasyāryo 'numate gataḥ //
             <span class="ref">Ram_2,69.17</span></p>
         
         
         <p id="Ram_2,69.18">
            baliṣaḍbhāgam uddhṛtya nṛpasyārakṣataḥ prajāḥ <br />
            adharmo yo 'sya so 'syāstu yasyāryo 'numate gataḥ //
             <span class="ref">Ram_2,69.18</span></p>
         
         
         <p id="Ram_2,69.19">
            saṃśrutya ca tapasvibhyaḥ sattre vai yajñadakṣiṇām <br />
            tāṃ vipralapatāṃ pāpaṃ yasyāryo 'numate gataḥ //
             <span class="ref">Ram_2,69.19</span></p>
         
         
         <p id="Ram_2,69.20">
            hastyaśvarathasambādhe yuddhe śastrasamākule <br />
            mā sma kārṣīt satāṃ dharmaṃ yasyāryo 'numate gataḥ //
             <span class="ref">Ram_2,69.20</span></p>
         
         
         <p id="Ram_2,69.21">
            upadiṣṭaṃ susūkṣmārthaṃ śāstraṃ yatnena dhīmatā <br />
            sa nāśayatu duṣṭātmā yasyāryo 'numate gataḥ //
             <span class="ref">Ram_2,69.21</span></p>
         
         
         <p id="Ram_2,69.22">
            pāyasaṃ kṛsaraṃ chāgaṃ vṛthā so 'śnātu nirghṛṇaḥ <br />
            gurūṃś cāpy avajānātu yasyāryo 'numate gataḥ //
             <span class="ref">Ram_2,69.22</span></p>
         
         
         <p id="Ram_2,69.23">
            putrair dāraiś ca bhṛtyaiś ca svagṛhe parivāritaḥ <br />
            sa eko mṛṣṭam aśnātu yasyāryo 'numate gataḥ //
             <span class="ref">Ram_2,69.23</span></p>
         
         
         <p id="Ram_2,69.24">
            rājastrībālavṛddhānāṃ vadhe yat pāpam ucyate <br />
            bhṛtyatyāge ca yat pāpaṃ tat pāpaṃ pratipadyatām //
             <span class="ref">Ram_2,69.24</span></p>
         
         
         <p id="Ram_2,69.25">
            ubhe saṃdhye śayānasya yat pāpaṃ parikalpyate <br />
            tac ca pāpaṃ bhavet tasya yasyāryo 'numate gataḥ //
             <span class="ref">Ram_2,69.25</span></p>
         
         
         <p id="Ram_2,69.26">
            yad agnidāyake pāpaṃ yat pāpaṃ gurutalpage <br />
            mitradrohe ca yat pāpaṃ tat pāpaṃ pratipadyatām //
             <span class="ref">Ram_2,69.26</span></p>
         
         
         <p id="Ram_2,69.27">
            devatānāṃ pitṝṇāṃ ca mātāpitros tathaiva ca <br />
            mā sma kārṣīt sa śuśrūṣāṃ yasyāryo 'numate gataḥ //
             <span class="ref">Ram_2,69.27</span></p>
         
         
         <p id="Ram_2,69.28">
            satāṃ lokāt satāṃ kīrtyāḥ sajjuṣṭāt karmaṇas tathā <br />
            bhraśyatu kṣipram adyaiva yasyāryo 'numate gataḥ //
             <span class="ref">Ram_2,69.28</span></p>
         
         
         <p id="Ram_2,69.29">
            vihīnāṃ patiputrābhyāṃ kausalyāṃ pārthivātmajaḥ <br />
            evam āśvāsayann eva duḥkhārto nipapāta ha //
             <span class="ref">Ram_2,69.29</span></p>
         
         
         <p id="Ram_2,69.30">
            tathā tu śapathaiḥ kaṣṭaiḥ śapamānam acetanam <br />
            bharataṃ śokasaṃtaptaṃ kausalyā vākyam abravīt //
             <span class="ref">Ram_2,69.30</span></p>
         
         
         <p id="Ram_2,69.31">
            mama duḥkham idaṃ putra bhūyaḥ samupajāyate <br />
            śapathaiḥ śapamāno hi prāṇān uparuṇatsi me //
             <span class="ref">Ram_2,69.31</span></p>
         
         
         <p id="Ram_2,69.32">
            diṣṭyā na calito dharmād ātmā te sahalakṣmaṇaḥ <br />
            vatsa satyapratijño me satāṃ lokān avāpsyasi //
             <span class="ref">Ram_2,69.32</span></p>
         
         
         <p id="Ram_2,69.33">
            evaṃ vilapamānasya duḥkhārtasya mahātmanaḥ <br />
            mohāc ca śokasaṃrodhād babhūva lulitaṃ manaḥ //
             <span class="ref">Ram_2,69.33</span></p>
         
         
         <p id="Ram_2,69.34">
            lālapyamānasya vicetanasya pranaṣṭabuddheḥ patitasya bhūmau <br />
            muhur muhur niḥśvasataś ca dīrghaṃ sā tasya śokena jagāma rātriḥ //
             <span class="ref">Ram_2,69.34</span></p>
         
         
         
         
         
         <p id="Ram_2,70.1">
            tam evaṃ śokasaṃtaptaṃ bharataṃ kekayīsutam <br />
            uvāca vadatāṃ śreṣṭho vasiṣṭhaḥ śreṣṭhavāg ṛṣiḥ //
             <span class="ref">Ram_2,70.1</span></p>
         
         
         <p id="Ram_2,70.2">
            alaṃ śokena bhadraṃ te rājaputra mahāyaśaḥ <br />
            prāptakālaṃ narapateḥ kuru saṃyānam uttaram //
             <span class="ref">Ram_2,70.2</span></p>
         
         
         <p id="Ram_2,70.3">
            vasiṣṭhasya vacaḥ śrutvā bharato dhāraṇāṃ gataḥ <br />
            pretakāryāṇi sarvāṇi kārayāmāsa dharmavit //
             <span class="ref">Ram_2,70.3</span></p>
         
         
         <p id="Ram_2,70.4">
            uddhṛtaṃ tailasaṃkledāt sa tu bhūmau niveśitam <br />
            āpītavarṇavadanaṃ prasuptam iva bhūmipam //
             <span class="ref">Ram_2,70.4</span></p>
         
         
         <p id="Ram_2,70.5">
            niveśya śayane cāgrye nānāratnapariṣkṛte <br />
            tato daśarathaṃ putro vilalāpa suduḥkhitaḥ //
             <span class="ref">Ram_2,70.5</span></p>
         
         
         <p id="Ram_2,70.6">
            kiṃ te vyavasitaṃ rājan proṣite mayy anāgate <br />
            vivāsya rāmaṃ dharmajñaṃ lakṣmaṇaṃ ca mahābalam //
             <span class="ref">Ram_2,70.6</span></p>
         
         
         <p id="Ram_2,70.7">
            kva yāsyasi mahārāja hitvemaṃ duḥkhitaṃ janam <br />
            hīnaṃ puruṣasiṃhena rāmeṇākliṣṭakarmaṇā //
             <span class="ref">Ram_2,70.7</span></p>
         
         
         <p id="Ram_2,70.8">
            yogakṣemaṃ tu te rājan ko 'smin kalpayitā pure <br />
            tvayi prayāte svas tāta rāme ca vanam āśrite //
             <span class="ref">Ram_2,70.8</span></p>
         
         
         <p id="Ram_2,70.9">
            vidhavā pṛthivī rājaṃs tvayā hīnā na rājate <br />
            hīnacandreva rajanī nagarī pratibhāti mām //
             <span class="ref">Ram_2,70.9</span></p>
         
         
         <p id="Ram_2,70.10">
            evaṃ vilapamānaṃ taṃ bharataṃ dīnamānasam <br />
            abravīd vacanaṃ bhūyo vasiṣṭhas tu mahān ṛṣiḥ //
             <span class="ref">Ram_2,70.10</span></p>
         
         
         <p id="Ram_2,70.11">
            pretakāryāṇi yāny asya kartavyāni viśāṃpateḥ <br />
            tāny avyagraṃ mahābāho kriyantām avicāritam //
             <span class="ref">Ram_2,70.11</span></p>
         
         
         <p id="Ram_2,70.12">
            tatheti bharato vākyaṃ vasiṣṭhasyābhipūjya tat <br />
            ṛtvikpurohitācāryāṃs tvarayāmāsa sarvaśaḥ //
             <span class="ref">Ram_2,70.12</span></p>
         
         
         <p id="Ram_2,70.13">
            ye tv agrato narendrasya agnyagārād bahiṣkṛtāḥ <br />
            ṛtvigbhir yājakaiś caiva te hriyante yathāvidhi //
             <span class="ref">Ram_2,70.13</span></p>
         
         
         <p id="Ram_2,70.14">
            śibikāyām athāropya rājānaṃ gatacetanam <br />
            bāṣpakaṇṭhā vimanasas tam ūhuḥ paricārakāḥ //
             <span class="ref">Ram_2,70.14</span></p>
         
         
         <p id="Ram_2,70.15">
            hiraṇyaṃ ca suvarṇaṃ ca vāsāṃsi vividhāni ca <br />
            prakiranto janā mārgaṃ nṛpater agrato yayuḥ //
             <span class="ref">Ram_2,70.15</span></p>
         
         
         <p id="Ram_2,70.16">
            candanāguruniryāsān saralaṃ padmakaṃ tathā <br />
            devadārūṇi cāhṛtya citāṃ cakrus tathāpare //
             <span class="ref">Ram_2,70.16</span></p>
         
         
         <p id="Ram_2,70.17">
            gandhān uccāvacāṃś cānyāṃs tatra dattvātha bhūmipam <br />
            tataḥ saṃveśayāmāsuś citāmadhye tam ṛtvijaḥ //
             <span class="ref">Ram_2,70.17</span></p>
         
         
         <p id="Ram_2,70.18">
            tathā hutāśanaṃ hutvā jepus tasya tadartvijaḥ <br />
            jaguś ca te yathāśāstraṃ tatra sāmāni sāmagāḥ //
             <span class="ref">Ram_2,70.18</span></p>
         
         
         <p id="Ram_2,70.19">
            śibikābhiś ca yānaiś ca yathārhaṃ tasya yoṣitaḥ <br />
            nagarān niryayus tatra vṛddhaiḥ parivṛtās tadā //
             <span class="ref">Ram_2,70.19</span></p>
         
         
         <p id="Ram_2,70.20">
            prasavyaṃ cāpi taṃ cakrur ṛtvijo 'gnicitaṃ nṛpam <br />
            striyaś ca śokasaṃtaptāḥ kausalyāpramukhās tadā //
             <span class="ref">Ram_2,70.20</span></p>
         
         
         <p id="Ram_2,70.21">
            krauñcīnām iva nārīṇāṃ ninādas tatra śuśruve <br />
            ārtānāṃ karuṇaṃ kāle krośantīnāṃ sahasraśaḥ //
             <span class="ref">Ram_2,70.21</span></p>
         
         
         <p id="Ram_2,70.22">
            tato rudantyo vivaśā vilapya ca punaḥ punaḥ <br />
            yānebhyaḥ sarayūtīram avaterur varāṅganāḥ //
             <span class="ref">Ram_2,70.22</span></p>
         
         
         <p id="Ram_2,70.23">
            kṛtodakaṃ te bharatena sārdhaṃ nṛpāṅganā mantripurohitāś ca <br />
            puraṃ praviśyāśruparītanetrā bhūmau daśāhaṃ vyanayanta duḥkham //
             <span class="ref">Ram_2,70.23</span></p>
         
         
         
         
         
         <p id="Ram_2,71.1">
            tato daśāhe 'tigate kṛtaśauco nṛpātmajaḥ <br />
            dvādaśe 'hani samprāpte śrāddhakarmāṇy akārayat //
             <span class="ref">Ram_2,71.1</span></p>
         
         
         <p id="Ram_2,71.2">
            brāhmaṇebhyo dadau ratnaṃ dhanam annaṃ ca puṣkalam <br />
            bāstikaṃ bahuśuklaṃ ca gāś cāpi śataśas tathā //
             <span class="ref">Ram_2,71.2</span></p>
         
         
         <p id="Ram_2,71.3">
            dāsīdāsaṃ ca yānaṃ ca veśmāni sumahānti ca <br />
            brāhmaṇebhyo dadau putro rājñas tasyaurdhvadaihikam //
             <span class="ref">Ram_2,71.3</span></p>
         
         
         <p id="Ram_2,71.4">
            tataḥ prabhātasamaye divase 'tha trayodaśe <br />
            vilalāpa mahābāhur bharataḥ śokamūrchitaḥ //
             <span class="ref">Ram_2,71.4</span></p>
         
         
         <p id="Ram_2,71.5">
            śabdāpihitakaṇṭhaś ca śodhanārtham upāgataḥ <br />
            citāmūle pitur vākyam idam āha suduḥkhitaḥ //
             <span class="ref">Ram_2,71.5</span></p>
         
         
         <p id="Ram_2,71.6">
            tāta yasmin nisṛṣṭo 'haṃ tvayā bhrātari rāghave <br />
            tasmin vanaṃ pravrajite śūnye tyakto 'smy ahaṃ tvayā //
             <span class="ref">Ram_2,71.6</span></p>
         
         
         <p id="Ram_2,71.7">
            yathāgatir anāthāyāḥ putraḥ pravrājito vanam <br />
            tām ambāṃ tāta kausalyāṃ tyaktvā tvaṃ kva gato nṛpa //
             <span class="ref">Ram_2,71.7</span></p>
         
         
         <p id="Ram_2,71.8">
            dṛṣṭvā bhasmāruṇaṃ tac ca dagdhāsthisthānamaṇḍalam <br />
            pituḥ śarīranirvāṇaṃ niṣṭanan viṣasāda ha //
             <span class="ref">Ram_2,71.8</span></p>
         
         
         <p id="Ram_2,71.9">
            sa tu dṛṣṭvā rudan dīnaḥ papāta dharaṇītale <br />
            utthāpyamānaḥ śakrasya yantradhvaja iva cyutaḥ //
             <span class="ref">Ram_2,71.9</span></p>
         
         
         <p id="Ram_2,71.10">
            abhipetus tataḥ sarve tasyāmātyāḥ śucivratam <br />
            antakāle nipatitaṃ yayātim ṛṣayo yathā //
             <span class="ref">Ram_2,71.10</span></p>
         
         
         <p id="Ram_2,71.11">
            śatrughnaś cāpi bharataṃ dṛṣṭvā śokapariplutam <br />
            visaṃjño nyapatad bhūmau bhūmipālam anusmaran //
             <span class="ref">Ram_2,71.11</span></p>
         
         
         <p id="Ram_2,71.12">
            unmatta iva niścetā vilalāpa suduḥkhitaḥ <br />
            smṛtvā pitur guṇāṅgāni tāni tāni tadā tadā //
             <span class="ref">Ram_2,71.12</span></p>
         
         
         <p id="Ram_2,71.13">
            mantharāprabhavas tīvraḥ kaikeyīgrāhasaṃkulaḥ <br />
            varadānamayo 'kṣobhyo 'majjayac chokasāgaraḥ //
             <span class="ref">Ram_2,71.13</span></p>
         
         
         <p id="Ram_2,71.14">
            sukumāraṃ ca bālaṃ ca satataṃ lālitaṃ tvayā <br />
            kva tāta bharataṃ hitvā vilapantaṃ gato bhavān //
             <span class="ref">Ram_2,71.14</span></p>
         
         
         <p id="Ram_2,71.15">
            nanu bhojyeṣu pāneṣu vastreṣv ābharaṇeṣu ca <br />
            pravārayasi naḥ sarvāṃs tan naḥ ko 'dya kariṣyati //
             <span class="ref">Ram_2,71.15</span></p>
         
         
         <p id="Ram_2,71.16">
            avadāraṇakāle tu pṛthivī nāvadīryate <br />
            vihīnā yā tvayā rājñā dharmajñena mahātmanā //
             <span class="ref">Ram_2,71.16</span></p>
         
         
         <p id="Ram_2,71.17">
            pitari svargam āpanne rāme cāraṇyam āśrite <br />
            kiṃ me jīvitasāmarthyaṃ pravekṣyāmi hutāśanam //
             <span class="ref">Ram_2,71.17</span></p>
         
         
         <p id="Ram_2,71.18">
            hīno bhrātrā ca pitrā ca śūnyām ikṣvākupālitām <br />
            ayodhyāṃ na pravekṣyāmi pravekṣyāmi tapovanam //
             <span class="ref">Ram_2,71.18</span></p>
         
         
         <p id="Ram_2,71.19">
            tayor vilapitaṃ śrutvā vyasanaṃ cānvavekṣya tat <br />
            bhṛśam ārtatarā bhūyaḥ sarva evānugāminaḥ //
             <span class="ref">Ram_2,71.19</span></p>
         
         
         <p id="Ram_2,71.20">
            tato viṣaṇṇau śrāntau ca śatrughnabharatāv ubhau <br />
            dharaṇyāṃ saṃvyaceṣṭetāṃ bhagnaśṛṅgāv ivarṣabhau //
             <span class="ref">Ram_2,71.20</span></p>
         
         
         <p id="Ram_2,71.21">
            tataḥ prakṛtimān vaidyaḥ pitur eṣāṃ purohitaḥ <br />
            vasiṣṭho bharataṃ vākyam utthāpya tam uvāca ha //
             <span class="ref">Ram_2,71.21</span></p>
         
         
         <p id="Ram_2,71.22">
            trīṇi dvaṃdvāni bhūteṣu pravṛttāny aviśeṣataḥ <br />
            teṣu cāparihāryeṣu naivaṃ bhavitum arhati //
             <span class="ref">Ram_2,71.22</span></p>
         
         
         <p id="Ram_2,71.23">
            sumantraś cāpi śatrughnam utthāpyābhiprasādya ca <br />
            śrāvayāmāsa tattvajñaḥ sarvabhūtabhavābhavau //
             <span class="ref">Ram_2,71.23</span></p>
         
         
         <p id="Ram_2,71.24">
            utthitau tau naravyāghrau prakāśete yaśasvinau <br />
            varṣātapapariklinnau pṛthag indradhvajāv iva //
             <span class="ref">Ram_2,71.24</span></p>
         
         
         <p id="Ram_2,71.25">
            aśrūṇi parimṛdnantau raktākṣau dīnabhāṣiṇau <br />
            amātyās tvarayanti sma tanayau cāparāḥ kriyāḥ //
             <span class="ref">Ram_2,71.25</span></p>
         
         
         
         
         
         <p id="Ram_2,72.1">
            atra yātrāṃ samīhantaṃ śatrughno lakṣmaṇānujaḥ <br />
            bharataṃ śokasaṃtaptam idaṃ vacanam abravīt //
             <span class="ref">Ram_2,72.1</span></p>
         
         
         <p id="Ram_2,72.2">
            gatir yaḥ sarvabhūtānāṃ duḥkhe kiṃ punar ātmanaḥ <br />
            sa rāmaḥ sattvasampannaḥ striyā pravrājito vanam //
             <span class="ref">Ram_2,72.2</span></p>
         
         
         <p id="Ram_2,72.3">
            balavān vīryasampanno lakṣmaṇo nāma yo 'py asau <br />
            kiṃ na mocayate rāmaṃ kṛtvāpi pitṛnigraham //
             <span class="ref">Ram_2,72.3</span></p>
         
         
         <p id="Ram_2,72.4">
            pūrvam eva tu nigrāhyaḥ samavekṣya nayānayau <br />
            utpathaṃ yaḥ samārūḍho nāryā rājā vaśaṃ gataḥ //
             <span class="ref">Ram_2,72.4</span></p>
         
         
         <p id="Ram_2,72.5">
            iti sambhāṣamāṇe tu śatrughne lakṣmaṇānuje <br />
            prāgdvāre 'bhūt tadā kubjā sarvābharaṇabhūṣitā //
             <span class="ref">Ram_2,72.5</span></p>
         
         
         <p id="Ram_2,72.6">
            liptā candanasāreṇa rājavastrāṇi bibhratī <br />
            mekhalādāmabhiś citrai rajjubaddheva vānarī //
             <span class="ref">Ram_2,72.6</span></p>
         
         
         <p id="Ram_2,72.7">
            tāṃ samīkṣya tadā dvāḥstho bhṛśaṃ pāpasya kāriṇīm <br />
            gṛhītvākaruṇāṃ kubjāṃ śatrughnāya nyavedayat //
             <span class="ref">Ram_2,72.7</span></p>
         
         
         <p id="Ram_2,72.8">
            yasyāḥ kṛte vane rāmo nyastadehaś ca vaḥ pitā <br />
            seyaṃ pāpā nṛśaṃsā ca tasyāḥ kuru yathāmati //
             <span class="ref">Ram_2,72.8</span></p>
         
         
         <p id="Ram_2,72.9">
            śatrughnaś ca tad ājñāya vacanaṃ bhṛśaduḥkhitaḥ <br />
            antaḥpuracarān sarvān ity uvāca dhṛtavrataḥ //
             <span class="ref">Ram_2,72.9</span></p>
         
         
         <p id="Ram_2,72.10">
            tīvram utpāditaṃ duḥkhaṃ bhrātṝṇāṃ me tathā pituḥ <br />
            yayā seyaṃ nṛśaṃsasya karmaṇaḥ phalam aśnutām //
             <span class="ref">Ram_2,72.10</span></p>
         
         
         <p id="Ram_2,72.11">
            evam uktā ca tenāśu sakhījanasamāvṛtā <br />
            gṛhītā balavat kubjā sā tadgṛham anādayat //
             <span class="ref">Ram_2,72.11</span></p>
         
         
         <p id="Ram_2,72.12">
            tataḥ subhṛśasaṃtaptas tasyāḥ sarvaḥ sakhījanaḥ <br />
            kruddham ājñāya śatrughnaṃ vyapalāyata sarvaśaḥ //
             <span class="ref">Ram_2,72.12</span></p>
         
         
         <p id="Ram_2,72.13">
            amantrayata kṛtsnaś ca tasyāḥ sarvasakhījanaḥ <br />
            yathāyaṃ samupakrānto niḥśeṣaṃ naḥ kariṣyati //
             <span class="ref">Ram_2,72.13</span></p>
         
         
         <p id="Ram_2,72.14">
            sānukrośāṃ vadānyāṃ ca dharmajñāṃ ca yaśasvinīm <br />
            kausalyāṃ śaraṇaṃ yāmaḥ sā hi no 'stu dhruvā gatiḥ //
             <span class="ref">Ram_2,72.14</span></p>
         
         
         <p id="Ram_2,72.15">
            sa ca roṣeṇa tāmrākṣaḥ śatrughnaḥ śatrutāpanaḥ <br />
            vicakarṣa tadā kubjāṃ krośantīṃ pṛthivītale //
             <span class="ref">Ram_2,72.15</span></p>
         
         
         <p id="Ram_2,72.16">
            tasyā hy ākṛṣyamāṇāyā mantharāyās tatas tataḥ <br />
            citraṃ bahuvidhaṃ bhāṇḍaṃ pṛthivyāṃ tad vyaśīryata //
             <span class="ref">Ram_2,72.16</span></p>
         
         
         <p id="Ram_2,72.17">
            tena bhāṇḍena saṃkīrṇaṃ śrīmadrājaniveśanam <br />
            aśobhata tadā bhūyaḥ śāradaṃ gaganaṃ yathā //
             <span class="ref">Ram_2,72.17</span></p>
         
         
         <p id="Ram_2,72.18">
            sa balī balavat krodhād gṛhītvā puruṣarṣabhaḥ <br />
            kaikeyīm abhinirbhartsya babhāṣe paruṣaṃ vacaḥ //
             <span class="ref">Ram_2,72.18</span></p>
         
         
         <p id="Ram_2,72.19">
            tair vākyaiḥ paruṣair duḥkhaiḥ kaikeyī bhṛśaduḥkhitā <br />
            śatrughnabhayasaṃtrastā putraṃ śaraṇam āgatā //
             <span class="ref">Ram_2,72.19</span></p>
         
         
         <p id="Ram_2,72.20">
            tāṃ prekṣya bharataḥ kruddhaṃ śatrughnam idam abravīt <br />
            avadhyāḥ sarvabhūtānāṃ pramadāḥ kṣamyatām iti //
             <span class="ref">Ram_2,72.20</span></p>
         
         
         <p id="Ram_2,72.21">
            hanyām aham imāṃ pāpāṃ kaikeyīṃ duṣṭacāriṇīm <br />
            yadi māṃ dhārmiko rāmo nāsūyen mātṛghātakam //
             <span class="ref">Ram_2,72.21</span></p>
         
         
         <p id="Ram_2,72.22">
            imām api hatāṃ kubjāṃ yadi jānāti rāghavaḥ <br />
            tvāṃ ca māṃ caiva dharmātmā nābhibhāṣiṣyate dhruvam //
             <span class="ref">Ram_2,72.22</span></p>
         
         
         <p id="Ram_2,72.23">
            bharatasya vacaḥ śrutvā śatrughno lakṣmaṇānujaḥ <br />
            nyavartata tato roṣāt tāṃ mumoca ca mantharām //
             <span class="ref">Ram_2,72.23</span></p>
         
         
         <p id="Ram_2,72.24">
            sā pādamūle kaikeyyā mantharā nipapāta ha <br />
            niḥśvasantī suduḥkhārtā kṛpaṇaṃ vilalāpa ca //
             <span class="ref">Ram_2,72.24</span></p>
         
         
         <p id="Ram_2,72.25">
            śatrughnavikṣepavimūḍhasaṃjñāṃ samīkṣya kubjāṃ bharatasya mātā <br />
            śanaiḥ samāśvāsayad ārtarūpāṃ krauñcīṃ vilagnām iva vīkṣamāṇām //
             <span class="ref">Ram_2,72.25</span></p>
         
         
         
         
         
         <p id="Ram_2,73.1">
            tataḥ prabhātasamaye divase 'tha caturdaśe <br />
            sametya rājakartāro bharataṃ vākyam abruvan //
             <span class="ref">Ram_2,73.1</span></p>
         
         
         <p id="Ram_2,73.2">
            gato daśarathaḥ svargaṃ yo no gurutaro guruḥ <br />
            rāmaṃ pravrājya vai jyeṣṭhaṃ lakṣmaṇaṃ ca mahābalam //
             <span class="ref">Ram_2,73.2</span></p>
         
         
         <p id="Ram_2,73.3">
            tvam adya bhava no rājā rājaputra mahāyaśaḥ <br />
            saṃgatyā nāparādhnoti rājyam etad anāyakam //
             <span class="ref">Ram_2,73.3</span></p>
         
         
         <p id="Ram_2,73.4">
            ābhiṣecanikaṃ sarvam idam ādāya rāghava <br />
            pratīkṣate tvāṃ svajanaḥ śreṇayaś ca nṛpātmaja //
             <span class="ref">Ram_2,73.4</span></p>
         
         
         <p id="Ram_2,73.5">
            rājyaṃ gṛhāṇa bharata pitṛpaitāmahaṃ mahat <br />
            abhiṣecaya cātmānaṃ pāhi cāsmān nararṣabha //
             <span class="ref">Ram_2,73.5</span></p>
         
         
         <p id="Ram_2,73.6">
            ābhiṣecanikaṃ bhāṇḍaṃ kṛtvā sarvaṃ pradakṣiṇam <br />
            bharatas taṃ janaṃ sarvaṃ pratyuvāca dhṛtavrataḥ //
             <span class="ref">Ram_2,73.6</span></p>
         
         
         <p id="Ram_2,73.7">
            jyeṣṭhasya rājatā nityam ucitā hi kulasya naḥ <br />
            naivaṃ bhavanto māṃ vaktum arhanti kuśalā janāḥ //
             <span class="ref">Ram_2,73.7</span></p>
         
         
         <p id="Ram_2,73.8">
            rāmaḥ pūrvo hi no bhrātā bhaviṣyati mahīpatiḥ <br />
            ahaṃ tv araṇye vatsyāmi varṣāṇi nava pañca ca //
             <span class="ref">Ram_2,73.8</span></p>
         
         
         <p id="Ram_2,73.9">
            yujyatāṃ mahatī senā caturaṅgamahābalā <br />
            ānayiṣyāmy ahaṃ jyeṣṭhaṃ bhrātaraṃ rāghavaṃ vanāt //
             <span class="ref">Ram_2,73.9</span></p>
         
         
         <p id="Ram_2,73.10">
            ābhiṣecanikaṃ caiva sarvam etad upaskṛtam <br />
            puraskṛtya gamiṣyāmi rāmahetor vanaṃ prati //
             <span class="ref">Ram_2,73.10</span></p>
         
         
         <p id="Ram_2,73.11">
            tatraiva taṃ naravyāghram abhiṣicya puraskṛtam <br />
            āneṣyāmi tu vai rāmaṃ havyavāham ivādhvarāt //
             <span class="ref">Ram_2,73.11</span></p>
         
         
         <p id="Ram_2,73.12">
            na sakāmāṃ kariṣyāmi svām imāṃ mātṛgandhinīm <br />
            vane vatsyāmy ahaṃ durge rāmo rājā bhaviṣyati //
             <span class="ref">Ram_2,73.12</span></p>
         
         
         <p id="Ram_2,73.13">
            kriyatāṃ śilpibhiḥ panthāḥ samāni viṣamāṇi ca <br />
            rakṣiṇaś cānusaṃyāntu pathi durgavicārakāḥ //
             <span class="ref">Ram_2,73.13</span></p>
         
         
         <p id="Ram_2,73.14">
            evaṃ sambhāṣamāṇaṃ taṃ rāmahetor nṛpātmajam <br />
            pratyuvāca janaḥ sarvaḥ śrīmadvākyam anuttamam //
             <span class="ref">Ram_2,73.14</span></p>
         
         
         <p id="Ram_2,73.15">
            evaṃ te bhāṣamāṇasya padmā śrīr upatiṣṭhatām <br />
            yas tvaṃ jyeṣṭhe nṛpasute pṛthivīṃ dātum icchasi //
             <span class="ref">Ram_2,73.15</span></p>
         
         
         <p id="Ram_2,73.16">
            anuttamaṃ tad vacanaṃ nṛpātmaja prabhāṣitaṃ saṃśravaṇe niśamya ca <br />
            praharṣajās taṃ prati bāṣpabindavo nipetur āryānananetrasambhavāḥ //
             <span class="ref">Ram_2,73.16</span></p>
         
         
         <p id="Ram_2,73.17">
            ūcus te vacanam idaṃ niśamya hṛṣṭāḥ sāmātyāḥ sapariṣado viyātaśokāḥ <br />
            panthānaṃ naravarabhaktimāñ janaś ca vyādiṣṭas tava vacanāc ca śilpivargaḥ //
             <span class="ref">Ram_2,73.17</span></p>
         
         
         
         
         
         <p id="Ram_2,74.1">
            atha bhūmipradeśajñāḥ sūtrakarmaviśāradāḥ <br />
            svakarmābhiratāḥ śūrāḥ khanakā yantrakās tathā //
             <span class="ref">Ram_2,74.1</span></p>
         
         
         <p id="Ram_2,74.2">
            karmāntikāḥ sthapatayaḥ puruṣā yantrakovidāḥ <br />
            tathā vardhakayaś caiva mārgiṇo vṛkṣatakṣakāḥ //
             <span class="ref">Ram_2,74.2</span></p>
         
         
         <p id="Ram_2,74.3">
            kūpakārāḥ sudhākārā vaṃśakarmakṛtas tathā <br />
            samarthā ye ca draṣṭāraḥ puratas te pratasthire //
             <span class="ref">Ram_2,74.3</span></p>
         
         
         <p id="Ram_2,74.4">
            sa tu harṣāt tam uddeśaṃ janaugho vipulaḥ prayān <br />
            aśobhata mahāvegaḥ sāgarasyeva parvaṇi //
             <span class="ref">Ram_2,74.4</span></p>
         
         
         <p id="Ram_2,74.5">
            te svavāraṃ samāsthāya vartmakarmāṇi kovidāḥ <br />
            karaṇair vividhopetaiḥ purastāt sampratasthire //
             <span class="ref">Ram_2,74.5</span></p>
         
         
         <p id="Ram_2,74.6">
            latāvallīś ca gulmāṃś ca sthāṇūn aśmana eva ca <br />
            janās te cakrire mārgaṃ chindanto vividhān drumān //
             <span class="ref">Ram_2,74.6</span></p>
         
         
         <p id="Ram_2,74.7">
            avṛkṣeṣu ca deśeṣu kecid vṛkṣān aropayan <br />
            kecit kuṭhāraiṣ ṭaṅkaiś ca dātraiś chindan kvacit kvacit //
             <span class="ref">Ram_2,74.7</span></p>
         
         
         <p id="Ram_2,74.8">
            apare vīraṇastambān balino balavattarāḥ <br />
            vidhamanti sma durgāṇi sthalāni ca tatas tataḥ //
             <span class="ref">Ram_2,74.8</span></p>
         
         
         <p id="Ram_2,74.9">
            apare 'pūrayan kūpān pāṃsubhiḥ śvabhram āyatam <br />
            nimnabhāgāṃs tathā kecit samāṃś cakruḥ samantataḥ //
             <span class="ref">Ram_2,74.9</span></p>
         
         
         <p id="Ram_2,74.10">
            babandhur bandhanīyāṃś ca kṣodyān saṃcukṣudus tadā <br />
            bibhidur bhedanīyāṃś ca tāṃs tān deśān narās tadā //
             <span class="ref">Ram_2,74.10</span></p>
         
         
         <p id="Ram_2,74.11">
            acireṇaiva kālena parivāhān bahūdakān <br />
            cakrur bahuvidhākārān sāgarapratimān bahūn <br />
            udapānān bahuvidhān vedikāparimaṇḍitān //
             <span class="ref">Ram_2,74.11</span></p>
         
         
         <p id="Ram_2,74.12">
            sa sudhākuṭṭimatalaḥ prapuṣpitamahīruhaḥ <br />
            mattodghuṣṭadvijagaṇaḥ patākābhir alaṃkṛtaḥ //
             <span class="ref">Ram_2,74.12</span></p>
         
         
         <p id="Ram_2,74.13">
            candanodakasaṃsikto nānākusumabhūṣitaḥ <br />
            bahv aśobhata senāyāḥ panthāḥ svargapathopamaḥ //
             <span class="ref">Ram_2,74.13</span></p>
         
         
         <p id="Ram_2,74.14">
            ājñāpyātha yathājñapti yuktās te 'dhikṛtā narāḥ <br />
            ramaṇīyeṣu deśeṣu bahusvāduphaleṣu ca //
             <span class="ref">Ram_2,74.14</span></p>
         
         
         <p id="Ram_2,74.15">
            yo niveśas tv abhipreto bharatasya mahātmanaḥ <br />
            bhūyas taṃ śobhayāmāsur bhūṣābhir bhūṣaṇopamam //
             <span class="ref">Ram_2,74.15</span></p>
         
         
         <p id="Ram_2,74.16">
            nakṣatreṣu praśasteṣu muhūrteṣu ca tadvidaḥ <br />
            niveśaṃ sthāpayāmāsur bharatasya mahātmanaḥ //
             <span class="ref">Ram_2,74.16</span></p>
         
         
         <p id="Ram_2,74.17">
            bahupāṃsucayāś cāpi parikhāparivāritāḥ <br />
            tatrendrakīlapratimāḥ pratolīvaraśobhitāḥ //
             <span class="ref">Ram_2,74.17</span></p>
         
         
         <p id="Ram_2,74.18">
            prāsādamālāsaṃyuktāḥ saudhaprākārasaṃvṛtāḥ <br />
            patākāśobhitāḥ sarve sunirmitamahāpathāḥ //
             <span class="ref">Ram_2,74.18</span></p>
         
         
         <p id="Ram_2,74.19">
            visarpadbhir ivākāśe viṭaṅkāgravimānakaiḥ <br />
            samucchritair niveśās te babhuḥ śakrapuropamāḥ //
             <span class="ref">Ram_2,74.19</span></p>
         
         
         <p id="Ram_2,74.20">
            jāhnavīṃ tu samāsādya vividhadrumakānanām <br />
            śītalāmalapānīyāṃ mahāmīnasamākulām //
             <span class="ref">Ram_2,74.20</span></p>
         
         
         <p id="Ram_2,74.21">
            sacandratārāgaṇamaṇḍitaṃ yathā nabhaḥ kṣapāyām amalaṃ virājate <br />
            narendramārgaḥ sa tathā vyarājata krameṇa ramyaḥ śubhaśilpinirmitaḥ //
             <span class="ref">Ram_2,74.21</span></p>
         
         
         
         
         
         <p id="Ram_2,75.1">
            tato nāndīmukhīṃ rātriṃ bharataṃ sūtamāgadhāḥ <br />
            tuṣṭuvur vāgviśeṣajñāḥ stavair maṅgalasaṃhitaiḥ //
             <span class="ref">Ram_2,75.1</span></p>
         
         
         <p id="Ram_2,75.2">
            suvarṇakoṇābhihataḥ prāṇadad yāmadundubhiḥ <br />
            dadhmuḥ śaṅkhāṃś ca śataśo vādyāṃś coccāvacasvarān //
             <span class="ref">Ram_2,75.2</span></p>
         
         
         <p id="Ram_2,75.3">
            sa tūryaghoṣaḥ sumahān divam āpūrayann iva <br />
            bharataṃ śokasaṃtaptaṃ bhūyaḥ śokair arandhrayat //
             <span class="ref">Ram_2,75.3</span></p>
         
         
         <p id="Ram_2,75.4">
            tataḥ prabuddho bharatas taṃ ghoṣaṃ saṃnivartya ca <br />
            nāhaṃ rājeti cāpy uktvā śatrughnam idam abravīt //
             <span class="ref">Ram_2,75.4</span></p>
         
         
         <p id="Ram_2,75.5">
            paśya śatrughna kaikeyyā lokasyāpakṛtaṃ mahat <br />
            visṛjya mayi duḥkhāni rājā daśaratho gataḥ //
             <span class="ref">Ram_2,75.5</span></p>
         
         
         <p id="Ram_2,75.6">
            tasyaiṣā dharmarājasya dharmamūlā mahātmanaḥ <br />
            paribhramati rājaśrīr naur ivākarṇikā jale //
             <span class="ref">Ram_2,75.6</span></p>
         
         
         <p id="Ram_2,75.7">
            ity evaṃ bharataṃ prekṣya vilapantaṃ vicetanam <br />
            kṛpaṇaṃ ruruduḥ sarvāḥ sasvaraṃ yoṣitas tadā //
             <span class="ref">Ram_2,75.7</span></p>
         
         
         <p id="Ram_2,75.8">
            tathā tasmin vilapati vasiṣṭho rājadharmavit <br />
            sabhām ikṣvākunāthasya praviveśa mahāyaśāḥ //
             <span class="ref">Ram_2,75.8</span></p>
         
         
         <p id="Ram_2,75.9">
            śātakumbhamayīṃ ramyāṃ maṇiratnasamākulām <br />
            sudharmām iva dharmātmā sagaṇaḥ pratyapadyata //
             <span class="ref">Ram_2,75.9</span></p>
         
         
         <p id="Ram_2,75.10">
            sa kāñcanamayaṃ pīṭhaṃ parārdhyāstaraṇāvṛtam <br />
            adhyāsta sarvavedajño dūtān anuśaśāsa ca //
             <span class="ref">Ram_2,75.10</span></p>
         
         
         <p id="Ram_2,75.11">
            brāhmaṇān kṣatriyān yodhān amātyān gaṇavallabhān <br />
            kṣipram ānayatāvyagrāḥ kṛtyam ātyayikaṃ hi naḥ //
             <span class="ref">Ram_2,75.11</span></p>
         
         
         <p id="Ram_2,75.12">
            tato halahalāśabdo mahān samudapadyata <br />
            rathair aśvair gajaiś cāpi janānām upagacchatām //
             <span class="ref">Ram_2,75.12</span></p>
         
         
         <p id="Ram_2,75.13">
            tato bharatam āyāntaṃ śatakratum ivāmarāḥ <br />
            pratyanandan prakṛtayo yathā daśarathaṃ tathā //
             <span class="ref">Ram_2,75.13</span></p>
         
         
         <p id="Ram_2,75.14">
            hrada iva timināgasaṃvṛtaḥ stimitajalo maṇiśaṅkhaśarkaraḥ <br />
            daśarathasutaśobhitā sabhā sadaśaratheva babhau yathā purā //
             <span class="ref">Ram_2,75.14</span></p>
         
         
         
         
         
         <p id="Ram_2,76.1">
            tām āryagaṇasampūrṇāṃ bharataḥ pragrahāṃ sabhām <br />
            dadarśa buddhisampannaḥ pūrṇacandrāṃ niśām iva //
             <span class="ref">Ram_2,76.1</span></p>
         
         
         <p id="Ram_2,76.2">
            āsanāni yathānyāyam āryāṇāṃ viśatāṃ tadā <br />
            adṛśyata ghanāpāye pūrṇacandreva śarvarī //
             <span class="ref">Ram_2,76.2</span></p>
         
         
         <p id="Ram_2,76.3">
            rājñas tu prakṛtīḥ sarvāḥ samagrāḥ prekṣya dharmavit <br />
            idaṃ purohito vākyaṃ bharataṃ mṛdu cābravīt //
             <span class="ref">Ram_2,76.3</span></p>
         
         
         <p id="Ram_2,76.4">
            tāta rājā daśarathaḥ svargato dharmam ācaran <br />
            dhanadhānyavatīṃ sphītāṃ pradāya pṛthivīṃ tava //
             <span class="ref">Ram_2,76.4</span></p>
         
         
         <p id="Ram_2,76.5">
            rāmas tathā satyadhṛtiḥ satāṃ dharmam anusmaran <br />
            nājahāt pitur ādeśaṃ śaśī jyotsnām ivoditaḥ //
             <span class="ref">Ram_2,76.5</span></p>
         
         
         <p id="Ram_2,76.6">
            pitrā bhrātrā ca te dattaṃ rājyaṃ nihatakaṇṭakam <br />
            tad bhuṅkṣva muditāmātyaḥ kṣipram evābhiṣecaya //
             <span class="ref">Ram_2,76.6</span></p>
         
         
         <p id="Ram_2,76.7">
            udīcyāś ca pratīcyāś ca dākṣiṇātyāś ca kevalāḥ <br />
            koṭyāparāntāḥ sāmudrā ratnāny abhiharantu te //
             <span class="ref">Ram_2,76.7</span></p>
         
         
         <p id="Ram_2,76.8">
            tac chrutvā bharato vākyaṃ śokenābhipariplutaḥ <br />
            jagāma manasā rāmaṃ dharmajño dharmakāṅkṣayā //
             <span class="ref">Ram_2,76.8</span></p>
         
         
         <p id="Ram_2,76.9">
            sa bāṣpakalayā vācā kalahaṃsasvaro yuvā <br />
            vilalāpa sabhāmadhye jagarhe ca purohitam //
             <span class="ref">Ram_2,76.9</span></p>
         
         
         <p id="Ram_2,76.10">
            caritabrahmacaryasya vidyā snātasya dhīmataḥ <br />
            dharme prayatamānasya ko rājyaṃ madvidho haret //
             <span class="ref">Ram_2,76.10</span></p>
         
         
         <p id="Ram_2,76.11">
            kathaṃ daśarathāj jāto bhaved rājyāpahārakaḥ <br />
            rājyaṃ cāhaṃ ca rāmasya dharmaṃ vaktum ihārhasi //
             <span class="ref">Ram_2,76.11</span></p>
         
         
         <p id="Ram_2,76.12">
            jyeṣṭhaḥ śreṣṭhaś ca dharmātmā dilīpanahuṣopamaḥ <br />
            labdhum arhati kākutstho rājyaṃ daśaratho yathā //
             <span class="ref">Ram_2,76.12</span></p>
         
         
         <p id="Ram_2,76.13">
            anāryajuṣṭam asvargyaṃ kuryāṃ pāpam ahaṃ yadi <br />
            ikṣvākūṇām ahaṃ loke bhaveyaṃ kulapāṃsanaḥ //
             <span class="ref">Ram_2,76.13</span></p>
         
         
         <p id="Ram_2,76.14">
            yaddhi mātrā kṛtaṃ pāpaṃ nāhaṃ tad abhirocaye <br />
            ihastho vanadurgasthaṃ namasyāmi kṛtāñjaliḥ //
             <span class="ref">Ram_2,76.14</span></p>
         
         
         <p id="Ram_2,76.15">
            rāmam evānugacchāmi sa rājā dvipadāṃ varaḥ <br />
            trayāṇām api lokānāṃ rāghavo rājyam arhati //
             <span class="ref">Ram_2,76.15</span></p>
         
         
         <p id="Ram_2,76.16">
            tad vākyaṃ dharmasaṃyuktaṃ śrutvā sarve sabhāsadaḥ <br />
            harṣān mumucur aśrūṇi rāme nihitacetasaḥ //
             <span class="ref">Ram_2,76.16</span></p>
         
         
         <p id="Ram_2,76.17">
            yadi tv āryaṃ na śakṣyāmi vinivartayituṃ vanāt <br />
            vane tatraiva vatsyāmi yathāryo lakṣmaṇas tathā //
             <span class="ref">Ram_2,76.17</span></p>
         
         
         <p id="Ram_2,76.18">
            sarvopāyaṃ tu vartiṣye vinivartayituṃ balāt <br />
            samakṣam āryamiśrāṇāṃ sādhūnāṃ guṇavartinām //
             <span class="ref">Ram_2,76.18</span></p>
         
         
         <p id="Ram_2,76.19">
            evam uktvā tu dharmātmā bharato bhrātṛvatsalaḥ <br />
            samīpastham uvācedaṃ sumantraṃ mantrakovidam //
             <span class="ref">Ram_2,76.19</span></p>
         
         
         <p id="Ram_2,76.20">
            tūrṇam utthāya gaccha tvaṃ sumantra mama śāsanāt <br />
            yātrām ājñāpaya kṣipraṃ balaṃ caiva samānaya //
             <span class="ref">Ram_2,76.20</span></p>
         
         
         <p id="Ram_2,76.21">
            evam uktaḥ sumantras tu bharatena mahātmanā <br />
            prahṛṣṭaḥ so 'diśat sarvaṃ yathā saṃdiṣṭam iṣṭavat //
             <span class="ref">Ram_2,76.21</span></p>
         
         
         <p id="Ram_2,76.22">
            tāḥ prahṛṣṭāḥ prakṛtayo balādhyakṣā balasya ca <br />
            śrutvā yātrāṃ samājñaptāṃ rāghavasya nivartane //
             <span class="ref">Ram_2,76.22</span></p>
         
         
         <p id="Ram_2,76.23">
            tato yodhāṅganāḥ sarvā bhartṝn sarvān gṛhe gṛhe <br />
            yātrāgamanam ājñāya tvarayanti sma harṣitāḥ //
             <span class="ref">Ram_2,76.23</span></p>
         
         
         <p id="Ram_2,76.24">
            te hayair gorathaiḥ śīghraiḥ syandanaiś ca manojavaiḥ <br />
            saha yodhair balādhyakṣā balaṃ sarvam acodayan //
             <span class="ref">Ram_2,76.24</span></p>
         
         
         <p id="Ram_2,76.25">
            sajjaṃ tu tad balaṃ dṛṣṭvā bharato gurusaṃnidhau <br />
            rathaṃ me tvarayasveti sumantraṃ pārśvato 'bravīt //
             <span class="ref">Ram_2,76.25</span></p>
         
         
         <p id="Ram_2,76.26">
            bharatasya tu tasyājñāṃ pratigṛhya praharṣitaḥ <br />
            rathaṃ gṛhītvā prayayau yuktaṃ paramavājibhiḥ //
             <span class="ref">Ram_2,76.26</span></p>
         
         
         <p id="Ram_2,76.27">
            sa rāghavaḥ satyadhṛtiḥ pratāpavān bruvan suyuktaṃ dṛḍhasatyavikramaḥ <br />
            guruṃ mahāraṇyagataṃ yaśasvinaṃ prasādayiṣyan bharato 'bravīt tadā //
             <span class="ref">Ram_2,76.27</span></p>
         
         
         <p id="Ram_2,76.28">
            tūrṇaṃ samutthāya sumantra gaccha balasya yogāya balapradhānān <br />
            ānetum icchāmi hi taṃ vanasthaṃ prasādya rāmaṃ jagato hitāya //
             <span class="ref">Ram_2,76.28</span></p>
         
         
         <p id="Ram_2,76.29">
            sa sūtaputro bharatena samyag ājñāpitaḥ saṃparipūrṇakāmaḥ <br />
            śaśāsa sarvān prakṛtipradhānān balasya mukhyāṃś ca suhṛjjanaṃ ca //
             <span class="ref">Ram_2,76.29</span></p>
         
         
         <p id="Ram_2,76.30">
            tataḥ samutthāya kule kule te rājanyavaiśyā vṛṣalāś ca viprāḥ <br />
            ayūyujann uṣṭrarathān kharāṃś ca nāgān hayāṃś caiva kulaprasūtān //
             <span class="ref">Ram_2,76.30</span></p>
         
         
         
         
         
         <p id="Ram_2,77.1">
            tataḥ samutthitaḥ kālyam āsthāya syandanottamam <br />
            prayayau bharataḥ śīghraṃ rāmadarśanakāṅkṣayā //
             <span class="ref">Ram_2,77.1</span></p>
         
         
         <p id="Ram_2,77.2">
            agrataḥ prayayus tasya sarve mantripurodhasaḥ <br />
            adhiruhya hayair yuktān rathān sūryarathopamān //
             <span class="ref">Ram_2,77.2</span></p>
         
         
         <p id="Ram_2,77.3">
            navanāgasahasrāṇi kalpitāni yathāvidhi <br />
            anvayur bharataṃ yāntam ikṣvākukulanandanam //
             <span class="ref">Ram_2,77.3</span></p>
         
         
         <p id="Ram_2,77.4">
            ṣaṣṭhī rathasahasrāṇi dhanvino vividhāyudhāḥ <br />
            anvayur bharataṃ yāntaṃ rājaputraṃ yaśasvinam //
             <span class="ref">Ram_2,77.4</span></p>
         
         
         <p id="Ram_2,77.5">
            śataṃ sahasrāṇy aśvānāṃ samārūḍhāni rāghavam <br />
            anvayur bharataṃ yāntaṃ rājaputraṃ yaśasvinam //
             <span class="ref">Ram_2,77.5</span></p>
         
         
         <p id="Ram_2,77.6">
            kaikeyī ca sumitrā ca kausalyā ca yaśasvinī <br />
            rāmānayanasaṃhṛṣṭā yayur yānena bhāsvatā //
             <span class="ref">Ram_2,77.6</span></p>
         
         
         <p id="Ram_2,77.7">
            prayātāś cāryasaṃghātā rāmaṃ draṣṭuṃ salakṣmaṇam <br />
            tasyaiva ca kathāś citrāḥ kurvāṇā hṛṣṭamānasāḥ //
             <span class="ref">Ram_2,77.7</span></p>
         
         
         <p id="Ram_2,77.8">
            meghaśyāmaṃ mahābāhuṃ sthirasattvaṃ dṛḍhavratam <br />
            kadā drakṣyāmahe rāmaṃ jagataḥ śokanāśanam //
             <span class="ref">Ram_2,77.8</span></p>
         
         
         <p id="Ram_2,77.9">
            dṛṣṭa eva hi naḥ śokam apaneṣyati rāghavaḥ <br />
            tamaḥ sarvasya lokasya samudyann iva bhāskaraḥ //
             <span class="ref">Ram_2,77.9</span></p>
         
         
         <p id="Ram_2,77.10">
            ity evaṃ kathayantas te samprahṛṣṭāḥ kathāḥ śubhāḥ <br />
            pariṣvajānāś cānyonyaṃ yayur nāgarikās tadā //
             <span class="ref">Ram_2,77.10</span></p>
         
         
         <p id="Ram_2,77.11">
            ye ca tatrāpare sarve saṃmatā ye ca naigamāḥ <br />
            rāmaṃ prati yayur hṛṣṭāḥ sarvāḥ prakṛtayas tadā //
             <span class="ref">Ram_2,77.11</span></p>
         
         
         <p id="Ram_2,77.12">
            maṇikārāś ca ye kecit kumbhakārāś ca śobhanāḥ <br />
            sūtrakarmakṛtaś caiva ye ca śastropajīvinaḥ //
             <span class="ref">Ram_2,77.12</span></p>
         
         
         <p id="Ram_2,77.13">
            māyūrakāḥ krākacikā rocakā vedhakās tathā <br />
            dantakārāḥ sudhākārās tathā gandhopajīvinaḥ //
             <span class="ref">Ram_2,77.13</span></p>
         
         
         <p id="Ram_2,77.14">
            suvarṇakārāḥ prakhyātās tathā kambaladhāvakāḥ <br />
            snāpakācchādakā vaidyā dhūpakāḥ śauṇḍikās tathā //
             <span class="ref">Ram_2,77.14</span></p>
         
         
         <p id="Ram_2,77.15">
            rajakās tunnavāyāś ca grāmaghoṣamahattarāḥ <br />
            śailūṣāś ca saha strībhir yānti kaivartakās tathā //
             <span class="ref">Ram_2,77.15</span></p>
         
         
         <p id="Ram_2,77.16">
            samāhitā vedavido brāhmaṇā vṛttasaṃmatāḥ <br />
            gorathair bharataṃ yāntam anujagmuḥ sahasraśaḥ //
             <span class="ref">Ram_2,77.16</span></p>
         
         
         <p id="Ram_2,77.17">
            suveṣāḥ śuddhavasanās tāmramṛṣṭānulepanāḥ <br />
            sarve te vividhair yānaiḥ śanair bharatam anvayuḥ //
             <span class="ref">Ram_2,77.17</span></p>
         
         
         <p id="Ram_2,77.18">
            prahṛṣṭamuditā senā sānvayāt kaikayīsutam <br />
            vyavātiṣṭhata sā senā bharatasyānuyāyinī //
             <span class="ref">Ram_2,77.18</span></p>
         
         
         <p id="Ram_2,77.19">
            nirīkṣyānugatāṃ senāṃ tāṃ ca gaṅgāṃ śivodakām <br />
            bharataḥ sacivān sarvān abravīd vākyakovidaḥ //
             <span class="ref">Ram_2,77.19</span></p>
         
         
         <p id="Ram_2,77.20">
            niveśayata me sainyam abhiprāyeṇa sarvaśaḥ <br />
            viśrāntāḥ pratariṣyāmaḥ śva idānīṃ mahānadīm //
             <span class="ref">Ram_2,77.20</span></p>
         
         
         <p id="Ram_2,77.21">
            dātuṃ ca tāvad icchāmi svar gatasya mahīpateḥ <br />
            aurdhvadehanimittārtham avatīryodakaṃ nadīm //
             <span class="ref">Ram_2,77.21</span></p>
         
         
         <p id="Ram_2,77.22">
            tasyaivaṃ bruvato 'mātyās tathety uktvā samāhitāḥ <br />
            nyaveśayaṃs tāṃś chandena svena svena pṛthakpṛthak //
             <span class="ref">Ram_2,77.22</span></p>
         
         
         <p id="Ram_2,77.23">
            niveśya gaṅgām anu tāṃ mahānadīṃ camūṃ vidhānaiḥ paribarhaśobhinīm <br />
            uvāsa rāmasya tadā mahātmano vicintayāno bharato nivartanam //
             <span class="ref">Ram_2,77.23</span></p>
         
         
         
         
         
         <p id="Ram_2,78.1">
            tato niviṣṭāṃ dhvajinīṃ gaṅgām anvāśritāṃ nadīm <br />
            niṣādarājo dṛṣṭvaiva jñātīn saṃtvarito 'bravīt //
             <span class="ref">Ram_2,78.1</span></p>
         
         
         <p id="Ram_2,78.2">
            mahatīyam ataḥ senā sāgarābhā pradṛśyate <br />
            nāsyāntam avagacchāmi manasāpi vicintayan //
             <span class="ref">Ram_2,78.2</span></p>
         
         
         <p id="Ram_2,78.3">
            sa eṣa hi mahākāyaḥ kovidāradhvajo rathe <br />
            bandhayiṣyati vā dāśān atha vāsmān vadhiṣyati //
             <span class="ref">Ram_2,78.3</span></p>
         
         
         <p id="Ram_2,78.4">
            atha dāśarathiṃ rāmaṃ pitrā rājyād vivāsitam <br />
            bharataḥ kaikeyīputro hantuṃ samadhigacchati //
             <span class="ref">Ram_2,78.4</span></p>
         
         
         <p id="Ram_2,78.5">
            bhartā caiva sakhā caiva rāmo dāśarathir mama <br />
            tasyārthakāmāḥ saṃnaddhā gaṅgānūpe 'tra tiṣṭhata //
             <span class="ref">Ram_2,78.5</span></p>
         
         
         <p id="Ram_2,78.6">
            tiṣṭhantu sarvadāśāś ca gaṅgām anvāśritā nadīm <br />
            balayuktā nadīrakṣā māṃsamūlaphalāśanāḥ //
             <span class="ref">Ram_2,78.6</span></p>
         
         
         <p id="Ram_2,78.7">
            nāvāṃ śatānāṃ pañcānāṃ kaivartānāṃ śataṃ śatam <br />
            saṃnaddhānāṃ tathā yūnāṃ tiṣṭhantv ity abhyacodayat //
             <span class="ref">Ram_2,78.7</span></p>
         
         
         <p id="Ram_2,78.8">
            yadā tuṣṭas tu bharato rāmasyeha bhaviṣyati <br />
            seyaṃ svastimayī senā gaṅgām adya tariṣyati //
             <span class="ref">Ram_2,78.8</span></p>
         
         
         <p id="Ram_2,78.9">
            ity uktvopāyanaṃ gṛhya matsyamāṃsamadhūni ca <br />
            abhicakrāma bharataṃ niṣādādhipatir guhaḥ //
             <span class="ref">Ram_2,78.9</span></p>
         
         
         <p id="Ram_2,78.10">
            tam āyāntaṃ tu samprekṣya sūtaputraḥ pratāpavān <br />
            bharatāyācacakṣe 'tha vinayajño vinītavat //
             <span class="ref">Ram_2,78.10</span></p>
         
         
         <p id="Ram_2,78.11">
            eṣa jñātisahasreṇa sthapatiḥ parivāritaḥ <br />
            kuśalo daṇḍakāraṇye vṛddho bhrātuś ca te sakhā //
             <span class="ref">Ram_2,78.11</span></p>
         
         
         <p id="Ram_2,78.12">
            tasmāt paśyatu kākutstha tvāṃ niṣādādhipo guhaḥ <br />
            asaṃśayaṃ vijānīte yatra tau rāmalakṣmaṇau //
             <span class="ref">Ram_2,78.12</span></p>
         
         
         <p id="Ram_2,78.13">
            etat tu vacanaṃ śrutvā sumantrād bharataḥ śubham <br />
            uvāca vacanaṃ śīghraṃ guhaḥ paśyatu mām iti //
             <span class="ref">Ram_2,78.13</span></p>
         
         
         <p id="Ram_2,78.14">
            labdhvābhyanujñāṃ saṃhṛṣṭo jñātibhiḥ parivāritaḥ <br />
            āgamya bharataṃ prahvo guho vacanam abravīt //
             <span class="ref">Ram_2,78.14</span></p>
         
         
         <p id="Ram_2,78.15">
            niṣkuṭaś caiva deśo 'yaṃ vañcitāś cāpi te vayam <br />
            nivedayāmas te sarve svake dāśakule vasa //
             <span class="ref">Ram_2,78.15</span></p>
         
         
         <p id="Ram_2,78.16">
            asti mūlaṃ phalaṃ caiva niṣādaiḥ samupāhṛtam <br />
            ārdraṃ ca māṃsaṃ śuṣkaṃ ca vanyaṃ coccāvacaṃ mahat //
             <span class="ref">Ram_2,78.16</span></p>
         
         
         <p id="Ram_2,78.17">
            āśaṃse svāśitā senā vatsyatīmāṃ vibhāvarīm <br />
            arcito vividhaiḥ kāmaiḥ śvaḥ sasainyo gamiṣyasi //
             <span class="ref">Ram_2,78.17</span></p>
         
         
         
         
         
         <p id="Ram_2,79.1">
            evam uktas tu bharato niṣādādhipatiṃ guham <br />
            pratyuvāca mahāprājño vākyaṃ hetvarthasaṃhitam //
             <span class="ref">Ram_2,79.1</span></p>
         
         
         <p id="Ram_2,79.2">
            ūrjitaḥ khalu te kāmaḥ kṛto mama guroḥ sakhe <br />
            yo me tvam īdṛśīṃ senām eko 'bhyarcitum icchasi //
             <span class="ref">Ram_2,79.2</span></p>
         
         
         <p id="Ram_2,79.3">
            ity uktvā tu mahātejā guhaṃ vacanam uttamam <br />
            abravīd bharataḥ śrīmān niṣādādhipatiṃ punaḥ //
             <span class="ref">Ram_2,79.3</span></p>
         
         
         <p id="Ram_2,79.4">
            katareṇa gamiṣyāmi bharadvājāśramaṃ guha <br />
            gahano 'yaṃ bhṛśaṃ deśo gaṅgānūpo duratyayaḥ //
             <span class="ref">Ram_2,79.4</span></p>
         
         
         <p id="Ram_2,79.5">
            tasya tadvacanaṃ śrutvā rājaputrasya dhīmataḥ <br />
            abravīt prāñjalir vākyaṃ guho gahanagocaraḥ //
             <span class="ref">Ram_2,79.5</span></p>
         
         
         <p id="Ram_2,79.6">
            dāśās tv anugamiṣyanti dhanvinaḥ susamāhitāḥ <br />
            ahaṃ cānugamiṣyāmi rājaputra mahāyaśaḥ //
             <span class="ref">Ram_2,79.6</span></p>
         
         
         <p id="Ram_2,79.7">
            kaccin na duṣṭo vrajasi rāmasyākliṣṭakarmaṇaḥ <br />
            iyaṃ te mahatī senā śaṅkāṃ janayatīva me //
             <span class="ref">Ram_2,79.7</span></p>
         
         
         <p id="Ram_2,79.8">
            tam evam abhibhāṣantam ākāśa iva nirmalaḥ <br />
            bharataḥ ślakṣṇayā vācā guhaṃ vacanam abravīt //
             <span class="ref">Ram_2,79.8</span></p>
         
         
         <p id="Ram_2,79.9">
            mā bhūt sa kālo yat kaṣṭaṃ na māṃ śaṅkitum arhasi <br />
            rāghavaḥ sa hi me bhrātā jyeṣṭhaḥ pitṛsamo mama //
             <span class="ref">Ram_2,79.9</span></p>
         
         
         <p id="Ram_2,79.10">
            taṃ nivartayituṃ yāmi kākutsthaṃ vanavāsinam <br />
            buddhir anyā na te kāryā guha satyaṃ bravīmi te //
             <span class="ref">Ram_2,79.10</span></p>
         
         
         <p id="Ram_2,79.11">
            sa tu saṃhṛṣṭavadanaḥ śrutvā bharatabhāṣitam <br />
            punar evābravīd vākyaṃ bharataṃ prati harṣitaḥ //
             <span class="ref">Ram_2,79.11</span></p>
         
         
         <p id="Ram_2,79.12">
            dhanyas tvaṃ na tvayā tulyaṃ paśyāmi jagatītale <br />
            ayatnād āgataṃ rājyaṃ yas tvaṃ tyaktum ihecchasi //
             <span class="ref">Ram_2,79.12</span></p>
         
         
         <p id="Ram_2,79.13">
            śāśvatī khalu te kīrtir lokān anucariṣyati <br />
            yas tvaṃ kṛcchragataṃ rāmaṃ pratyānayitum icchasi //
             <span class="ref">Ram_2,79.13</span></p>
         
         
         <p id="Ram_2,79.14">
            evaṃ sambhāṣamāṇasya guhasya bharataṃ tadā <br />
            babhau naṣṭaprabhaḥ sūryo rajanī cābhyavartata //
             <span class="ref">Ram_2,79.14</span></p>
         
         
         <p id="Ram_2,79.15">
            saṃniveśya sa tāṃ senāṃ guhena paritoṣitaḥ <br />
            śatrughnena saha śrīmāñ śayanaṃ punar āgamat //
             <span class="ref">Ram_2,79.15</span></p>
         
         
         <p id="Ram_2,79.16">
            rāmacintāmayaḥ śoko bharatasya mahātmanaḥ <br />
            upasthito hy anarhasya dharmaprekṣasya tādṛśaḥ //
             <span class="ref">Ram_2,79.16</span></p>
         
         
         <p id="Ram_2,79.17">
            antardāhena dahanaḥ saṃtāpayati rāghavam <br />
            vanadāhābhisaṃtaptaṃ gūḍho 'gnir iva pādapam //
             <span class="ref">Ram_2,79.17</span></p>
         
         
         <p id="Ram_2,79.18">
            prasrutaḥ sarvagātrebhyaḥ svedaḥ śokāgnisambhavaḥ <br />
            yathā sūryāṃśusaṃtapto himavān prasruto himam //
             <span class="ref">Ram_2,79.18</span></p>
         
         
         <p id="Ram_2,79.19">
            dhyānanirdaraśailena viniḥśvasitadhātunā <br />
            dainyapādapasaṃghena śokāyāsādhiśṛṅgiṇā //
             <span class="ref">Ram_2,79.19</span></p>
         
         
         <p id="Ram_2,79.20">
            pramohānantasattvena saṃtāpauṣadhiveṇunā <br />
            ākrānto duḥkhaśailena mahatā kaikayīsutaḥ //
             <span class="ref">Ram_2,79.20</span></p>
         
         
         <p id="Ram_2,79.21">
            guhena sārdhaṃ bharataḥ samāgato mahānubhāvaḥ sajanaḥ samāhitaḥ <br />
            sudurmanās taṃ bharataṃ tadā punar guhaḥ samāśvāsayad agrajaṃ prati //
             <span class="ref">Ram_2,79.21</span></p>
         
         
         
         
         
         <p id="Ram_2,80.1">
            ācacakṣe 'tha sadbhāvaṃ lakṣmaṇasya mahātmanaḥ <br />
            bharatāyāprameyāya guho gahanagocaraḥ //
             <span class="ref">Ram_2,80.1</span></p>
         
         
         <p id="Ram_2,80.2">
            taṃ jāgrataṃ guṇair yuktaṃ varacāpeṣudhāriṇam <br />
            bhrātṛguptyartham atyantam ahaṃ lakṣmaṇam abruvam //
             <span class="ref">Ram_2,80.2</span></p>
         
         
         <p id="Ram_2,80.3">
            iyaṃ tāta sukhā śayyā tvadartham upakalpitā <br />
            pratyāśvasihi śeṣvāsyāṃ sukhaṃ rāghavanandana //
             <span class="ref">Ram_2,80.3</span></p>
         
         
         <p id="Ram_2,80.4">
            ucito 'yaṃ janaḥ sarvo duḥkhānāṃ tvaṃ sukhocitaḥ <br />
            dharmātmaṃs tasya guptyarthaṃ jāgariṣyāmahe vayam //
             <span class="ref">Ram_2,80.4</span></p>
         
         
         <p id="Ram_2,80.5">
            na hi rāmāt priyataro mamāsti bhuvi kaścana <br />
            motsuko bhūr bravīmy etad apy asatyaṃ tavāgrataḥ //
             <span class="ref">Ram_2,80.5</span></p>
         
         
         <p id="Ram_2,80.6">
            asya prasādād āśaṃse loke 'smin sumahad yaśaḥ <br />
            dharmāvāptiṃ ca vipulām arthāvāptiṃ ca kevalām //
             <span class="ref">Ram_2,80.6</span></p>
         
         
         <p id="Ram_2,80.7">
            so 'haṃ priyasakhaṃ rāmaṃ śayānaṃ saha sītayā <br />
            rakṣiṣyāmi dhanuṣpāṇiḥ sarvaiḥ svair jñātibhiḥ saha //
             <span class="ref">Ram_2,80.7</span></p>
         
         
         <p id="Ram_2,80.8">
            na hi me 'viditaṃ kiṃcid vane 'smiṃś carataḥ sadā <br />
            caturaṅgaṃ hy api balaṃ prasahema vayaṃ yudhi //
             <span class="ref">Ram_2,80.8</span></p>
         
         
         <p id="Ram_2,80.9">
            evam asmābhir uktena lakṣmaṇena mahātmanā <br />
            anunītā vayaṃ sarve dharmam evānupaśyatā //
             <span class="ref">Ram_2,80.9</span></p>
         
         
         <p id="Ram_2,80.10">
            kathaṃ dāśarathau bhūmau śayāne saha sītayā <br />
            śakyā nidrā mayā labdhuṃ jīvitaṃ vā sukhāni vā //
             <span class="ref">Ram_2,80.10</span></p>
         
         
         <p id="Ram_2,80.11">
            yo na devāsuraiḥ sarvaiḥ śakyaḥ prasahituṃ yudhi <br />
            taṃ paśya guha saṃviṣṭaṃ tṛṇeṣu saha sītayā //
             <span class="ref">Ram_2,80.11</span></p>
         
         
         <p id="Ram_2,80.12">
            mahatā tapasā labdho vividhaiś ca pariśramaiḥ <br />
            eko daśarathasyaiṣa putraḥ sadṛśalakṣaṇaḥ //
             <span class="ref">Ram_2,80.12</span></p>
         
         
         <p id="Ram_2,80.13">
            asmin pravrājite rājā na ciraṃ vartayiṣyati <br />
            vidhavā medinī nūnaṃ kṣipram eva bhaviṣyati //
             <span class="ref">Ram_2,80.13</span></p>
         
         
         <p id="Ram_2,80.14">
            vinadya sumahānādaṃ śrameṇoparatāḥ striyaḥ <br />
            nirghoṣoparataṃ nūnam adya rājaniveśanam //
             <span class="ref">Ram_2,80.14</span></p>
         
         
         <p id="Ram_2,80.15">
            kausalyā caiva rājā ca tathaiva jananī mama <br />
            nāśaṃse yadi te sarve jīveyuḥ śarvarīm imām //
             <span class="ref">Ram_2,80.15</span></p>
         
         
         <p id="Ram_2,80.16">
            jīved api hi me mātā śatrughnasyānvavekṣayā <br />
            duḥkhitā yā tu kausalyā vīrasūr vinaśiṣyati //
             <span class="ref">Ram_2,80.16</span></p>
         
         
         <p id="Ram_2,80.17">
            atikrāntam atikrāntam anavāpya manoratham <br />
            rājye rāmam anikṣipya pitā me vinaśiṣyati //
             <span class="ref">Ram_2,80.17</span></p>
         
         
         <p id="Ram_2,80.18">
            siddhārthāḥ pitaraṃ vṛttaṃ tasmin kāle hy upasthite <br />
            pretakāryeṣu sarveṣu saṃskariṣyanti bhūmipam //
             <span class="ref">Ram_2,80.18</span></p>
         
         
         <p id="Ram_2,80.19">
            ramyacatvarasaṃsthānāṃ suvibhaktamahāpathām <br />
            harmyaprāsādasampannāṃ sarvaratnavibhūṣitām //
             <span class="ref">Ram_2,80.19</span></p>
         
         
         <p id="Ram_2,80.20">
            gajāśvarathasambādhāṃ tūryanādavināditām <br />
            sarvakalyāṇasampūrṇāṃ hṛṣṭapuṣṭajanākulām //
             <span class="ref">Ram_2,80.20</span></p>
         
         
         <p id="Ram_2,80.21">
            ārāmodyānasampūrṇāṃ samājotsavaśālinīm <br />
            sukhitā vicariṣyanti rājadhānīṃ pitur mama //
             <span class="ref">Ram_2,80.21</span></p>
         
         
         <p id="Ram_2,80.22">
            api satyapratijñena sārdhaṃ kuśalinā vayam <br />
            nivṛtte samaye hy asmin sukhitāḥ praviśemahi //
             <span class="ref">Ram_2,80.22</span></p>
         
         
         <p id="Ram_2,80.23">
            paridevayamānasya tasyaivaṃ sumahātmanaḥ <br />
            tiṣṭhato rājaputrasya śarvarī sātyavartata //
             <span class="ref">Ram_2,80.23</span></p>
         
         
         <p id="Ram_2,80.24">
            prabhāte vimale sūrye kārayitvā jaṭā ubhau <br />
            asmin bhāgīrathītīre sukhaṃ saṃtāritau mayā //
             <span class="ref">Ram_2,80.24</span></p>
         
         
         <p id="Ram_2,80.25">
            jaṭādharau tau drumacīravāsasau mahābalau kuñjarayūthapopamau <br />
            vareṣucāpāsidharau paraṃtapau vyavekṣamāṇau saha sītayā gatau //
             <span class="ref">Ram_2,80.25</span></p>
         
         
         
         
         
         <p id="Ram_2,81.1">
            guhasya vacanaṃ śrutvā bharato bhṛśam apriyam <br />
            dhyānaṃ jagāma tatraiva yatra tac chrutam apriyam //
             <span class="ref">Ram_2,81.1</span></p>
         
         
         <p id="Ram_2,81.2">
            sukumāro mahāsattvaḥ siṃhaskandho mahābhujaḥ <br />
            puṇḍarīkaviśālākṣas taruṇaḥ priyadarśanaḥ //
             <span class="ref">Ram_2,81.2</span></p>
         
         
         <p id="Ram_2,81.3">
            pratyāśvasya muhūrtaṃ tu kālaṃ paramadurmanāḥ <br />
            papāta sahasā totrair hṛdi viddha iva dvipaḥ //
             <span class="ref">Ram_2,81.3</span></p>
         
         
         <p id="Ram_2,81.4">
            tadavasthaṃ tu bharataṃ śatrughno 'nantarasthitaḥ <br />
            pariṣvajya rurodoccair visaṃjñaḥ śokakarśitaḥ //
             <span class="ref">Ram_2,81.4</span></p>
         
         
         <p id="Ram_2,81.5">
            tataḥ sarvāḥ samāpetur mātaro bharatasya tāḥ <br />
            upavāsakṛśā dīnā bhartṛvyasanakarśitāḥ //
             <span class="ref">Ram_2,81.5</span></p>
         
         
         <p id="Ram_2,81.6">
            tāś ca taṃ patitaṃ bhūmau rudantyaḥ paryavārayan <br />
            kausalyā tv anusṛtyainaṃ durmanāḥ pariṣasvaje //
             <span class="ref">Ram_2,81.6</span></p>
         
         
         <p id="Ram_2,81.7">
            vatsalā svaṃ yathā vatsam upagūhya tapasvinī <br />
            paripapraccha bharataṃ rudantī śokalālasā //
             <span class="ref">Ram_2,81.7</span></p>
         
         
         <p id="Ram_2,81.8">
            putra vyādhir na te kaccic charīraṃ paribādhate <br />
            adya rājakulasyāsya tvadadhīnaṃ hi jīvitam //
             <span class="ref">Ram_2,81.8</span></p>
         
         
         <p id="Ram_2,81.9">
            tvāṃ dṛṣṭvā putra jīvāmi rāme sabhrātṛke gate <br />
            vṛtte daśarathe rājñi nātha ekas tvam adya naḥ //
             <span class="ref">Ram_2,81.9</span></p>
         
         
         <p id="Ram_2,81.10">
            kaccin na lakṣmaṇe putra śrutaṃ te kiṃcid apriyam <br />
            putra vā hy ekaputrāyāḥ sahabhārye vanaṃ gate //
             <span class="ref">Ram_2,81.10</span></p>
         
         
         <p id="Ram_2,81.11">
            sa muhūrtaṃ samāśvasya rudann eva mahāyaśāḥ <br />
            kausalyāṃ parisāntvyedaṃ guhaṃ vacanam abravīt //
             <span class="ref">Ram_2,81.11</span></p>
         
         
         <p id="Ram_2,81.12">
            bhrātā me kvāvasad rātriṃ kva sītā kva ca lakṣmaṇaḥ <br />
            asvapac chayane kasmin kiṃ bhuktvā guha śaṃsa me //
             <span class="ref">Ram_2,81.12</span></p>
         
         
         <p id="Ram_2,81.13">
            so 'bravīd bharataṃ pṛṣṭo niṣādādhipatir guhaḥ <br />
            yadvidhaṃ pratipede ca rāme priyahite 'tithau //
             <span class="ref">Ram_2,81.13</span></p>
         
         
         <p id="Ram_2,81.14">
            annam uccāvacaṃ bhakṣāḥ phalāni vividhāni ca <br />
            rāmāyābhyavahārārthaṃ bahu copahṛtaṃ mayā //
             <span class="ref">Ram_2,81.14</span></p>
         
         
         <p id="Ram_2,81.15">
            tat sarvaṃ pratyanujñāsīd rāmaḥ satyaparākramaḥ <br />
            na hi tat pratyagṛhṇāt sa kṣatradharmam anusmaran //
             <span class="ref">Ram_2,81.15</span></p>
         
         
         <p id="Ram_2,81.16">
            na hy asmābhiḥ pratigrāhyaṃ sakhe deyaṃ tu sarvadā <br />
            iti tena vayaṃ rājann anunītā mahātmanā //
             <span class="ref">Ram_2,81.16</span></p>
         
         
         <p id="Ram_2,81.17">
            lakṣmaṇena samānītaṃ pītvā vāri mahāyaśāḥ <br />
            aupavāsyaṃ tadākārṣīd rāghavaḥ saha sītayā //
             <span class="ref">Ram_2,81.17</span></p>
         
         
         <p id="Ram_2,81.18">
            tatas tu jalaśeṣeṇa lakṣmaṇo 'py akarot tadā <br />
            vāgyatās te trayaḥ saṃdhyām upāsata samāhitāḥ //
             <span class="ref">Ram_2,81.18</span></p>
         
         
         <p id="Ram_2,81.19">
            saumitris tu tataḥ paścād akarot svāstaraṃ śubham <br />
            svayam ānīya barhīṃṣi kṣipraṃ rāghavakāraṇāt //
             <span class="ref">Ram_2,81.19</span></p>
         
         
         <p id="Ram_2,81.20">
            tasmin samāviśad rāmaḥ svāstare saha sītayā <br />
            prakṣālya ca tayoḥ pādāv apacakrāma lakṣmaṇaḥ //
             <span class="ref">Ram_2,81.20</span></p>
         
         
         <p id="Ram_2,81.21">
            etat tad iṅgudīmūlam idam eva ca tat tṛṇam <br />
            yasmin rāmaś ca sītā ca rātriṃ tāṃ śayitāv ubhau //
             <span class="ref">Ram_2,81.21</span></p>
         
         
         <p id="Ram_2,81.22">
            niyamya pṛṣṭhe tu talāṅgulitravāñ śaraiḥ supūrṇāv iṣudhī paraṃtapaḥ <br />
            mahad dhanuḥ sajyam upohya lakṣmaṇo niśām atiṣṭhat parito 'sya kevalam //
             <span class="ref">Ram_2,81.22</span></p>
         
         
         <p id="Ram_2,81.23">
            tatas tv ahaṃ cottamabāṇacāpadhṛk sthito 'bhavaṃ tatra sa yatra lakṣmaṇaḥ <br />
            atandribhir jñātibhir āttakārmukair mahendrakalpaṃ paripālayaṃs tadā //
             <span class="ref">Ram_2,81.23</span></p>
         
         
         
         
         
         <p id="Ram_2,82.1">
            tac chrutvā nipuṇaṃ sarvaṃ bharataḥ saha mantribhiḥ <br />
            iṅgudīmūlam āgamya rāmaśayyām avekṣya tām //
             <span class="ref">Ram_2,82.1</span></p>
         
         
         <p id="Ram_2,82.2">
            abravīj jananīḥ sarvā iha tena mahātmanā <br />
            śarvarī śayitā bhūmāv idam asya vimarditam //
             <span class="ref">Ram_2,82.2</span></p>
         
         
         <p id="Ram_2,82.3">
            mahābhāgakulīnena mahābhāgena dhīmatā <br />
            jāto daśarathenorvyāṃ na rāmaḥ svaptum arhati //
             <span class="ref">Ram_2,82.3</span></p>
         
         
         <p id="Ram_2,82.4">
            ajinottarasaṃstīrṇe varāstaraṇasaṃcaye <br />
            śayitvā puruṣavyāghraḥ kathaṃ śete mahītale //
             <span class="ref">Ram_2,82.4</span></p>
         
         
         <p id="Ram_2,82.5">
            prāsādāgravimāneṣu valabhīṣu ca sarvadā <br />
            haimarājatabhaumeṣu varāstaraṇaśāliṣu //
             <span class="ref">Ram_2,82.5</span></p>
         
         
         <p id="Ram_2,82.6">
            puṣpasaṃcayacitreṣu candanāgarugandhiṣu <br />
            pāṇḍurābhraprakāśeṣu śukasaṃgharuteṣu ca //
             <span class="ref">Ram_2,82.6</span></p>
         
         
         <p id="Ram_2,82.7">
            gītavāditranirghoṣair varābharaṇaniḥsvanaiḥ <br />
            mṛdaṅgavaraśabdaiś ca satataṃ pratibodhitaḥ //
             <span class="ref">Ram_2,82.7</span></p>
         
         
         <p id="Ram_2,82.8">
            bandibhir vanditaḥ kāle bahubhiḥ sūtamāgadhaiḥ <br />
            gāthābhir anurūpābhiḥ stutibhiś ca paraṃtapaḥ //
             <span class="ref">Ram_2,82.8</span></p>
         
         
         <p id="Ram_2,82.9">
            aśraddheyam idaṃ loke na satyaṃ pratibhāti mā <br />
            muhyate khalu me bhāvaḥ svapno 'yam iti me matiḥ //
             <span class="ref">Ram_2,82.9</span></p>
         
         
         <p id="Ram_2,82.10">
            na nūnaṃ daivataṃ kiṃcit kālena balavattaram <br />
            yatra dāśarathī rāmo bhūmāv evaṃ śayīta saḥ //
             <span class="ref">Ram_2,82.10</span></p>
         
         
         <p id="Ram_2,82.11">
            videharājasya sutā sītā ca priyadarśanā <br />
            dayitā śayitā bhūmau snuṣā daśarathasya ca //
             <span class="ref">Ram_2,82.11</span></p>
         
         
         <p id="Ram_2,82.12">
            iyaṃ śayyā mama bhrātur idaṃ hi parivartitam <br />
            sthaṇḍile kaṭhine sarvaṃ gātrair vimṛditaṃ tṛṇam //
             <span class="ref">Ram_2,82.12</span></p>
         
         
         <p id="Ram_2,82.13">
            manye sābharaṇā suptā sītāsmiñ śayane tadā <br />
            tatra tatra hi dṛśyante saktāḥ kanakabindavaḥ //
             <span class="ref">Ram_2,82.13</span></p>
         
         
         <p id="Ram_2,82.14">
            uttarīyam ihāsaktaṃ suvyaktaṃ sītayā tadā <br />
            tathā hy ete prakāśante saktāḥ kauśeyatantavaḥ //
             <span class="ref">Ram_2,82.14</span></p>
         
         
         <p id="Ram_2,82.15">
            manye bhartuḥ sukhā śayyā yena bālā tapasvinī <br />
            sukumārī satī duḥkhaṃ na vijānāti maithilī //
             <span class="ref">Ram_2,82.15</span></p>
         
         
         <p id="Ram_2,82.16">
            sārvabhaumakule jātaḥ sarvalokasukhāvahaḥ <br />
            sarvalokapriyas tyaktvā rājyaṃ priyam anuttamam //
             <span class="ref">Ram_2,82.16</span></p>
         
         
         <p id="Ram_2,82.17">
            katham indīvaraśyāmo raktākṣaḥ priyadarśanaḥ <br />
            sukhabhāgī ca duḥkhārhaḥ śayito bhuvi rāghavaḥ //
             <span class="ref">Ram_2,82.17</span></p>
         
         
         <p id="Ram_2,82.18">
            siddhārthā khalu vaidehī patiṃ yānugatā vanam <br />
            vayaṃ saṃśayitāḥ sarve hīnās tena mahātmanā //
             <span class="ref">Ram_2,82.18</span></p>
         
         
         <p id="Ram_2,82.19">
            akarṇadhārā pṛthivī śūnyeva pratibhāti mā <br />
            gate daśarathe svarge rāme cāraṇyam āśrite //
             <span class="ref">Ram_2,82.19</span></p>
         
         
         <p id="Ram_2,82.20">
            na ca prārthayate kaścin manasāpi vasuṃdharām <br />
            vane 'pi vasatas tasya bāhuvīryābhirakṣitām //
             <span class="ref">Ram_2,82.20</span></p>
         
         
         <p id="Ram_2,82.21">
            śūnyasaṃvaraṇārakṣām ayantritahayadvipām <br />
            apāvṛtapuradvārāṃ rājadhānīm arakṣitām //
             <span class="ref">Ram_2,82.21</span></p>
         
         
         <p id="Ram_2,82.22">
            aprahṛṣṭabalāṃ nyūnāṃ viṣamasthām anāvṛtām <br />
            śatravo nābhimanyante bhakṣān viṣakṛtān iva //
             <span class="ref">Ram_2,82.22</span></p>
         
         
         <p id="Ram_2,82.23">
            adya prabhṛti bhūmau tu śayiṣye 'haṃ tṛṇeṣu vā <br />
            phalamūlāśano nityaṃ jaṭācīrāṇi dhārayan //
             <span class="ref">Ram_2,82.23</span></p>
         
         
         <p id="Ram_2,82.24">
            tasyārtham uttaraṃ kālaṃ nivatsyāmi sukhaṃ vane <br />
            taṃ pratiśravam āmucya nāsya mithyā bhaviṣyati //
             <span class="ref">Ram_2,82.24</span></p>
         
         
         <p id="Ram_2,82.25">
            vasantaṃ bhrātur arthāya śatrughno mānuvatsyati <br />
            lakṣmaṇena saha tv āryo ayodhyāṃ pālayiṣyati //
             <span class="ref">Ram_2,82.25</span></p>
         
         
         <p id="Ram_2,82.26">
            abhiṣekṣyanti kākutstham ayodhyāyāṃ dvijātayaḥ <br />
            api me devatāḥ kuryur imaṃ satyaṃ manoratham //
             <span class="ref">Ram_2,82.26</span></p>
         
         
         <p id="Ram_2,82.27">
            prasādyamānaḥ śirasā mayā svayaṃ bahuprakāraṃ yadi na prapatsyate <br />
            tato 'nuvatsyāmi cirāya rāghavaṃ vane vasan nārhati mām upekṣitum //
             <span class="ref">Ram_2,82.27</span></p>
         
         
         
         
         
         <p id="Ram_2,83.1">
            vyuṣya rātriṃ tu tatraiva gaṅgākūle sa rāghavaḥ <br />
            bharataḥ kālyam utthāya śatrughnam idam abravīt //
             <span class="ref">Ram_2,83.1</span></p>
         
         
         <p id="Ram_2,83.2">
            śatrughottiṣṭha kiṃ śeṣe niṣādādhipatiṃ guham <br />
            śīghram ānaya bhadraṃ te tārayiṣyati vāhinīm //
             <span class="ref">Ram_2,83.2</span></p>
         
         
         <p id="Ram_2,83.3">
            jāgarmi nāhaṃ svapimi tathaivāryaṃ vicintayan <br />
            ity evam abravīd bhrātrā śatrughno 'pi pracoditaḥ //
             <span class="ref">Ram_2,83.3</span></p>
         
         
         <p id="Ram_2,83.4">
            iti saṃvadator evam anyonyaṃ narasiṃhayoḥ <br />
            āgamya prāñjaliḥ kāle guho bharatam abravīt //
             <span class="ref">Ram_2,83.4</span></p>
         
         
         <p id="Ram_2,83.5">
            kaccit sukhaṃ nadītīre 'vātsīḥ kākutstha śarvarīm <br />
            kaccic ca saha sainyasya tava sarvam anāmayam //
             <span class="ref">Ram_2,83.5</span></p>
         
         
         <p id="Ram_2,83.6">
            guhasya tat tu vacanaṃ śrutvā snehād udīritam <br />
            rāmasyānuvaśo vākyaṃ bharato 'pīdam abravīt //
             <span class="ref">Ram_2,83.6</span></p>
         
         
         <p id="Ram_2,83.7">
            sukhā naḥ śarvarī rājan pūjitāś cāpi te vayam <br />
            gaṅgāṃ tu naubhir bahvībhir dāśāḥ saṃtārayantu naḥ //
             <span class="ref">Ram_2,83.7</span></p>
         
         
         <p id="Ram_2,83.8">
            tato guhaḥ saṃtvaritaḥ śrutvā bharataśāsanam <br />
            pratipraviśya nagaraṃ taṃ jñātijanam abravīt //
             <span class="ref">Ram_2,83.8</span></p>
         
         
         <p id="Ram_2,83.9">
            uttiṣṭhata prabudhyadhvaṃ bhadram astu hi vaḥ sadā <br />
            nāvaḥ samanukarṣadhvaṃ tārayiṣyāma vāhinīm //
             <span class="ref">Ram_2,83.9</span></p>
         
         
         <p id="Ram_2,83.10">
            te tathoktāḥ samutthāya tvaritā rājaśāsanāt <br />
            pañca nāvāṃ śatāny eva samāninyuḥ samantataḥ //
             <span class="ref">Ram_2,83.10</span></p>
         
         
         <p id="Ram_2,83.11">
            anyāḥ svastikavijñeyā mahāghaṇṭādharā varāḥ <br />
            śobhamānāḥ patākinyo yuktavātāḥ susaṃhatāḥ //
             <span class="ref">Ram_2,83.11</span></p>
         
         
         <p id="Ram_2,83.12">
            tataḥ svastikavijñeyāṃ pāṇḍukambalasaṃvṛtām <br />
            sanandighoṣāṃ kalyāṇīṃ guho nāvam upāharat //
             <span class="ref">Ram_2,83.12</span></p>
         
         
         <p id="Ram_2,83.13">
            tām āruroha bharataḥ śatrughnaś ca mahābalaḥ <br />
            kausalyā ca sumitrā ca yāś cānyā rājayoṣitaḥ //
             <span class="ref">Ram_2,83.13</span></p>
         
         
         <p id="Ram_2,83.14">
            purohitaś ca tat pūrvaṃ gurave brāhmaṇāś ca ye <br />
            anantaraṃ rājadārās tathaiva śakaṭāpaṇāḥ //
             <span class="ref">Ram_2,83.14</span></p>
         
         
         <p id="Ram_2,83.15">
            āvāsam ādīpayatāṃ tīrthaṃ cāpy avagāhatām <br />
            bhāṇḍāni cādadānānāṃ ghoṣas tridivam aspṛśat //
             <span class="ref">Ram_2,83.15</span></p>
         
         
         <p id="Ram_2,83.16">
            patākinyas tu tā nāvaḥ svayaṃ dāśair adhiṣṭhitāḥ <br />
            vahantyo janam ārūḍhaṃ tadā saṃpetur āśugāḥ //
             <span class="ref">Ram_2,83.16</span></p>
         
         
         <p id="Ram_2,83.17">
            nārīṇām abhipūrṇās tu kāścit kāścit tu vājinām <br />
            kaścit tatra vahanti sma yānayugyaṃ mahādhanam //
             <span class="ref">Ram_2,83.17</span></p>
         
         
         <p id="Ram_2,83.18">
            tāḥ sma gatvā paraṃ tīram avaropya ca taṃ janam <br />
            nivṛttāḥ kāṇḍacitrāṇi kriyante dāśabandhubhiḥ //
             <span class="ref">Ram_2,83.18</span></p>
         
         
         <p id="Ram_2,83.19">
            savaijayantās tu gajā gajārohaiḥ pracoditāḥ <br />
            tarantaḥ sma prakāśante sadhvajā iva parvatāḥ //
             <span class="ref">Ram_2,83.19</span></p>
         
         
         <p id="Ram_2,83.20">
            nāvaś cāruruhus tv anye plavais terus tathāpare <br />
            anye kumbhaghaṭais terur anye teruś ca bāhubhiḥ //
             <span class="ref">Ram_2,83.20</span></p>
         
         
         <p id="Ram_2,83.21">
            sā puṇyā dhvajinī gaṅgāṃ dāśaiḥ saṃtāritā svayam <br />
            maitre muhūrte prayayau prayāgavanam uttamam //
             <span class="ref">Ram_2,83.21</span></p>
         
         
         <p id="Ram_2,83.22">
            āśvāsayitvā ca camūṃ mahātmā niveśayitvā ca yathopajoṣam <br />
            draṣṭuṃ bharadvājam ṛṣipravaryam ṛtvigvṛtaḥ san bharataḥ pratasthe //
             <span class="ref">Ram_2,83.22</span></p>
         
         
         
         
         
         <p id="Ram_2,84.1">
            bharadvājāśramaṃ dṛṣṭvā krośād eva nararṣabhaḥ <br />
            balaṃ sarvam avasthāpya jagāma saha mantribhiḥ //
             <span class="ref">Ram_2,84.1</span></p>
         
         
         <p id="Ram_2,84.2">
            padbhyām eva hi dharmajño nyastaśastraparicchadaḥ <br />
            vasāno vāsasī kṣaume purodhāya purohitam //
             <span class="ref">Ram_2,84.2</span></p>
         
         
         <p id="Ram_2,84.3">
            tataḥ saṃdarśane tasya bharadvājasya rāghavaḥ <br />
            mantriṇas tān avasthāpya jagāmānu purohitam //
             <span class="ref">Ram_2,84.3</span></p>
         
         
         <p id="Ram_2,84.4">
            vasiṣṭham atha dṛṣṭvaiva bharadvājo mahātapāḥ <br />
            saṃcacālāsanāt tūrṇaṃ śiṣyān arghyam iti bruvan //
             <span class="ref">Ram_2,84.4</span></p>
         
         
         <p id="Ram_2,84.5">
            samāgamya vasiṣṭhena bharatenābhivāditaḥ <br />
            abudhyata mahātejāḥ sutaṃ daśarathasya tam //
             <span class="ref">Ram_2,84.5</span></p>
         
         
         <p id="Ram_2,84.6">
            tābhyām arghyaṃ ca pādyaṃ ca dattvā paścāt phalāni ca <br />
            ānupūrvyāc ca dharmajñaḥ papraccha kuśalaṃ kule //
             <span class="ref">Ram_2,84.6</span></p>
         
         
         <p id="Ram_2,84.7">
            ayodhyāyāṃ bale kośe mitreṣv api ca mantriṣu <br />
            jānan daśarathaṃ vṛttaṃ na rājānam udāharat //
             <span class="ref">Ram_2,84.7</span></p>
         
         
         <p id="Ram_2,84.8">
            vasiṣṭho bharataś cainaṃ papracchatur anāmayam <br />
            śarīre 'gniṣu vṛkṣeṣu śiṣyeṣu mṛgapakṣiṣu //
             <span class="ref">Ram_2,84.8</span></p>
         
         
         <p id="Ram_2,84.9">
            tatheti ca pratijñāya bharadvājo mahātapāḥ <br />
            bharataṃ pratyuvācedaṃ rāghavasnehabandhanāt //
             <span class="ref">Ram_2,84.9</span></p>
         
         
         <p id="Ram_2,84.10">
            kim ihāgamane kāryaṃ tava rājyaṃ praśāsataḥ <br />
            etad ācakṣva me sarvaṃ na hi me śudhyate manaḥ //
             <span class="ref">Ram_2,84.10</span></p>
         
         
         <p id="Ram_2,84.11">
            suṣuve yamamitraghnaṃ kausalyānandavardhanam <br />
            bhrātrā saha sabhāryo yaś ciraṃ pravrājito vanam //
             <span class="ref">Ram_2,84.11</span></p>
         
         
         <p id="Ram_2,84.12">
            niyuktaḥ strīniyuktena pitrā yo 'sau mahāyaśāḥ <br />
            vanavāsī bhavetīha samāḥ kila caturdaśa //
             <span class="ref">Ram_2,84.12</span></p>
         
         
         <p id="Ram_2,84.13">
            kaccin na tasyāpāpasya pāpaṃ kartum ihecchasi <br />
            akaṇṭakaṃ bhoktumanā rājyaṃ tasyānujasya ca //
             <span class="ref">Ram_2,84.13</span></p>
         
         
         <p id="Ram_2,84.14">
            evam ukto bharadvājaṃ bharataḥ pratyuvāca ha <br />
            paryaśrunayano duḥkhād vācā saṃsajjamānayā //
             <span class="ref">Ram_2,84.14</span></p>
         
         
         <p id="Ram_2,84.15">
            hato 'smi yadi mām evaṃ bhagavān api manyate <br />
            matto na doṣam āśaṅker naivaṃ mām anuśādhi hi //
             <span class="ref">Ram_2,84.15</span></p>
         
         
         <p id="Ram_2,84.16">
            na caitad iṣṭaṃ mātā me yad avocan madantare <br />
            nāham etena tuṣṭaś ca na tad vacanam ādade //
             <span class="ref">Ram_2,84.16</span></p>
         
         
         <p id="Ram_2,84.17">
            ahaṃ tu taṃ naravyāghram upayātaḥ prasādakaḥ <br />
            pratinetum ayodhyāṃ ca pādau tasyābhivanditum //
             <span class="ref">Ram_2,84.17</span></p>
         
         
         <p id="Ram_2,84.18">
            tvaṃ mām evaṃ gataṃ matvā prasādaṃ kartum arhasi <br />
            śaṃsa me bhagavan rāmaḥ kva samprati mahīpatiḥ //
             <span class="ref">Ram_2,84.18</span></p>
         
         
         <p id="Ram_2,84.19">
            uvāca taṃ bharadvājaḥ prasādād bharataṃ vacaḥ <br />
            tvayy etat puruṣavyāghra yuktaṃ rāghavavaṃśaje <br />
            guruvṛttir damaś caiva sādhūnāṃ cānuyāyitā //
             <span class="ref">Ram_2,84.19</span></p>
         
         
         <p id="Ram_2,84.20">
            jāne caitan manaḥsthaṃ te dṛḍhīkaraṇam astv iti <br />
            apṛcchaṃ tvāṃ tavātyarthaṃ kīrtiṃ samabhivardhayan //
             <span class="ref">Ram_2,84.20</span></p>
         
         
         <p id="Ram_2,84.21">
            asau vasati te bhrātā citrakūṭe mahāgirau <br />
            śvas tu gantāsi taṃ deśaṃ vasādya saha mantribhiḥ <br />
            etaṃ me kuru suprājña kāmaṃ kāmārthakovida //
             <span class="ref">Ram_2,84.21</span></p>
         
         
         <p id="Ram_2,84.22">
            tatas tathety evam udāradarśanaḥ pratītarūpo bharato 'bravīd vacaḥ <br />
            cakāra buddhiṃ ca tadā mahāśrame niśānivāsāya narādhipātmajaḥ //
             <span class="ref">Ram_2,84.22</span></p>
         
         
         
         
         
         <p id="Ram_2,85.1">
            kṛtabuddhiṃ nivāsāya tathaiva sa munis tadā <br />
            bharataṃ kaikayīputram ātithyena nyamantrayat //
             <span class="ref">Ram_2,85.1</span></p>
         
         
         <p id="Ram_2,85.2">
            abravīd bharatas tv enaṃ nanv idaṃ bhavatā kṛtam <br />
            pādyam arghyaṃ tathātithyaṃ vane yad upapadyate //
             <span class="ref">Ram_2,85.2</span></p>
         
         
         <p id="Ram_2,85.3">
            athovāca bharadvājo bharataṃ prahasann iva <br />
            jāne tvāṃ prītisaṃyuktaṃ tuṣyes tvaṃ yena kenacit //
             <span class="ref">Ram_2,85.3</span></p>
         
         
         <p id="Ram_2,85.4">
            senāyās tu tavaitasyāḥ kartum icchāmi bhojanam <br />
            mama prītir yathārūpā tvam arho manujarṣabha //
             <span class="ref">Ram_2,85.4</span></p>
         
         
         <p id="Ram_2,85.5">
            kimarthaṃ cāpi nikṣipya dūre balam ihāgataḥ <br />
            kasmān nehopayāto 'si sabalaḥ puruṣarṣabha //
             <span class="ref">Ram_2,85.5</span></p>
         
         
         <p id="Ram_2,85.6">
            bharataḥ pratyuvācedaṃ prāñjalis taṃ tapodhanam <br />
            sasainyo nopayāto 'smi bhagavan bhagavadbhayāt //
             <span class="ref">Ram_2,85.6</span></p>
         
         
         <p id="Ram_2,85.7">
            vājimukhyā manuṣyāś ca mattāś ca varavāraṇāḥ <br />
            pracchādya mahatīṃ bhūmiṃ bhagavann anuyānti mām //
             <span class="ref">Ram_2,85.7</span></p>
         
         
         <p id="Ram_2,85.8">
            te vṛkṣān udakaṃ bhūmim āśrameṣūṭajāṃs tathā <br />
            na hiṃsyur iti tenāham eka evāgatas tataḥ //
             <span class="ref">Ram_2,85.8</span></p>
         
         
         <p id="Ram_2,85.9">
            ānīyatām itaḥ senety ājñaptaḥ paramarṣiṇā <br />
            tathā tu cakre bharataḥ senāyāḥ samupāgamam //
             <span class="ref">Ram_2,85.9</span></p>
         
         
         <p id="Ram_2,85.10">
            agniśālāṃ praviśyātha pītvāpaḥ parimṛjya ca <br />
            ātithyasya kriyāhetor viśvakarmāṇam āhvayat //
             <span class="ref">Ram_2,85.10</span></p>
         
         
         <p id="Ram_2,85.11">
            āhvaye viśvakarmāṇam ahaṃ tvaṣṭāram eva ca <br />
            ātithyaṃ kartum icchāmi tatra me saṃvidhīyatām //
             <span class="ref">Ram_2,85.11</span></p>
         
         
         <p id="Ram_2,85.12">
            prāksrotasaś ca yā nadyaḥ pratyaksrotasa eva ca <br />
            pṛthivyām antarikṣe ca samāyāntv adya sarvaśaḥ //
             <span class="ref">Ram_2,85.12</span></p>
         
         
         <p id="Ram_2,85.13">
            anyāḥ sravantu maireyaṃ surām anyāḥ suniṣṭhitām <br />
            aparāś codakaṃ śītam ikṣukāṇḍarasopamam //
             <span class="ref">Ram_2,85.13</span></p>
         
         
         <p id="Ram_2,85.14">
            āhvaye devagandharvān viśvāvasuhahāhuhūn <br />
            tathaivāpsaraso devīr gandharvīś cāpi sarvaśaḥ //
             <span class="ref">Ram_2,85.14</span></p>
         
         
         <p id="Ram_2,85.15">
            ghṛtācīm atha viśvācīṃ miśrakeśīm alambusām <br />
            śakraṃ yāś copatiṣṭhanti brahmāṇaṃ yāś ca bhāminīḥ <br />
            sarvās tumburuṇā sārdham āhvaye saparicchadāḥ //
             <span class="ref">Ram_2,85.15</span></p>
         
         
         <p id="Ram_2,85.16">
            vanaṃ kuruṣu yad divyaṃ vāso bhūṣaṇapattravat <br />
            divyanārīphalaṃ śaśvat tat kauberam ihaiva tu //
             <span class="ref">Ram_2,85.16</span></p>
         
         
         <p id="Ram_2,85.17">
            iha me bhagavān somo vidhattām annam uttamam <br />
            bhakṣyaṃ bhojyaṃ ca coṣyaṃ ca lehyaṃ ca vividhaṃ bahu //
             <span class="ref">Ram_2,85.17</span></p>
         
         
         <p id="Ram_2,85.18">
            vicitrāṇi ca mālyāni pādapapracyutāni ca <br />
            surādīni ca peyāni māṃsāni vividhāni ca //
             <span class="ref">Ram_2,85.18</span></p>
         
         
         <p id="Ram_2,85.19">
            evaṃ samādhinā yuktas tejasāpratimena ca <br />
            śikṣāsvarasamāyuktaṃ tapasā cābravīn muniḥ //
             <span class="ref">Ram_2,85.19</span></p>
         
         
         <p id="Ram_2,85.20">
            manasā dhyāyatas tasya prāṅmukhasya kṛtāñjaleḥ <br />
            ājagmus tāni sarvāṇi daivatāni pṛthakpṛthak //
             <span class="ref">Ram_2,85.20</span></p>
         
         
         <p id="Ram_2,85.21">
            malayaṃ darduraṃ caiva tataḥ svedanudo 'nilaḥ <br />
            upaspṛśya vavau yuktyā supriyātmā sukhaḥ śivaḥ //
             <span class="ref">Ram_2,85.21</span></p>
         
         
         <p id="Ram_2,85.22">
            tato 'bhyavartanta ghanā divyāḥ kusumavṛṣṭayaḥ <br />
            devadundubhighoṣaś ca dikṣu sarvāsu śuśruve //
             <span class="ref">Ram_2,85.22</span></p>
         
         
         <p id="Ram_2,85.23">
            pravavuś cottamā vātā nanṛtuś cāpsarogaṇāḥ <br />
            prajagur devagandharvā vīṇāḥ pramumucuḥ svarān //
             <span class="ref">Ram_2,85.23</span></p>
         
         
         <p id="Ram_2,85.24">
            sa śabdo dyāṃ ca bhūmiṃ ca prāṇināṃ śravaṇāni ca <br />
            viveśoccāritaḥ ślakṣṇaḥ samo layaguṇānvitaḥ //
             <span class="ref">Ram_2,85.24</span></p>
         
         
         <p id="Ram_2,85.25">
            tasminn uparate śabde divye śrotrasukhe nṛṇām <br />
            dadarśa bhārataṃ sainyaṃ vidhānaṃ viśvakarmaṇaḥ //
             <span class="ref">Ram_2,85.25</span></p>
         
         
         <p id="Ram_2,85.26">
            babhūva hi samā bhūmiḥ samantāt pañcayojanam <br />
            śādvalair bahubhiś channā nīlavaiḍūryasaṃnibhaiḥ //
             <span class="ref">Ram_2,85.26</span></p>
         
         
         <p id="Ram_2,85.27">
            tasmin bilvāḥ kapitthāś ca panasā bījapūrakāḥ <br />
            āmalakyo babhūvuś ca cūtāś ca phalabhūṣaṇāḥ //
             <span class="ref">Ram_2,85.27</span></p>
         
         
         <p id="Ram_2,85.28">
            uttarebhyaḥ kurubhyaś ca vanaṃ divyopabhogavat <br />
            ājagāma nadī divyā tīrajair bahubhir vṛtā //
             <span class="ref">Ram_2,85.28</span></p>
         
         
         <p id="Ram_2,85.29">
            catuḥśālāni śubhrāṇi śālāś ca gajavājinām <br />
            harmyaprāsādasaṃghātās toraṇāni śubhāni ca //
             <span class="ref">Ram_2,85.29</span></p>
         
         
         <p id="Ram_2,85.30">
            sitameghanibhaṃ cāpi rājaveśma sutoraṇam <br />
            śuklamālyakṛtākāraṃ divyagandhasamukṣitam //
             <span class="ref">Ram_2,85.30</span></p>
         
         
         <p id="Ram_2,85.31">
            caturasram asaṃbādhaṃ śayanāsanayānavat <br />
            divyaiḥ sarvarasair yuktaṃ divyabhojanavastravat //
             <span class="ref">Ram_2,85.31</span></p>
         
         
         <p id="Ram_2,85.32">
            upakalpitasarvānnaṃ dhautanirmalabhājanam <br />
            kḷptasarvāsanaṃ śrīmat svāstīrṇaśayanottamam //
             <span class="ref">Ram_2,85.32</span></p>
         
         
         <p id="Ram_2,85.33">
            praviveśa mahābāhur anujñāto maharṣiṇā <br />
            veśma tad ratnasampūrṇaṃ bharataḥ kaikayīsutaḥ //
             <span class="ref">Ram_2,85.33</span></p>
         
         
         <p id="Ram_2,85.34">
            anujagmuś ca taṃ sarve mantriṇaḥ sapurohitāḥ <br />
            babhūvuś ca mudā yuktās taṃ dṛṣṭvā veśmasaṃvidhim //
             <span class="ref">Ram_2,85.34</span></p>
         
         
         <p id="Ram_2,85.35">
            tatra rājāsanaṃ divyaṃ vyajanaṃ chattram eva ca <br />
            bharato mantribhiḥ sārdham abhyavartata rājavat //
             <span class="ref">Ram_2,85.35</span></p>
         
         
         <p id="Ram_2,85.36">
            āsanaṃ pūjayāmāsa rāmāyābhipraṇamya ca <br />
            vālavyajanam ādāya nyaṣīdat sacivāsane //
             <span class="ref">Ram_2,85.36</span></p>
         
         
         <p id="Ram_2,85.37">
            ānupūrvyān niṣeduś ca sarve mantripurohitāḥ <br />
            tataḥ senāpatiḥ paścāt praśāstā ca niṣedatuḥ //
             <span class="ref">Ram_2,85.37</span></p>
         
         
         <p id="Ram_2,85.38">
            tatas tatra muhūrtena nadyaḥ pāyasakardamāḥ <br />
            upātiṣṭhanta bharataṃ bharadvājasya śāsanāt //
             <span class="ref">Ram_2,85.38</span></p>
         
         
         <p id="Ram_2,85.39">
            tāsām ubhayataḥ kūlaṃ pāṇḍumṛttikalepanāḥ <br />
            ramyāś cāvasathā divyā brahmaṇas tu prasādajāḥ //
             <span class="ref">Ram_2,85.39</span></p>
         
         
         <p id="Ram_2,85.40">
            tenaiva ca muhūrtena divyābharaṇabhūṣitāḥ <br />
            āgur viṃśatisāhasrā brahmaṇā prahitāḥ striyaḥ //
             <span class="ref">Ram_2,85.40</span></p>
         
         
         <p id="Ram_2,85.41">
            suvarṇamaṇimuktena pravālena ca śobhitāḥ <br />
            āgur viṃśatisāhasrāḥ kuberaprahitāḥ striyaḥ //
             <span class="ref">Ram_2,85.41</span></p>
         
         
         <p id="Ram_2,85.42">
            yābhir gṛhītaḥ puruṣaḥ sonmāda iva lakṣyate <br />
            āgur viṃśatisāhasrā nandanād apsarogaṇāḥ //
             <span class="ref">Ram_2,85.42</span></p>
         
         
         <p id="Ram_2,85.43">
            nāradas tumburur gopaḥ parvataḥ sūryavarcasaḥ <br />
            ete gandharvarājāno bharatasyāgrato jaguḥ //
             <span class="ref">Ram_2,85.43</span></p>
         
         
         <p id="Ram_2,85.44">
            alambusā miśrakeśī puṇḍarīkātha vāmanā <br />
            upānṛtyaṃs tu bharataṃ bharadvājasya śāsanāt //
             <span class="ref">Ram_2,85.44</span></p>
         
         
         <p id="Ram_2,85.45">
            yāni mālyāni deveṣu yāni caitrarathe vane <br />
            prayāge tāny adṛśyanta bharadvājasya śāsanāt //
             <span class="ref">Ram_2,85.45</span></p>
         
         
         <p id="Ram_2,85.46">
            bilvā mārdaṅgikā āsañ śamyāgrāhā vibhītakāḥ <br />
            aśvatthā nartakāś cāsan bharadvājasya tejasā //
             <span class="ref">Ram_2,85.46</span></p>
         
         
         <p id="Ram_2,85.47">
            tataḥ saralatālāś ca tilakā naktamālakāḥ <br />
            prahṛṣṭās tatra saṃpetuḥ kubjā bhūtvātha vāmanāḥ //
             <span class="ref">Ram_2,85.47</span></p>
         
         
         <p id="Ram_2,85.48">
            śiṃśapāmalakī jambūr yāś cānyāḥ kānane latāḥ <br />
            pramadāvigrahaṃ kṛtvā bharadvājāśrame 'vasan //
             <span class="ref">Ram_2,85.48</span></p>
         
         
         <p id="Ram_2,85.49">
            surāṃ surāpāḥ pibata pāyasaṃ ca bubhukṣitāḥ <br />
            māṃsāni ca sumedhyāni bhakṣyantāṃ yāvad icchatha //
             <span class="ref">Ram_2,85.49</span></p>
         
         
         <p id="Ram_2,85.50">
            utsādya snāpayanti sma nadītīreṣu valguṣu <br />
            apy ekam ekaṃ puruṣaṃ pramadāḥ sapta cāṣṭa ca //
             <span class="ref">Ram_2,85.50</span></p>
         
         
         <p id="Ram_2,85.51">
            saṃvahantyaḥ samāpetur nāryo ruciralocanāḥ <br />
            parimṛjya tathā nyāyaṃ pāyayanti varāṅganāḥ //
             <span class="ref">Ram_2,85.51</span></p>
         
         
         <p id="Ram_2,85.52">
            hayān gajān kharān uṣṭrāṃs tathaiva surabheḥ sutān <br />
            ikṣūṃś ca madhujālāṃś ca bhojayanti sma vāhanān <br />
            ikṣvākuvarayodhānāṃ codayanto mahābalāḥ //
             <span class="ref">Ram_2,85.52</span></p>
         
         
         <p id="Ram_2,85.53">
            nāśvabandho 'śvam ājānān na gajaṃ kuñjaragrahaḥ <br />
            mattapramattamuditā camūḥ sā tatra saṃbabhau //
             <span class="ref">Ram_2,85.53</span></p>
         
         
         <p id="Ram_2,85.54">
            tarpitāḥ sarvakāmais te raktacandanarūṣitāḥ <br />
            apsarogaṇasaṃyuktāḥ sainyā vācam udairayan //
             <span class="ref">Ram_2,85.54</span></p>
         
         
         <p id="Ram_2,85.55">
            naivāyodhyāṃ gamiṣyāmo na gamiṣyāma daṇḍakān <br />
            kuśalaṃ bharatasyāstu rāmasyāstu tathā sukham //
             <span class="ref">Ram_2,85.55</span></p>
         
         
         <p id="Ram_2,85.56">
            iti pādātayodhāś ca hastyaśvārohabandhakāḥ <br />
            anāthās taṃ vidhiṃ labdhvā vācam etām udairayan //
             <span class="ref">Ram_2,85.56</span></p>
         
         
         <p id="Ram_2,85.57">
            samprahṛṣṭā vinedus te narās tatra sahasraśaḥ <br />
            bharatasyānuyātāraḥ svargo 'yam iti cābruvan //
             <span class="ref">Ram_2,85.57</span></p>
         
         
         <p id="Ram_2,85.58">
            tato bhuktavatāṃ teṣāṃ tad annam amṛtopamam <br />
            divyān udvīkṣya bhakṣyāṃs tān abhavad bhakṣaṇe matiḥ //
             <span class="ref">Ram_2,85.58</span></p>
         
         
         <p id="Ram_2,85.59">
            preṣyāś ceṭyaś ca vadhvaś ca balasthāś cāpi sarvaśaḥ <br />
            babhūvus te bhṛśaṃ tṛptāḥ sarve cāhatavāsasaḥ //
             <span class="ref">Ram_2,85.59</span></p>
         
         
         <p id="Ram_2,85.60">
            kuñjarāś ca kharoṣṭraś ca go'śvāś ca mṛgapakṣiṇaḥ <br />
            babhūvuḥ subhṛtās tatra nānyo hy anyam akalpayat //
             <span class="ref">Ram_2,85.60</span></p>
         
         
         <p id="Ram_2,85.61">
            nāśuklavāsās tatrāsīt kṣudhito malino 'pi vā <br />
            rajasā dhvastakeśo vā naraḥ kaścid adṛśyata //
             <span class="ref">Ram_2,85.61</span></p>
         
         
         <p id="Ram_2,85.62">
            ājaiś cāpi ca vārāhair niṣṭhānavarasaṃcayaiḥ <br />
            phalaniryūhasaṃsiddhaiḥ sūpair gandharasānvitaiḥ //
             <span class="ref">Ram_2,85.62</span></p>
         
         
         <p id="Ram_2,85.63">
            puṣpadhvajavatīḥ pūrṇāḥ śuklasyānnasya cābhitaḥ <br />
            dadṛśur vismitās tatra narā lauhīḥ sahasraśaḥ //
             <span class="ref">Ram_2,85.63</span></p>
         
         
         <p id="Ram_2,85.64">
            babhūvur vanapārśveṣu kūpāḥ pāyasakardamāḥ <br />
            tāś ca kāmadughā gāvo drumāś cāsan madhuścyutaḥ //
             <span class="ref">Ram_2,85.64</span></p>
         
         
         <p id="Ram_2,85.65">
            vāpyo maireyapūrṇāś ca mṛṣṭamāṃsacayair vṛtāḥ <br />
            prataptapiṭharaiś cāpi mārgamāyūrakaukkuṭaiḥ //
             <span class="ref">Ram_2,85.65</span></p>
         
         
         <p id="Ram_2,85.66">
            pātrīṇāṃ ca sahasrāṇi śātakumbhamayāni ca <br />
            sthālyaḥ kumbhyaḥ karambhyaś ca dadhipūrṇāḥ susaṃskṛtāḥ <br />
            yauvanasthasya gaurasya kapitthasya sugandhinaḥ //
             <span class="ref">Ram_2,85.66</span></p>
         
         
         <p id="Ram_2,85.67">
            hradāḥ pūrṇā rasālasya dadhnaḥ śvetasya cāpare <br />
            babhūvuḥ pāyasasyānte śarkarāyāś ca saṃcayāḥ //
             <span class="ref">Ram_2,85.67</span></p>
         
         
         <p id="Ram_2,85.68">
            kalkāṃś cūrṇakaṣāyāṃś ca snānāni vividhāni ca <br />
            dadṛśur bhājanasthāni tīrtheṣu saritāṃ narāḥ //
             <span class="ref">Ram_2,85.68</span></p>
         
         
         <p id="Ram_2,85.69">
            śuklān aṃśumataś cāpi dantadhāvanasaṃcayān <br />
            śuklāṃś candanakalkāṃś ca samudgeṣv avatiṣṭhataḥ //
             <span class="ref">Ram_2,85.69</span></p>
         
         
         <p id="Ram_2,85.70">
            darpaṇān parimṛṣṭāṃś ca vāsasāṃ cāpi saṃcayān <br />
            pādukopānahāṃ caiva yugmān yatra sahasraśaḥ //
             <span class="ref">Ram_2,85.70</span></p>
         
         
         <p id="Ram_2,85.71">
            āñjanīḥ kaṅkatān kūrcāṃś chattrāṇi ca dhanūṃṣi ca <br />
            marmatrāṇāni citrāṇi śayanāny āsanāni ca //
             <span class="ref">Ram_2,85.71</span></p>
         
         
         <p id="Ram_2,85.72">
            pratipānahradān pūrṇān kharoṣṭragajavājinām <br />
            avagāhya sutīrthāṃś ca hradān sotpalapuṣkarān //
             <span class="ref">Ram_2,85.72</span></p>
         
         
         <p id="Ram_2,85.73">
            nīlavaiḍūryavarṇāṃś ca mṛdūn yavasasaṃcayān <br />
            nirvāpārthaṃ paśūnāṃ te dadṛśus tatra sarvaśaḥ //
             <span class="ref">Ram_2,85.73</span></p>
         
         
         <p id="Ram_2,85.74">
            vyasmayanta manuṣyās te svapnakalpaṃ tad adbhutam <br />
            dṛṣṭvātithyaṃ kṛtaṃ tādṛg bharatasya maharṣiṇā //
             <span class="ref">Ram_2,85.74</span></p>
         
         
         <p id="Ram_2,85.75">
            ity evaṃ ramamāṇānāṃ devānām iva nandane <br />
            bharadvājāśrame ramye sā rātrir vyatyavartata //
             <span class="ref">Ram_2,85.75</span></p>
         
         
         <p id="Ram_2,85.76">
            pratijagmuś ca tā nadyo gandharvāś ca yathāgatam <br />
            bharadvājam anujñāpya tāś ca sarvā varāṅganāḥ //
             <span class="ref">Ram_2,85.76</span></p>
         
         
         <p id="Ram_2,85.77">
            tathaiva mattā madirotkaṭā narās tathaiva divyāgurucandanokṣitāḥ <br />
            tathaiva divyā vividhāḥ sraguttamāḥ pṛthakprakīrṇā manujaiḥ pramarditāḥ //
             <span class="ref">Ram_2,85.77</span></p>
         
         
         
         
         
         <p id="Ram_2,86.1">
            tatas tāṃ rajanīm uṣya bharataḥ saparicchadaḥ <br />
            kṛtātithyo bharadvājaṃ kāmād abhijagāma ha //
             <span class="ref">Ram_2,86.1</span></p>
         
         
         <p id="Ram_2,86.2">
            tam ṛṣiḥ puruṣavyāghraṃ prekṣya prāñjalim āgatam <br />
            hutāgnihotro bharataṃ bharadvājo 'bhyabhāṣata //
             <span class="ref">Ram_2,86.2</span></p>
         
         
         <p id="Ram_2,86.3">
            kaccid atra sukhā rātris tavāsmadviṣaye gatā <br />
            samagras te janaḥ kaccid ātithye śaṃsa me 'nagha //
             <span class="ref">Ram_2,86.3</span></p>
         
         
         <p id="Ram_2,86.4">
            tam uvācāñjaliṃ kṛtvā bharato 'bhipraṇamya ca <br />
            āśramād abhiniṣkrāntam ṛṣim uttamatejasam //
             <span class="ref">Ram_2,86.4</span></p>
         
         
         <p id="Ram_2,86.5">
            sukhoṣito 'smi bhagavan samagrabalavāhanaḥ <br />
            tarpitaḥ sarvakāmaiś ca sāmātyo balavat tvayā //
             <span class="ref">Ram_2,86.5</span></p>
         
         
         <p id="Ram_2,86.6">
            apetaklamasaṃtāpāḥ subhikṣāḥ supratiśrayāḥ <br />
            api preṣyān upādāya sarve sma susukhoṣitāḥ //
             <span class="ref">Ram_2,86.6</span></p>
         
         
         <p id="Ram_2,86.7">
            āmantraye 'haṃ bhagavan kāmaṃ tvām ṛṣisattama <br />
            samīpaṃ prasthitaṃ bhrātur maitreṇekṣasva cakṣuṣā //
             <span class="ref">Ram_2,86.7</span></p>
         
         
         <p id="Ram_2,86.8">
            āśramaṃ tasya dharmajña dhārmikasya mahātmanaḥ <br />
            ācakṣva katamo mārgaḥ kiyān iti ca śaṃsa me //
             <span class="ref">Ram_2,86.8</span></p>
         
         
         <p id="Ram_2,86.9">
            iti pṛṣṭas tu bharataṃ bhrātṛdarśanalālasam <br />
            pratyuvāca mahātejā bharadvājo mahātapāḥ //
             <span class="ref">Ram_2,86.9</span></p>
         
         
         <p id="Ram_2,86.10">
            bharatārdhatṛtīyeṣu yojaneṣv ajane vane <br />
            citrakūṭo giris tatra ramyanirdarakānanaḥ //
             <span class="ref">Ram_2,86.10</span></p>
         
         
         <p id="Ram_2,86.11">
            uttaraṃ pārśvam āsādya tasya mandākinī nadī <br />
            puṣpitadrumasaṃchannā ramyapuṣpitakānanā //
             <span class="ref">Ram_2,86.11</span></p>
         
         
         <p id="Ram_2,86.12">
            anantaraṃ tat saritaś citrakūṭaś ca parvataḥ <br />
            tayoḥ parṇakuṭī tāta tatra tau vasato dhruvam //
             <span class="ref">Ram_2,86.12</span></p>
         
         
         <p id="Ram_2,86.13">
            dakṣiṇenaiva mārgeṇa savyadakṣiṇam eva ca <br />
            gajavājirathākīrṇāṃ vāhinīṃ vāhinīpate <br />
            vāhayasva mahābhāga tato drakṣyasi rāghavam //
             <span class="ref">Ram_2,86.13</span></p>
         
         
         <p id="Ram_2,86.14">
            prayāṇam iti ca śrutvā rājarājasya yoṣitaḥ <br />
            hitvā yānāni yānārhā brāhmaṇaṃ paryavārayan //
             <span class="ref">Ram_2,86.14</span></p>
         
         
         <p id="Ram_2,86.15">
            vepamānā kṛśā dīnā saha devyā sumitrayā <br />
            kausalyā tatra jagrāha karābhyāṃ caraṇau muneḥ //
             <span class="ref">Ram_2,86.15</span></p>
         
         
         <p id="Ram_2,86.16">
            asamṛddhena kāmena sarvalokasya garhitā <br />
            kaikeyī tasya jagrāha caraṇau savyapatrapā //
             <span class="ref">Ram_2,86.16</span></p>
         
         
         <p id="Ram_2,86.17">
            taṃ pradakṣiṇam āgamya bhagavantaṃ mahāmunim <br />
            adūrād bharatasyaiva tasthau dīnamanās tadā //
             <span class="ref">Ram_2,86.17</span></p>
         
         
         <p id="Ram_2,86.18">
            tataḥ papraccha bharataṃ bharadvājo dṛḍhavrataḥ <br />
            viśeṣaṃ jñātum icchāmi mātṝṇāṃ tava rāghava //
             <span class="ref">Ram_2,86.18</span></p>
         
         
         <p id="Ram_2,86.19">
            evam uktas tu bharato bharadvājena dhārmikaḥ <br />
            uvāca prāñjalir bhūtvā vākyaṃ vacanakovidaḥ //
             <span class="ref">Ram_2,86.19</span></p>
         
         
         <p id="Ram_2,86.20">
            yām imāṃ bhagavan dīnāṃ śokānaśanakarśitām <br />
            pitur hi mahiṣīṃ devīṃ devatām iva paśyasi //
             <span class="ref">Ram_2,86.20</span></p>
         
         
         <p id="Ram_2,86.21">
            eṣā taṃ puruṣavyāghraṃ siṃhavikrāntagāminam <br />
            kausalyā suṣuve rāmaṃ dhātāram aditir yathā //
             <span class="ref">Ram_2,86.21</span></p>
         
         
         <p id="Ram_2,86.22">
            asyā vāmabhujaṃ śliṣṭā yaiṣā tiṣṭhati durmanāḥ <br />
            karṇikārasya śākheva śīrṇapuṣpā vanāntare //
             <span class="ref">Ram_2,86.22</span></p>
         
         
         <p id="Ram_2,86.23">
            etasyās tau sutau devyāḥ kumārau devavarṇinau <br />
            ubhau lakṣmaṇaśatrughnau vīrau satyaparākramau //
             <span class="ref">Ram_2,86.23</span></p>
         
         
         <p id="Ram_2,86.24">
            yasyāḥ kṛte naravyāghrau jīvanāśam ito gatau <br />
            rājā putravihīnaś ca svargaṃ daśaratho gataḥ //
             <span class="ref">Ram_2,86.24</span></p>
         
         
         <p id="Ram_2,86.25">
            aiśvaryakāmāṃ kaikeyīm anāryām āryarūpiṇīm <br />
            mamaitāṃ mātaraṃ viddhi nṛśaṃsāṃ pāpaniścayām <br />
            yatomūlaṃ hi paśyāmi vyasanaṃ mahad ātmanaḥ //
             <span class="ref">Ram_2,86.25</span></p>
         
         
         <p id="Ram_2,86.26">
            ity uktvā naraśārdūlo bāṣpagadgadayā girā <br />
            sa niśaśvāsa tāmrākṣo nāgaḥ kruddha ivāsakṛt //
             <span class="ref">Ram_2,86.26</span></p>
         
         
         <p id="Ram_2,86.27">
            bharadvājo maharṣis taṃ bruvantaṃ bharataṃ tadā <br />
            pratyuvāca mahābuddhir idaṃ vacanam arthavat //
             <span class="ref">Ram_2,86.27</span></p>
         
         
         <p id="Ram_2,86.28">
            na doṣeṇāvagantavyā kaikeyī bharata tvayā <br />
            rāmapravrājanaṃ hy etat sukhodarkaṃ bhaviṣyati //
             <span class="ref">Ram_2,86.28</span></p>
         
         
         <p id="Ram_2,86.29">
            abhivādya tu saṃsiddhaḥ kṛtvā cainaṃ pradakṣiṇam <br />
            āmantrya bharataḥ sainyaṃ yujyatām ity acodayat //
             <span class="ref">Ram_2,86.29</span></p>
         
         
         <p id="Ram_2,86.30">
            tato vājirathān yuktvā divyān hemapariṣkṛtān <br />
            adhyārohat prayāṇārthī bahūn bahuvidho janaḥ //
             <span class="ref">Ram_2,86.30</span></p>
         
         
         <p id="Ram_2,86.31">
            gajakanyāgajāś caiva hemakakṣyāḥ patākinaḥ <br />
            jīmūtā iva gharmānte saghoṣāḥ sampratasthire //
             <span class="ref">Ram_2,86.31</span></p>
         
         
         <p id="Ram_2,86.32">
            vividhāny api yānāni mahānti ca laghūni ca <br />
            prayayuḥ sumahārhāṇi pādair eva padātayaḥ //
             <span class="ref">Ram_2,86.32</span></p>
         
         
         <p id="Ram_2,86.33">
            atha yānapravekais tu kausalyāpramukhāḥ striyaḥ <br />
            rāmadarśanakāṅkṣiṇyaḥ prayayur muditās tadā //
             <span class="ref">Ram_2,86.33</span></p>
         
         
         <p id="Ram_2,86.34">
            sa cārkataruṇābhāsāṃ niyuktāṃ śibikāṃ śubhām <br />
            āsthāya prayayau śrīmān bharataḥ saparicchadaḥ //
             <span class="ref">Ram_2,86.34</span></p>
         
         
         <p id="Ram_2,86.35">
            sā prayātā mahāsenā gajavājirathākulā <br />
            dakṣiṇāṃ diśam āvṛtya mahāmegha ivotthitaḥ <br />
            vanāni tu vyatikramya juṣṭāni mṛgapakṣibhiḥ //
             <span class="ref">Ram_2,86.35</span></p>
         
         
         <p id="Ram_2,86.36">
            sā samprahṛṣṭadvipavājiyodhā vitrāsayantī mṛgapakṣisaṃghān <br />
            mahad vanaṃ tat pravigāhamānā rarāja senā bharatasya tatra //
             <span class="ref">Ram_2,86.36</span></p>
         
         
         
         
         
         <p id="Ram_2,87.1">
            tayā mahatyā yāyinyā dhvajinyā vanavāsinaḥ <br />
            arditā yūthapā mattāḥ sayūthāḥ sampradudruvuḥ //
             <span class="ref">Ram_2,87.1</span></p>
         
         
         <p id="Ram_2,87.2">
            ṛkṣāḥ pṛṣatasaṃghāś ca ruravaś ca samantataḥ <br />
            dṛśyante vanarājīṣu giriṣv api nadīṣu ca //
             <span class="ref">Ram_2,87.2</span></p>
         
         
         <p id="Ram_2,87.3">
            sa sampratasthe dharmātmā prīto daśarathātmajaḥ <br />
            vṛto mahatyā nādinyā senayā caturaṅgayā //
             <span class="ref">Ram_2,87.3</span></p>
         
         
         <p id="Ram_2,87.4">
            sāgaraughanibhā senā bharatasya mahātmanaḥ <br />
            mahīṃ saṃchādayāmāsa prāvṛṣi dyām ivāmbudaḥ //
             <span class="ref">Ram_2,87.4</span></p>
         
         
         <p id="Ram_2,87.5">
            turaṃgaughair avatatā vāraṇaiś ca mahājavaiḥ <br />
            anālakṣyā ciraṃ kālaṃ tasmin kāle babhūva bhūḥ //
             <span class="ref">Ram_2,87.5</span></p>
         
         
         <p id="Ram_2,87.6">
            sa yātvā dūram adhvānaṃ supariśrāntavāhanaḥ <br />
            uvāca bharataḥ śrīmān vasiṣṭhaṃ mantriṇāṃ varam //
             <span class="ref">Ram_2,87.6</span></p>
         
         
         <p id="Ram_2,87.7">
            yādṛśaṃ lakṣyate rūpaṃ yathā caiva śrutaṃ mayā <br />
            vyaktaṃ prāptāḥ sma taṃ deśaṃ bharadvājo yam abravīt //
             <span class="ref">Ram_2,87.7</span></p>
         
         
         <p id="Ram_2,87.8">
            ayaṃ giriś citrakūṭas tathā mandākinī nadī <br />
            etat prakāśate dūrān nīlameghanibhaṃ vanam //
             <span class="ref">Ram_2,87.8</span></p>
         
         
         <p id="Ram_2,87.9">
            gireḥ sānūni ramyāṇi citrakūṭasya samprati <br />
            vāraṇair avamṛdyante māmakaiḥ parvatopamaiḥ //
             <span class="ref">Ram_2,87.9</span></p>
         
         
         <p id="Ram_2,87.10">
            muñcanti kusumāny ete nagāḥ parvatasānuṣu <br />
            nīlā ivātapāpāye toyaṃ toyadharā ghanāḥ //
             <span class="ref">Ram_2,87.10</span></p>
         
         
         <p id="Ram_2,87.11">
            kiṃnarācaritoddeśaṃ paśya śatrughna parvatam <br />
            hayaiḥ samantād ākīrṇaṃ makarair iva sāgaram //
             <span class="ref">Ram_2,87.11</span></p>
         
         
         <p id="Ram_2,87.12">
            ete mṛgagaṇā bhānti śīghravegāḥ pracoditāḥ <br />
            vāyupraviddhāḥ śaradi megharājir ivāmbare //
             <span class="ref">Ram_2,87.12</span></p>
         
         
         <p id="Ram_2,87.13">
            kurvanti kusumāpīḍāñ śiraḥsu surabhīn amī <br />
            meghaprakāśaiḥ phalakair dākṣiṇātyā yathā narāḥ //
             <span class="ref">Ram_2,87.13</span></p>
         
         
         <p id="Ram_2,87.14">
            niṣkūjam iva bhūtvedaṃ vanaṃ ghorapradarśanam <br />
            ayodhyeva janākīrṇā samprati pratibhāti mā //
             <span class="ref">Ram_2,87.14</span></p>
         
         
         <p id="Ram_2,87.15">
            khurair udīrito reṇur divaṃ pracchādya tiṣṭhati <br />
            taṃ vahaty anilaḥ śīghraṃ kurvann iva mama priyam //
             <span class="ref">Ram_2,87.15</span></p>
         
         
         <p id="Ram_2,87.16">
            syandanāṃs turagopetān sūtamukhyair adhiṣṭhitān <br />
            etān saṃpatataḥ śīghraṃ paśya śatrughna kānane //
             <span class="ref">Ram_2,87.16</span></p>
         
         
         <p id="Ram_2,87.17">
            etān vitrāsitān paśya barhiṇaḥ priyadarśanān <br />
            etam āviśataḥ śailam adhivāsaṃ patatriṇām //
             <span class="ref">Ram_2,87.17</span></p>
         
         
         <p id="Ram_2,87.18">
            atimātram ayaṃ deśo manojñaḥ pratibhāti mā <br />
            tāpasānāṃ nivāso 'yaṃ vyaktaṃ svargapatho yathā //
             <span class="ref">Ram_2,87.18</span></p>
         
         
         <p id="Ram_2,87.19">
            mṛgā mṛgībhiḥ sahitā bahavaḥ pṛṣatā vane <br />
            manojñarūpā lakṣyante kusumair iva citritāḥ //
             <span class="ref">Ram_2,87.19</span></p>
         
         
         <p id="Ram_2,87.20">
            sādhu sainyāḥ pratiṣṭhantāṃ vicinvantu ca kānanam <br />
            yathā tau puruṣavyāghrau dṛśyete rāmalakṣmaṇau //
             <span class="ref">Ram_2,87.20</span></p>
         
         
         <p id="Ram_2,87.21">
            bharatasya vacaḥ śrutvā puruṣāḥ śastrapāṇayaḥ <br />
            viviśus tad vanaṃ śūrā dhūmaṃ ca dadṛśus tataḥ //
             <span class="ref">Ram_2,87.21</span></p>
         
         
         <p id="Ram_2,87.22">
            te samālokya dhūmāgram ūcur bharatam āgatāḥ <br />
            nāmanuṣye bhavaty agnir vyaktam atraiva rāghavau //
             <span class="ref">Ram_2,87.22</span></p>
         
         
         <p id="Ram_2,87.23">
            atha nātra naravyāghrau rājaputrau paraṃtapau <br />
            anye rāmopamāḥ santi vyaktam atra tapasvinaḥ //
             <span class="ref">Ram_2,87.23</span></p>
         
         
         <p id="Ram_2,87.24">
            tac chrutvā bharatas teṣāṃ vacanaṃ sādhusaṃmatam <br />
            sainyān uvāca sarvāṃs tān amitrabalamardanaḥ //
             <span class="ref">Ram_2,87.24</span></p>
         
         
         <p id="Ram_2,87.25">
            yattā bhavantas tiṣṭhantu neto gantavyam agrataḥ <br />
            aham eva gamiṣyāmi sumantro gurur eva ca //
             <span class="ref">Ram_2,87.25</span></p>
         
         
         <p id="Ram_2,87.26">
            evam uktās tataḥ sarve tatra tasthuḥ samantataḥ <br />
            bharato yatra dhūmāgraṃ tatra dṛṣṭiṃ samādadhāt //
             <span class="ref">Ram_2,87.26</span></p>
         
         
         <p id="Ram_2,87.27">
            vyavasthitā yā bharatena sā camūr nirīkṣamāṇāpi ca dhūmam agrataḥ <br />
            babhūva hṛṣṭā nacireṇa jānatī priyasya rāmasya samāgamaṃ tadā //
             <span class="ref">Ram_2,87.27</span></p>
         
         
         
         
         
         <p id="Ram_2,88.1">
            dīrghakāloṣitas tasmin girau girivanapriyaḥ <br />
            vaidehyāḥ priyamākāṅkṣan svaṃ ca cittaṃ vilobhayan //
             <span class="ref">Ram_2,88.1</span></p>
         
         
         <p id="Ram_2,88.2">
            atha dāśarathiś citraṃ citrakūṭam adarśayat <br />
            bhāryām amarasaṃkāśaḥ śacīm iva puraṃdaraḥ //
             <span class="ref">Ram_2,88.2</span></p>
         
         
         <p id="Ram_2,88.3">
            na rājyād bhraṃśanaṃ bhadre na suhṛdbhir vinābhavaḥ <br />
            mano me bādhate dṛṣṭvā ramaṇīyam imaṃ girim //
             <span class="ref">Ram_2,88.3</span></p>
         
         
         <p id="Ram_2,88.4">
            paśyemam acalaṃ bhadre nānādvijagaṇāyutam <br />
            śikharaiḥ kham ivodviddhair dhātumadbhir vibhūṣitam //
             <span class="ref">Ram_2,88.4</span></p>
         
         
         <p id="Ram_2,88.5">
            kecid rajatasaṃkāśāḥ kecit kṣatajasaṃnibhāḥ <br />
            pītamāñjiṣṭhavarṇāś ca kecin maṇivaraprabhāḥ //
             <span class="ref">Ram_2,88.5</span></p>
         
         
         <p id="Ram_2,88.6">
            puṣpārkaketakābhāś ca kecij jyotīrasaprabhāḥ <br />
            virājante 'calendrasya deśā dhātuvibhūṣitāḥ //
             <span class="ref">Ram_2,88.6</span></p>
         
         
         <p id="Ram_2,88.7">
            nānāmṛgagaṇadvīpitarakṣvṛkṣagaṇair vṛtaḥ <br />
            aduṣṭair bhāty ayaṃ śailo bahupakṣisamākulaḥ //
             <span class="ref">Ram_2,88.7</span></p>
         
         
         <p id="Ram_2,88.8">
            āmrajambvasanair lodhraiḥ priyālaiḥ panasair dhavaiḥ <br />
            aṅkolair bhavyatiniśair bilvatindukaveṇubhiḥ //
             <span class="ref">Ram_2,88.8</span></p>
         
         
         <p id="Ram_2,88.9">
            kāśmaryariṣṭavaraṇair madhūkais tilakais tathā <br />
            badaryāmalakair nīpair vetradhanvanabījakaiḥ //
             <span class="ref">Ram_2,88.9</span></p>
         
         
         <p id="Ram_2,88.10">
            puṣpavadbhiḥ phalopetaiś chāyāvadbhir manoramaiḥ <br />
            evamādibhir ākīrṇaḥ śriyaṃ puṣyaty ayaṃ giriḥ //
             <span class="ref">Ram_2,88.10</span></p>
         
         
         <p id="Ram_2,88.11">
            śailaprastheṣu ramyeṣu paśyemān kāmaharṣaṇān <br />
            kiṃnarān dvaṃdvaśo bhadre ramamāṇān manasvinaḥ //
             <span class="ref">Ram_2,88.11</span></p>
         
         
         <p id="Ram_2,88.12">
            śākhāvasaktān khaḍgāṃś ca pravarāṇy ambarāṇi ca <br />
            paśya vidyādharastrīṇāṃ krīḍoddeśān manoramān //
             <span class="ref">Ram_2,88.12</span></p>
         
         
         <p id="Ram_2,88.13">
            jalaprapātair udbhedair nisyandaiś ca kvacit kvacit <br />
            sravadbhir bhāty ayaṃ śailaḥ sravan mada iva dvipaḥ //
             <span class="ref">Ram_2,88.13</span></p>
         
         
         <p id="Ram_2,88.14">
            guhāsamīraṇo gandhān nānāpuṣpabhavān vahan <br />
            ghrāṇatarpaṇam abhyetya kaṃ naraṃ na praharṣayet //
             <span class="ref">Ram_2,88.14</span></p>
         
         
         <p id="Ram_2,88.15">
            yadīha śarado 'nekās tvayā sārdham anindite <br />
            lakṣmaṇena ca vatsyāmi na māṃ śokaḥ pradhakṣyati //
             <span class="ref">Ram_2,88.15</span></p>
         
         
         <p id="Ram_2,88.16">
            bahupuṣpaphale ramye nānādvijagaṇāyute <br />
            vicitraśikhare hy asmin ratavān asmi bhāmini //
             <span class="ref">Ram_2,88.16</span></p>
         
         
         <p id="Ram_2,88.17">
            anena vanavāsena mayā prāptaṃ phaladvayam <br />
            pituś cānṛṇatā dharme bharatasya priyaṃ tathā //
             <span class="ref">Ram_2,88.17</span></p>
         
         
         <p id="Ram_2,88.18">
            vaidehi ramase kaccic citrakūṭe mayā saha <br />
            paśyantī vividhān bhāvān manovākkāyasaṃyatān //
             <span class="ref">Ram_2,88.18</span></p>
         
         
         <p id="Ram_2,88.19">
            idam evāmṛtaṃ prāhū rājñāṃ rājarṣayaḥ pare <br />
            vanavāsaṃ bhavārthāya pretya me prapitāmahāḥ //
             <span class="ref">Ram_2,88.19</span></p>
         
         
         <p id="Ram_2,88.20">
            śilāḥ śailasya śobhante viśālāḥ śataśo 'bhitaḥ <br />
            bahulā bahulair varṇair nīlapītasitāruṇaiḥ //
             <span class="ref">Ram_2,88.20</span></p>
         
         
         <p id="Ram_2,88.21">
            niśi bhānty acalendrasya hutāśanaśikhā iva <br />
            oṣadhyaḥ svaprabhā lakṣmyā bhrājamānāḥ sahasraśaḥ //
             <span class="ref">Ram_2,88.21</span></p>
         
         
         <p id="Ram_2,88.22">
            kecit kṣayanibhā deśāḥ kecid udyānasaṃnibhāḥ <br />
            kecid ekaśilā bhānti parvatasyāsya bhāmini //
             <span class="ref">Ram_2,88.22</span></p>
         
         
         <p id="Ram_2,88.23">
            bhittveva vasudhāṃ bhāti citrakūṭaḥ samutthitaḥ <br />
            citrakūṭasya kūṭo 'sau dṛśyate sarvataḥ śivaḥ //
             <span class="ref">Ram_2,88.23</span></p>
         
         
         <p id="Ram_2,88.24">
            kuṣṭhapuṃnāgatagarabhūrjapatrottarachadān <br />
            kāmināṃ svāstarān paśya kuśeśayadalāyutān //
             <span class="ref">Ram_2,88.24</span></p>
         
         
         <p id="Ram_2,88.25">
            mṛditāś cāpaviddhāś ca dṛśyante kamalasrajaḥ <br />
            kāmibhir vanite paśya phalāni vividhāni ca //
             <span class="ref">Ram_2,88.25</span></p>
         
         
         <p id="Ram_2,88.26">
            vasvaukasārāṃ nalinīm atyetīvottarān kurūn <br />
            parvataś citrakūṭo 'sau bahumūlaphalodakaḥ //
             <span class="ref">Ram_2,88.26</span></p>
         
         
         <p id="Ram_2,88.27">
            imaṃ tu kālaṃ vanite vijahrivāṃs tvayā ca sīte saha lakṣmaṇena ca <br />
            ratiṃ prapatsye kuladharmavardhinīṃ satāṃ pathi svair niyamaiḥ paraiḥ sthitaḥ //
             <span class="ref">Ram_2,88.27</span></p>
         
         
         
         
         
         <p id="Ram_2,89.1">
            atha śailād viniṣkramya maithilīṃ kosaleśvaraḥ <br />
            adarśayac chubhajalāṃ ramyāṃ mandākinīṃ nadīm //
             <span class="ref">Ram_2,89.1</span></p>
         
         
         <p id="Ram_2,89.2">
            abravīc ca varārohāṃ cārucandranibhānanām <br />
            videharājasya sutāṃ rāmo rājīvalocanaḥ //
             <span class="ref">Ram_2,89.2</span></p>
         
         
         <p id="Ram_2,89.3">
            vicitrapulināṃ ramyāṃ haṃsasārasasevitām <br />
            kusumair upasaṃpannāṃ paśya mandākinīṃ nadīm //
             <span class="ref">Ram_2,89.3</span></p>
         
         
         <p id="Ram_2,89.4">
            nānāvidhais tīraruhair vṛtāṃ puṣpaphaladrumaiḥ <br />
            rājantīṃ rājarājasya nalinīm iva sarvataḥ //
             <span class="ref">Ram_2,89.4</span></p>
         
         
         <p id="Ram_2,89.5">
            mṛgayūthanipītāni kaluṣāmbhāṃsi sāmpratam <br />
            tīrthāni ramaṇīyāni ratiṃ saṃjanayanti me //
             <span class="ref">Ram_2,89.5</span></p>
         
         
         <p id="Ram_2,89.6">
            jaṭājinadharāḥ kāle valkalottaravāsasaḥ <br />
            ṛṣayas tv avagāhante nadīṃ mandākinīṃ priye //
             <span class="ref">Ram_2,89.6</span></p>
         
         
         <p id="Ram_2,89.7">
            ādityam upatiṣṭhante niyamād ūrdhvabāhavaḥ <br />
            ete 'pare viśālākṣi munayaḥ saṃśitavratāḥ //
             <span class="ref">Ram_2,89.7</span></p>
         
         
         <p id="Ram_2,89.8">
            mārutoddhūtaśikharaiḥ pranṛtta iva parvataḥ <br />
            pādapaiḥ pattrapuṣpāṇi sṛjadbhir abhito nadīm //
             <span class="ref">Ram_2,89.8</span></p>
         
         
         <p id="Ram_2,89.9">
            kaccin maṇinikāśodāṃ kaccit pulinaśālinīm <br />
            kaccit siddhajanākīrṇāṃ paśya mandākinīṃ nadīm //
             <span class="ref">Ram_2,89.9</span></p>
         
         
         <p id="Ram_2,89.10">
            nirdhūtān vāyunā paśya vitatān puṣpasaṃcayān <br />
            poplūyamānān aparān paśya tvaṃ jalamadhyagān //
             <span class="ref">Ram_2,89.10</span></p>
         
         
         <p id="Ram_2,89.11">
            tāṃś cātivalguvacaso rathāṅgāhvayanā dvijāḥ <br />
            adhirohanti kalyāṇi niṣkūjantaḥ śubhā giraḥ //
             <span class="ref">Ram_2,89.11</span></p>
         
         
         <p id="Ram_2,89.12">
            darśanaṃ citrakūṭasya mandākinyāś ca śobhane <br />
            adhikaṃ puravāsāc ca manye ca tava darśanāt //
             <span class="ref">Ram_2,89.12</span></p>
         
         
         <p id="Ram_2,89.13">
            vidhūtakaluṣaiḥ siddhais tapodamaśamānvitaiḥ <br />
            nityavikṣobhitajalāṃ vigāhasva mayā saha //
             <span class="ref">Ram_2,89.13</span></p>
         
         
         <p id="Ram_2,89.14">
            sakhīvac ca vigāhasva sīte mandākinīm imām <br />
            kamalāny avamajjantī puṣkarāṇi ca bhāmini //
             <span class="ref">Ram_2,89.14</span></p>
         
         
         <p id="Ram_2,89.15">
            tvaṃ paurajanavad vyālān ayodhyām iva parvatam <br />
            manyasva vanite nityaṃ sarayūvad imāṃ nadīm //
             <span class="ref">Ram_2,89.15</span></p>
         
         
         <p id="Ram_2,89.16">
            lakṣmaṇaś caiva dharmātmā mannideśe vyavasthitaḥ <br />
            tvaṃ cānukūlā vaidehi prītiṃ janayatho mama //
             <span class="ref">Ram_2,89.16</span></p>
         
         
         <p id="Ram_2,89.17">
            upaspṛśaṃs triṣavaṇaṃ madhumūlaphalāśanaḥ <br />
            nāyodhyāyai na rājyāya spṛhaye 'dya tvayā saha //
             <span class="ref">Ram_2,89.17</span></p>
         
         
         <p id="Ram_2,89.18">
            imāṃ hi ramyāṃ gajayūthalolitāṃ nipītatoyāṃ gajasiṃhavānaraiḥ <br />
            supuṣpitaiḥ puṣpadharair alaṃkṛtāṃ na so 'sti yaḥ syān na gatakramaḥ sukhī //
             <span class="ref">Ram_2,89.18</span></p>
         
         
         <p id="Ram_2,89.19">
            itīva rāmo bahusaṃgataṃ vacaḥ priyāsahāyaḥ saritaṃ prati bruvan <br />
            cacāra ramyaṃ nayanāñjanaprabhaṃ sa citrakūṭaṃ raghuvaṃśavardhanaḥ //
             <span class="ref">Ram_2,89.19</span></p>
         
         
         
         
         
         <p id="Ram_2,90.1">
            tathā tatrāsatas tasya bharatasyopayāyinaḥ <br />
            sainyareṇuś ca śabdaś ca prādurāstāṃ nabhaḥspṛśau //
             <span class="ref">Ram_2,90.1</span></p>
         
         
         <p id="Ram_2,90.2">
            etasminn antare trastāḥ śabdena mahatā tataḥ <br />
            arditā yūthapā mattāḥ sayūthā dudruvur diśaḥ //
             <span class="ref">Ram_2,90.2</span></p>
         
         
         <p id="Ram_2,90.3">
            sa taṃ sainyasamudbhūtaṃ śabdaṃ śuśrava rāghavaḥ <br />
            tāṃś ca vipradrutān sarvān yūthapān anvavaikṣata //
             <span class="ref">Ram_2,90.3</span></p>
         
         
         <p id="Ram_2,90.4">
            tāṃś ca vidravato dṛṣṭvā taṃ ca śrutvā sa niḥsvanam <br />
            uvāca rāmaḥ saumitriṃ lakṣmaṇaṃ dīptatejasam //
             <span class="ref">Ram_2,90.4</span></p>
         
         
         <p id="Ram_2,90.5">
            hanta lakṣmaṇa paśyeha sumitrā suprajās tvayā <br />
            bhīmastanitagambhīras tumulaḥ śrūyate svanaḥ //
             <span class="ref">Ram_2,90.5</span></p>
         
         
         <p id="Ram_2,90.6">
            rājā vā rājamātro vā mṛgayām aṭate vane <br />
            anyad vā śvāpadaṃ kiṃcit saumitre jñātum arhasi <br />
            sarvam etad yathātattvam acirāj jñātum arhasi //
             <span class="ref">Ram_2,90.6</span></p>
         
         
         <p id="Ram_2,90.7">
            sa lakṣmaṇaḥ saṃtvaritaḥ sālam āruhya puṣpitam <br />
            prekṣamāṇo diśaḥ sarvāḥ pūrvāṃ diśam avaikṣata //
             <span class="ref">Ram_2,90.7</span></p>
         
         
         <p id="Ram_2,90.8">
            udaṅmukhaḥ prekṣamāṇo dadarśa mahatīṃ camūm <br />
            rathāśvagajasambādhāṃ yattair yuktāṃ padātibhiḥ //
             <span class="ref">Ram_2,90.8</span></p>
         
         
         <p id="Ram_2,90.9">
            tām aśvagajasampūrṇāṃ rathadhvajavibhūṣitām <br />
            śaśaṃsa senāṃ rāmāya vacanaṃ cedam abravīt //
             <span class="ref">Ram_2,90.9</span></p>
         
         
         <p id="Ram_2,90.10">
            agniṃ saṃśamayatv āryaḥ sītā ca bhajatāṃ guhām <br />
            sajyaṃ kuruṣva cāpaṃ ca śarāṃś ca kavacaṃ tathā //
             <span class="ref">Ram_2,90.10</span></p>
         
         
         <p id="Ram_2,90.11">
            taṃ rāmaḥ puruṣavyāghro lakṣmaṇaṃ pratyuvāca ha <br />
            aṅgāvekṣasva saumitre kasyaitāṃ manyase camūm //
             <span class="ref">Ram_2,90.11</span></p>
         
         
         <p id="Ram_2,90.12">
            evam uktas tu rāmeṇa lakṣmaṇo vākyam abravīt <br />
            didhakṣann iva tāṃ senāṃ ruṣitaḥ pāvako yathā //
             <span class="ref">Ram_2,90.12</span></p>
         
         
         <p id="Ram_2,90.13">
            sampannaṃ rājyam icchaṃs tu vyaktaṃ prāpyābhiṣecanam <br />
            āvāṃ hantuṃ samabhyeti kaikeyyā bharataḥ sutaḥ //
             <span class="ref">Ram_2,90.13</span></p>
         
         
         <p id="Ram_2,90.14">
            eṣa vai sumahāñ śrīmān viṭapī saṃprakāśate <br />
            virājaty udgataskandhaḥ kovidāradhvajo rathe //
             <span class="ref">Ram_2,90.14</span></p>
         
         
         <p id="Ram_2,90.15">
            bhajanty ete yathākāmam aśvān āruhya śīghragān <br />
            ete bhrājanti saṃhṛṣṭā gajān āruhya sādinaḥ //
             <span class="ref">Ram_2,90.15</span></p>
         
         
         <p id="Ram_2,90.16">
            gṛhītadhanuṣau cāvāṃ giriṃ vīra śrayāvahe <br />
            api nau vaśam āgacchet kovidāradhvajo raṇe //
             <span class="ref">Ram_2,90.16</span></p>
         
         
         <p id="Ram_2,90.17">
            api drakṣyāmi bharataṃ yatkṛte vyasanaṃ mahat <br />
            tvayā rāghava samprāptaṃ sītayā ca mayā tathā //
             <span class="ref">Ram_2,90.17</span></p>
         
         
         <p id="Ram_2,90.18">
            yannimittaṃ bhavān rājyāc cyuto rāghava śāśvatāt <br />
            samprāpto 'yam arir vīra bharato vadhya eva me //
             <span class="ref">Ram_2,90.18</span></p>
         
         
         <p id="Ram_2,90.19">
            bharatasya vadhe doṣaṃ nāhaṃ paśyāmi rāghava <br />
            pūrvāpakāriṇāṃ tyāge na hy adharmo vidhīyate <br />
            etasmin nihate kṛtsnām anuśādhi vasuṃdharām //
             <span class="ref">Ram_2,90.19</span></p>
         
         
         <p id="Ram_2,90.20">
            adya putraṃ hataṃ saṃkhye kaikeyī rājyakāmukā <br />
            mayā paśyet suduḥkhārtā hastibhagnam iva drumam //
             <span class="ref">Ram_2,90.20</span></p>
         
         
         <p id="Ram_2,90.21">
            kaikeyīṃ ca vadhiṣyāmi sānubandhāṃ sabāndhavām <br />
            kaluṣeṇādya mahatā medinī parimucyatām //
             <span class="ref">Ram_2,90.21</span></p>
         
         
         <p id="Ram_2,90.22">
            adyemaṃ saṃyataṃ krodham asatkāraṃ ca mānada <br />
            mokṣyāmi śatrusainyeṣu kakṣeṣv iva hutāśanam //
             <span class="ref">Ram_2,90.22</span></p>
         
         
         <p id="Ram_2,90.23">
            adyaitac citrakūṭasya kānanaṃ niśitaiḥ śaraiḥ <br />
            bhindañ śatruśarīrāṇi kariṣye śoṇitokṣitam //
             <span class="ref">Ram_2,90.23</span></p>
         
         
         <p id="Ram_2,90.24">
            śarair nirbhinnahṛdayān kuñjarāṃs turagāṃs tathā <br />
            śvāpadāḥ parikarṣantu narāṃś ca nihatān mayā //
             <span class="ref">Ram_2,90.24</span></p>
         
         
         <p id="Ram_2,90.25">
            śarāṇāṃ dhanuṣaś cāham anṛṇo 'smi mahāvane <br />
            sasainyaṃ bharataṃ hatvā bhaviṣyāmi na saṃśayaḥ //
             <span class="ref">Ram_2,90.25</span></p>
         
         
         
         
         
         <p id="Ram_2,91.1">
            susaṃrabdhaṃ tu saumitriṃ lakṣmaṇaṃ krodhamūrchitam <br />
            rāmas tu parisāntvyātha vacanaṃ cedam abravīt //
             <span class="ref">Ram_2,91.1</span></p>
         
         
         <p id="Ram_2,91.2">
            kim atra dhanuṣā kāryam asinā vā sacarmaṇā <br />
            maheṣvāse mahāprājñe bharate svayam āgate //
             <span class="ref">Ram_2,91.2</span></p>
         
         
         <p id="Ram_2,91.3">
            prāptakālaṃ yad eṣo 'smān bharato draṣṭum icchati <br />
            asmāsu manasāpy eṣa nāhitaṃ kiṃcid ācaret //
             <span class="ref">Ram_2,91.3</span></p>
         
         
         <p id="Ram_2,91.4">
            vipriyaṃ kṛtapūrvaṃ te bharatena kadā na kim <br />
            īdṛśaṃ vā bhayaṃ te 'dya bharataṃ yo 'tra śaṅkase //
             <span class="ref">Ram_2,91.4</span></p>
         
         
         <p id="Ram_2,91.5">
            na hi te niṣṭhuraṃ vācyo bharato nāpriyaṃ vacaḥ <br />
            ahaṃ hy apriyam uktaḥ syāṃ bharatasyāpriye kṛte //
             <span class="ref">Ram_2,91.5</span></p>
         
         
         <p id="Ram_2,91.6">
            kathaṃ nu putrāḥ pitaraṃ hanyuḥ kasyāṃcid āpadi <br />
            bhrātā vā bhrātaraṃ hanyāt saumitre prāṇam ātmanaḥ //
             <span class="ref">Ram_2,91.6</span></p>
         
         
         <p id="Ram_2,91.7">
            yadi rājyasya hetos tvam imāṃ vācaṃ prabhāṣase <br />
            vakṣyāmi bharataṃ dṛṣṭvā rājyam asmai pradīyatām //
             <span class="ref">Ram_2,91.7</span></p>
         
         
         <p id="Ram_2,91.8">
            ucyamāno hi bharato mayā lakṣmaṇa tattvataḥ <br />
            rājyam asmai prayaccheti bāḍham ity eva vakṣyati //
             <span class="ref">Ram_2,91.8</span></p>
         
         
         <p id="Ram_2,91.9">
            tathokto dharmaśīlena bhrātrā tasya hite rataḥ <br />
            lakṣmaṇaḥ praviveśeva svāni gātrāṇi lajjayā //
             <span class="ref">Ram_2,91.9</span></p>
         
         
         <p id="Ram_2,91.10">
            vrīḍitaṃ lakṣmaṇaṃ dṛṣṭvā rāghavaḥ pratyuvāca ha <br />
            eṣa manye mahābāhur ihāsmān draṣṭum āgataḥ //
             <span class="ref">Ram_2,91.10</span></p>
         
         
         <p id="Ram_2,91.11">
            vanavāsam anudhyāya gṛhāya pratineṣyati <br />
            imāṃ vāpy eṣa vaidehīm atyantasukhasevinīm //
             <span class="ref">Ram_2,91.11</span></p>
         
         
         <p id="Ram_2,91.12">
            etau tau saṃprakāśete gotravantau manoramau <br />
            vāyuvegasamau vīra javanau turagottamau //
             <span class="ref">Ram_2,91.12</span></p>
         
         
         <p id="Ram_2,91.13">
            sa eṣa sumahākāyaḥ kampate vāhinīmukhe <br />
            nāgaḥ śatruṃjayo nāma vṛddhas tātasya dhīmataḥ //
             <span class="ref">Ram_2,91.13</span></p>
         
         
         <p id="Ram_2,91.14">
            avatīrya tu sālāgrāt tasmāt sa samitiṃjayaḥ <br />
            lakṣmaṇaḥ prāñjalir bhūtvā tasthau rāmasya pārśvataḥ //
             <span class="ref">Ram_2,91.14</span></p>
         
         
         <p id="Ram_2,91.15">
            bharatenātha saṃdiṣṭā sammardo na bhaved iti <br />
            samantāt tasya śailasya senāvāsam akalpayat //
             <span class="ref">Ram_2,91.15</span></p>
         
         
         <p id="Ram_2,91.16">
            adhyardham ikṣvākucamūr yojanaṃ parvatasya sā <br />
            pārśve nyaviśad āvṛtya gajavājirathākulā //
             <span class="ref">Ram_2,91.16</span></p>
         
         
         <p id="Ram_2,91.17">
            sā citrakūṭe bharatena senā dharmaṃ puraskṛtya vidhūya darpam <br />
            prasādanārthaṃ raghunandanasya virocate nītimatā praṇītā //
             <span class="ref">Ram_2,91.17</span></p>
         
         
         
         
         
         <p id="Ram_2,92.1">
            niveśya senāṃ tu vibhuḥ padbhyāṃ pādavatāṃ varaḥ <br />
            abhigantuṃ sa kākutstham iyeṣa guruvartakam //
             <span class="ref">Ram_2,92.1</span></p>
         
         
         <p id="Ram_2,92.2">
            niviṣṭamātre sainye tu yathoddeśaṃ vinītavat <br />
            bharato bhrātaraṃ vākyaṃ śatrughnam idam abravīt //
             <span class="ref">Ram_2,92.2</span></p>
         
         
         <p id="Ram_2,92.3">
            kṣipraṃ vanam idaṃ saumya narasaṃghaiḥ samantataḥ <br />
            lubdhaiś ca sahitair ebhis tvam anveṣitum arhasi //
             <span class="ref">Ram_2,92.3</span></p>
         
         
         <p id="Ram_2,92.4">
            yāvan na rāmaṃ drakṣyāmi lakṣmaṇaṃ vā mahābalam <br />
            vaidehīṃ vā mahābhāgāṃ na me śāntir bhaviṣyati //
             <span class="ref">Ram_2,92.4</span></p>
         
         
         <p id="Ram_2,92.5">
            yāvan na candrasaṃkāśaṃ drakṣyāmi śubham ānanam <br />
            bhrātuḥ padmapalāśākṣaṃ na me śāntir bhaviṣyati //
             <span class="ref">Ram_2,92.5</span></p>
         
         
         <p id="Ram_2,92.6">
            yāvan na caraṇau bhrātuḥ pārthivavyañjanānvitau <br />
            śirasā dhārayiṣyāmi na me śāntir bhaviṣyati //
             <span class="ref">Ram_2,92.6</span></p>
         
         
         <p id="Ram_2,92.7">
            yāvan na rājye rājyārhaḥ pitṛpaitāmahe sthitaḥ <br />
            abhiṣekajalaklinno na me śāntir bhaviṣyati //
             <span class="ref">Ram_2,92.7</span></p>
         
         
         <p id="Ram_2,92.8">
            kṛtakṛtyā mahābhāgā vaidehī janakātmajā <br />
            bhartāraṃ sāgarāntāyāḥ pṛthivyā yānugacchati //
             <span class="ref">Ram_2,92.8</span></p>
         
         
         <p id="Ram_2,92.9">
            subhagaś citrakūṭo 'sau girirājopamo giriḥ <br />
            yasmin vasati kākutsthaḥ kubera iva nandane //
             <span class="ref">Ram_2,92.9</span></p>
         
         
         <p id="Ram_2,92.10">
            kṛtakāryam idaṃ durgaṃ vanaṃ vyālaniṣevitam <br />
            yad adhyāste mahātejā rāmaḥ śastrabhṛtāṃ varaḥ //
             <span class="ref">Ram_2,92.10</span></p>
         
         
         <p id="Ram_2,92.11">
            evam uktvā mahātejā bharataḥ puruṣarṣabhaḥ <br />
            padbhyām eva mahātejāḥ praviveśa mahad vanam //
             <span class="ref">Ram_2,92.11</span></p>
         
         
         <p id="Ram_2,92.12">
            sa tāni drumajālāni jātāni girisānuṣu <br />
            puṣpitāgrāṇi madhyena jagāma vadatāṃ varaḥ //
             <span class="ref">Ram_2,92.12</span></p>
         
         
         <p id="Ram_2,92.13">
            sa gireś citrakūṭasya sālam āsādya puṣpitam <br />
            rāmāśramagatasyāgner dadarśa dhvajam ucchritam //
             <span class="ref">Ram_2,92.13</span></p>
         
         
         <p id="Ram_2,92.14">
            taṃ dṛṣṭvā bharataḥ śrīmān mumoda sahabāndhavaḥ <br />
            atra rāma iti jñātvā gataḥ pāram ivāmbhasaḥ //
             <span class="ref">Ram_2,92.14</span></p>
         
         
         <p id="Ram_2,92.15">
            sa citrakūṭe tu girau niśāmya rāmāśramaṃ puṇyajanopapannam <br />
            guhena sārdhaṃ tvarito jagāma punar niveśyaiva camūṃ mahātmā //
             <span class="ref">Ram_2,92.15</span></p>
         
         
         
         
         
         <p id="Ram_2,93.1">
            niviṣṭāyāṃ tu senāyām utsuko bharatas tadā <br />
            jagāma bhrātaraṃ draṣṭuṃ śatrughnam anudarśayan //
             <span class="ref">Ram_2,93.1</span></p>
         
         
         <p id="Ram_2,93.2">
            ṛṣiṃ vasiṣṭhaṃ saṃdiśya mātṝn me śīghram ānaya <br />
            iti tvaritam agre sa jagāma guruvatsalaḥ //
             <span class="ref">Ram_2,93.2</span></p>
         
         
         <p id="Ram_2,93.3">
            sumantras tv api śatrughnam adūrād anvapadyata <br />
            rāmadarśanajas tarṣo bharatasyeva tasya ca //
             <span class="ref">Ram_2,93.3</span></p>
         
         
         <p id="Ram_2,93.4">
            gacchann evātha bharatas tāpasālayasaṃsthitām <br />
            bhrātuḥ parṇakuṭīṃ śrīmān uṭajaṃ ca dadarśa ha //
             <span class="ref">Ram_2,93.4</span></p>
         
         
         <p id="Ram_2,93.5">
            śālāyās tv agratas tasyā dadarśa bharatas tadā <br />
            kāṣṭhāni cāvabhagnāni puṣpāṇy avacitāni ca //
             <span class="ref">Ram_2,93.5</span></p>
         
         
         <p id="Ram_2,93.6">
            dadarśa ca vane tasmin mahataḥ saṃcayān kṛtān <br />
            mṛgāṇāṃ mahiṣāṇāṃ ca karīṣaiḥ śītakāraṇāt //
             <span class="ref">Ram_2,93.6</span></p>
         
         
         <p id="Ram_2,93.7">
            gacchan eva mahābāhur dyutimān bharatas tadā <br />
            śatrughnaṃ cābravīd dhṛṣṭas tān amātyāṃś ca sarvaśaḥ //
             <span class="ref">Ram_2,93.7</span></p>
         
         
         <p id="Ram_2,93.8">
            manye prāptāḥ sma taṃ deśaṃ bharadvājo yam abravīt <br />
            nātidūre hi manye 'haṃ nadīṃ mandākinīm itaḥ //
             <span class="ref">Ram_2,93.8</span></p>
         
         
         <p id="Ram_2,93.9">
            uccair baddhāni cīrāṇi lakṣmaṇena bhaved ayam <br />
            abhijñānakṛtaḥ panthā vikāle gantum icchatā //
             <span class="ref">Ram_2,93.9</span></p>
         
         
         <p id="Ram_2,93.10">
            idaṃ codāttadantānāṃ kuñjarāṇāṃ tarasvinām <br />
            śailapārśve parikrāntam anyonyam abhigarjatām //
             <span class="ref">Ram_2,93.10</span></p>
         
         
         <p id="Ram_2,93.11">
            yam evādhātum icchanti tāpasāḥ satataṃ vane <br />
            tasyāsau dṛśyate dhūmaḥ saṃkulaḥ kṛṣṇavartmanaḥ //
             <span class="ref">Ram_2,93.11</span></p>
         
         
         <p id="Ram_2,93.12">
            atrāhaṃ puruṣavyāghraṃ gurusatkārakāriṇam <br />
            āryaṃ drakṣyāmi saṃhṛṣṭo maharṣim iva rāghavam //
             <span class="ref">Ram_2,93.12</span></p>
         
         
         <p id="Ram_2,93.13">
            atha gatvā muhūrtaṃ tu citrakūṭaṃ sa rāghavaḥ <br />
            mandākinīm anuprāptas taṃ janaṃ cedam abravīt //
             <span class="ref">Ram_2,93.13</span></p>
         
         
         <p id="Ram_2,93.14">
            jagatyāṃ puruṣavyāghra āste vīrāsane rataḥ <br />
            janendro nirjanaṃ prāpya dhin me janma sajīvitam //
             <span class="ref">Ram_2,93.14</span></p>
         
         
         <p id="Ram_2,93.15">
            matkṛte vyasanaṃ prāpto lokanātho mahādyutiḥ <br />
            sarvān kāmān parityajya vane vasati rāghavaḥ //
             <span class="ref">Ram_2,93.15</span></p>
         
         
         <p id="Ram_2,93.16">
            iti lokasamākruṣṭaḥ pādeṣv adya prasādayan <br />
            rāmasya nipatiṣyāmi sītāyāś ca punaḥ punaḥ //
             <span class="ref">Ram_2,93.16</span></p>
         
         
         <p id="Ram_2,93.17">
            evaṃ sa vilapaṃs tasmin vane daśarathātmajaḥ <br />
            dadarśa mahatīṃ puṇyāṃ parṇaśālāṃ manoramām //
             <span class="ref">Ram_2,93.17</span></p>
         
         
         <p id="Ram_2,93.18">
            sālatālāśvakarṇānāṃ parṇair bahubhir āvṛtām <br />
            viśālāṃ mṛdubhis tīrṇāṃ kuśair vedim ivādhvare //
             <span class="ref">Ram_2,93.18</span></p>
         
         
         <p id="Ram_2,93.19">
            śakrāyudhanikāśaiś ca kārmukair bhārasādhanaiḥ <br />
            rukmapṛṣṭhair mahāsāraiḥ śobhitāṃ śatrubādhakaiḥ //
             <span class="ref">Ram_2,93.19</span></p>
         
         
         <p id="Ram_2,93.20">
            arkaraśmipratīkāśair ghorais tūṇīgataiḥ śaraiḥ <br />
            śobhitāṃ dīptavadanaiḥ sarpair bhogavatīm iva //
             <span class="ref">Ram_2,93.20</span></p>
         
         
         <p id="Ram_2,93.21">
            mahārajatavāsobhyām asibhyāṃ ca virājitām <br />
            rukmabinduvicitrābhyāṃ carmabhyāṃ cāpi śobhitām //
             <span class="ref">Ram_2,93.21</span></p>
         
         
         <p id="Ram_2,93.22">
            godhāṅgulitrair āsaktaiś citraiḥ kāñcanabhūṣitaiḥ <br />
            arisaṃghair anādhṛṣyāṃ mṛgaiḥ siṃhaguhām iva //
             <span class="ref">Ram_2,93.22</span></p>
         
         
         <p id="Ram_2,93.23">
            prāgudaksravaṇāṃ vediṃ viśālāṃ dīptapāvakām <br />
            dadarśa bharatas tatra puṇyāṃ rāmaniveśane //
             <span class="ref">Ram_2,93.23</span></p>
         
         
         <p id="Ram_2,93.24">
            nirīkṣya sa muhūrtaṃ tu dadarśa bharato gurum <br />
            uṭaje rāmam āsīnaṃ jaṭāmaṇḍaladhāriṇam //
             <span class="ref">Ram_2,93.24</span></p>
         
         
         <p id="Ram_2,93.25">
            taṃ tu kṛṣṇājinadharaṃ cīravalkalavāsasam <br />
            dadarśa rāmam āsīnam abhitaḥ pāvakopamam //
             <span class="ref">Ram_2,93.25</span></p>
         
         
         <p id="Ram_2,93.26">
            siṃhaskandhaṃ mahābāhuṃ puṇḍarīkanibhekṣaṇam <br />
            pṛthivyāḥ sagarāntāyā bhartāraṃ dharmacāriṇam //
             <span class="ref">Ram_2,93.26</span></p>
         
         
         <p id="Ram_2,93.27">
            upaviṣṭaṃ mahābāhuṃ brahmāṇam iva śāśvatam <br />
            sthaṇḍile darbhasaṃstīrṇe sītayā lakṣmaṇena ca //
             <span class="ref">Ram_2,93.27</span></p>
         
         
         <p id="Ram_2,93.28">
            taṃ dṛṣṭvā bharataḥ śrīmān duḥkhamohapariplutaḥ <br />
            abhyadhāvata dharmātmā bharataḥ kaikayīsutaḥ //
             <span class="ref">Ram_2,93.28</span></p>
         
         
         <p id="Ram_2,93.29">
            dṛṣṭvā ca vilalāpārto bāṣpasaṃdigdhayā girā <br />
            aśaknuvan dhārayituṃ dhairyād vacanam abravīt //
             <span class="ref">Ram_2,93.29</span></p>
         
         
         <p id="Ram_2,93.30">
            yaḥ saṃsadi prakṛtibhir bhaved yukta upāsitum <br />
            vanyair mṛgair upāsīnaḥ so 'yam āste mamāgrajaḥ //
             <span class="ref">Ram_2,93.30</span></p>
         
         
         <p id="Ram_2,93.31">
            vāsobhir bahusāhasrair yo mahātmā purocitaḥ <br />
            mṛgājine so 'yam iha pravaste dharmam ācaran //
             <span class="ref">Ram_2,93.31</span></p>
         
         
         <p id="Ram_2,93.32">
            adhārayad yo vividhāś citrāḥ sumanasas tadā <br />
            so 'yaṃ jaṭābhāram imaṃ sahate rāghavaḥ katham //
             <span class="ref">Ram_2,93.32</span></p>
         
         
         <p id="Ram_2,93.33">
            yasya yajñair yathādiṣṭair yukto dharmasya saṃcayaḥ <br />
            śarīrakleśasambhūtaṃ sa dharmaṃ parimārgate //
             <span class="ref">Ram_2,93.33</span></p>
         
         
         <p id="Ram_2,93.34">
            candanena mahārheṇa yasyāṅgam upasevitam <br />
            malena tasyāṅgam idaṃ katham āryasya sevyate //
             <span class="ref">Ram_2,93.34</span></p>
         
         
         <p id="Ram_2,93.35">
            mannimittam idaṃ duḥkhaṃ prāpto rāmaḥ sukhocitaḥ <br />
            dhig jīvitaṃ nṛśaṃsasya mama lokavigarhitam //
             <span class="ref">Ram_2,93.35</span></p>
         
         
         <p id="Ram_2,93.36">
            ity evaṃ vilapan dīnaḥ prasvinnamukhapaṅkajaḥ <br />
            pādāv aprāpya rāmasya papāta bharato rudan //
             <span class="ref">Ram_2,93.36</span></p>
         
         
         <p id="Ram_2,93.37">
            duḥkhābhitapto bharato rājaputro mahābalaḥ <br />
            uktvāryeti sakṛd dīnaṃ punar novāca kiṃcana //
             <span class="ref">Ram_2,93.37</span></p>
         
         
         <p id="Ram_2,93.38">
            bāṣpāpihitakaṇṭhaś ca prekṣya rāmaṃ yaśasvinam <br />
            āryety evābhisaṃkruśya vyāhartuṃ nāśakat tataḥ //
             <span class="ref">Ram_2,93.38</span></p>
         
         
         <p id="Ram_2,93.39">
            śatrughnaś cāpi rāmasya vavande caraṇau rudan <br />
            tāv ubhau sa samāliṅgya rāmo 'py aśrūṇy avartayat //
             <span class="ref">Ram_2,93.39</span></p>
         
         
         <p id="Ram_2,93.40">
            tataḥ sumantreṇa guhena caiva samīyatū rājasutāv araṇye <br />
            divākaraś caiva niśākaraś ca yathāmbare śukrabṛhaspatibhyām //
             <span class="ref">Ram_2,93.40</span></p>
         
         
         <p id="Ram_2,93.41">
            tān pārthivān vāraṇayūthapābhān samāgatāṃs tatra mahaty araṇye <br />
            vanaukasas te 'pi samīkṣya sarve 'py aśrūṇy amuñcan pravihāya harṣam //
             <span class="ref">Ram_2,93.41</span></p>
         
         
         
         
         
         <p id="Ram_2,94.1">
            āghrāya rāmas taṃ mūrdhni pariṣvajya ca rāghavaḥ <br />
            aṅke bharatam āropya paryapṛcchat samāhitaḥ //
             <span class="ref">Ram_2,94.1</span></p>
         
         
         <p id="Ram_2,94.2">
            kva nu te 'bhūt pitā tāta yad araṇyaṃ tvam āgataḥ <br />
            na hi tvaṃ jīvatas tasya vanam āgantum arhasi //
             <span class="ref">Ram_2,94.2</span></p>
         
         
         <p id="Ram_2,94.3">
            cirasya bata paśyāmi dūrād bharatam āgatam <br />
            duṣpratīkam araṇye 'smin kiṃ tāta vanam āgataḥ //
             <span class="ref">Ram_2,94.3</span></p>
         
         
         <p id="Ram_2,94.4">
            kaccid daśaratho rājā kuśalī satyasaṃgaraḥ <br />
            rājasūyāśvamedhānām āhartā dharmaniścayaḥ //
             <span class="ref">Ram_2,94.4</span></p>
         
         
         <p id="Ram_2,94.5">
            sa kaccid brāhmaṇo vidvān dharmanityo mahādyutiḥ <br />
            ikṣvākūṇām upādhyāyo yathāvat tāta pūjyate //
             <span class="ref">Ram_2,94.5</span></p>
         
         
         <p id="Ram_2,94.6">
            tāta kaccic ca kausalyā sumitrā ca prajāvatī <br />
            sukhinī kaccid āryā ca devī nandati kaikayī //
             <span class="ref">Ram_2,94.6</span></p>
         
         
         <p id="Ram_2,94.7">
            kaccid vinayasampannaḥ kulaputro bahuśrutaḥ <br />
            anasūyur anudraṣṭā satkṛtas te purohitaḥ //
             <span class="ref">Ram_2,94.7</span></p>
         
         
         <p id="Ram_2,94.8">
            kaccid agniṣu te yukto vidhijño matimān ṛjuḥ <br />
            hutaṃ ca hoṣyamāṇaṃ ca kāle vedayate sadā //
             <span class="ref">Ram_2,94.8</span></p>
         
         
         <p id="Ram_2,94.9">
            iṣvastravarasampannam arthaśāstraviśāradam <br />
            sudhanvānam upādhyāyaṃ kaccit tvaṃ tāta manyase //
             <span class="ref">Ram_2,94.9</span></p>
         
         
         <p id="Ram_2,94.10">
            kaccid ātmasamāḥ śūrāḥ śrutavanto jitendriyāḥ <br />
            kulīnāś ceṅgitajñāś ca kṛtās te tāta mantriṇaḥ //
             <span class="ref">Ram_2,94.10</span></p>
         
         
         <p id="Ram_2,94.11">
            mantro vijayamūlaṃ hi rājñāṃ bhavati rāghava <br />
            susaṃvṛto mantradharair amātyaiḥ śāstrakovidaiḥ //
             <span class="ref">Ram_2,94.11</span></p>
         
         
         <p id="Ram_2,94.12">
            kaccin nidrāvaśaṃ naiṣi kaccit kāle vibudhyase <br />
            kaccic cāpararātriṣu cintayasy arthanaipuṇam //
             <span class="ref">Ram_2,94.12</span></p>
         
         
         <p id="Ram_2,94.13">
            kaccin mantrayase naikaḥ kaccin na bahubhiḥ saha <br />
            kaccit te mantrito mantro rāṣṭraṃ na paridhāvati //
             <span class="ref">Ram_2,94.13</span></p>
         
         
         <p id="Ram_2,94.14">
            kaccid arthaṃ viniścitya laghumūlaṃ mahodayam <br />
            kṣipram ārabhase kartuṃ na dīrghayasi rāghava //
             <span class="ref">Ram_2,94.14</span></p>
         
         
         <p id="Ram_2,94.15">
            kaccit tu sukṛtāny eva kṛtarūpāṇi vā punaḥ <br />
            vidus te sarvakāryāṇi na kartavyāni pārthivāḥ //
             <span class="ref">Ram_2,94.15</span></p>
         
         
         <p id="Ram_2,94.16">
            kaccin na tarkair yuktvā vā ye cāpy aparikīrtitāḥ <br />
            tvayā vā tava vāmātyair budhyate tāta mantritam //
             <span class="ref">Ram_2,94.16</span></p>
         
         
         <p id="Ram_2,94.17">
            kaccit sahasrān mūrkhāṇām ekam icchasi paṇḍitam <br />
            paṇḍito hy arthakṛcchreṣu kuryān niḥśreyasaṃ mahat //
             <span class="ref">Ram_2,94.17</span></p>
         
         
         <p id="Ram_2,94.18">
            sahasrāṇy api mūrkhāṇāṃ yady upāste mahīpatiḥ <br />
            atha vāpy ayutāny eva nāsti teṣu sahāyatā //
             <span class="ref">Ram_2,94.18</span></p>
         
         
         <p id="Ram_2,94.19">
            eko 'py amātyo medhāvī śūro dakṣo vicakṣaṇaḥ <br />
            rājānaṃ rājamātraṃ vā prāpayen mahatīṃ śriyam //
             <span class="ref">Ram_2,94.19</span></p>
         
         
         <p id="Ram_2,94.20">
            kaccin mukhyā mahatsv eva madhyameṣu ca madhyamāḥ <br />
            jaghanyāś ca jaghanyeṣu bhṛtyāḥ karmasu yojitāḥ //
             <span class="ref">Ram_2,94.20</span></p>
         
         
         <p id="Ram_2,94.21">
            amātyān upadhātītān pitṛpaitāmahāñ śucīn <br />
            śreṣṭhāñ śreṣṭheṣu kaccit tvaṃ niyojayasi karmasu //
             <span class="ref">Ram_2,94.21</span></p>
         
         
         <p id="Ram_2,94.22">
            kaccit tvāṃ nāvajānanti yājakāḥ patitaṃ yathā <br />
            ugrapratigrahītāraṃ kāmayānam iva striyaḥ //
             <span class="ref">Ram_2,94.22</span></p>
         
         
         <p id="Ram_2,94.23">
            upāyakuśalaṃ vaidyaṃ bhṛtyasaṃdūṣaṇe ratam <br />
            śūram aiśvaryakāmaṃ ca yo na hanti sa vadhyate //
             <span class="ref">Ram_2,94.23</span></p>
         
         
         <p id="Ram_2,94.24">
            kaccid dhṛṣṭaś ca śūraś ca dhṛtimān matimāñ śuciḥ <br />
            kulīnaś cānuraktaś ca dakṣaḥ senāpatiḥ kṛtaḥ //
             <span class="ref">Ram_2,94.24</span></p>
         
         
         <p id="Ram_2,94.25">
            balavantaś ca kaccit te mukhyā yuddhaviśāradāḥ <br />
            dṛṣṭāpadānā vikrāntās tvayā satkṛtya mānitāḥ //
             <span class="ref">Ram_2,94.25</span></p>
         
         
         <p id="Ram_2,94.26">
            kaccid balasya bhaktaṃ ca vetanaṃ ca yathocitam <br />
            samprāptakālaṃ dātavyaṃ dadāsi na vilambase //
             <span class="ref">Ram_2,94.26</span></p>
         
         
         <p id="Ram_2,94.27">
            kālātikramaṇe hy eva bhaktavetanayor bhṛtāḥ <br />
            bhartuḥ kupyanti duṣyanti so 'narthaḥ sumahān smṛtaḥ //
             <span class="ref">Ram_2,94.27</span></p>
         
         
         <p id="Ram_2,94.28">
            kaccit sarve 'nuraktās tvāṃ kulaputrāḥ pradhānataḥ <br />
            kaccit prāṇāṃs tavārtheṣu saṃtyajanti samāhitāḥ //
             <span class="ref">Ram_2,94.28</span></p>
         
         
         <p id="Ram_2,94.29">
            kaccij jānapado vidvān dakṣiṇaḥ pratibhānavān <br />
            yathoktavādī dūtas te kṛto bharata paṇḍitaḥ //
             <span class="ref">Ram_2,94.29</span></p>
         
         
         <p id="Ram_2,94.30">
            kaccid aṣṭādaśāny eṣu svapakṣe daśa pañca ca <br />
            tribhis tribhir avijñātair vetsi tīrthāni cārakaiḥ //
             <span class="ref">Ram_2,94.30</span></p>
         
         
         <p id="Ram_2,94.31">
            kaccid vyapāstān ahitān pratiyātāṃś ca sarvadā <br />
            durbalān anavajñāya vartase ripusūdana //
             <span class="ref">Ram_2,94.31</span></p>
         
         
         <p id="Ram_2,94.32">
            kaccin na lokāyatikān brāhmaṇāṃs tāta sevase <br />
            anarthakuśalā hy ete bālāḥ paṇḍitamāninaḥ //
             <span class="ref">Ram_2,94.32</span></p>
         
         
         <p id="Ram_2,94.33">
            dharmaśāstreṣu mukhyeṣu vidyamāneṣu durbudhāḥ <br />
            buddhimān vīkṣikīṃ prāpya nirarthaṃ pravadanti te //
             <span class="ref">Ram_2,94.33</span></p>
         
         
         <p id="Ram_2,94.34">
            vīrair adhyuṣitāṃ pūrvam asmākaṃ tāta pūrvakaiḥ <br />
            satyanāmāṃ dṛḍhadvārāṃ hastyaśvarathasaṃkulām //
             <span class="ref">Ram_2,94.34</span></p>
         
         
         <p id="Ram_2,94.35">
            brāhmaṇaiḥ kṣatriyair vaiśyaiḥ svakarmanirataiḥ sadā <br />
            jitendriyair mahotsāhair vṛtām āryaiḥ sahasraśaḥ //
             <span class="ref">Ram_2,94.35</span></p>
         
         
         <p id="Ram_2,94.36">
            prāsādair vividhākārair vṛtāṃ vaidyajanākulām <br />
            kaccit samuditāṃ sphītām ayodhyāṃ parirakṣasi //
             <span class="ref">Ram_2,94.36</span></p>
         
         
         <p id="Ram_2,94.37">
            kaccic caityaśatair juṣṭaḥ suniviṣṭajanākulaḥ <br />
            devasthānaiḥ prapābhiś ca taḍāgaiś copaśobhitaḥ //
             <span class="ref">Ram_2,94.37</span></p>
         
         
         <p id="Ram_2,94.38">
            prahṛṣṭanaranārīkaḥ samājotsavaśobhitaḥ <br />
            sukṛṣṭasīmā paśumān hiṃsābhir parivarjitaḥ //
             <span class="ref">Ram_2,94.38</span></p>
         
         
         <p id="Ram_2,94.39">
            adevamātṛko ramyaḥ śvāpadaiḥ parivarjitaḥ <br />
            kaccij janapadaḥ sphītaḥ sukhaṃ vasati rāghava //
             <span class="ref">Ram_2,94.39</span></p>
         
         
         <p id="Ram_2,94.40">
            kaccit te dayitāḥ sarve kṛṣigorakṣajīvinaḥ <br />
            vārttāyāṃ saṃśritas tāta loko hi sukham edhate //
             <span class="ref">Ram_2,94.40</span></p>
         
         
         <p id="Ram_2,94.41">
            teṣāṃ guptiparīhāraiḥ kaccit te bharaṇaṃ kṛtam <br />
            rakṣyā hi rājñā dharmeṇa sarve viṣayavāsinaḥ //
             <span class="ref">Ram_2,94.41</span></p>
         
         
         <p id="Ram_2,94.42">
            kaccit striyaḥ sāntvayasi kaccit tāś ca surakṣitāḥ <br />
            kaccin na śraddadhāsyāsāṃ kaccid guhyaṃ na bhāṣase //
             <span class="ref">Ram_2,94.42</span></p>
         
         
         <p id="Ram_2,94.43">
            kaccin nāgavanaṃ guptaṃ kuñjarāṇāṃ ca tṛpyasi <br />
            kaccid darśayase nityaṃ manuṣyāṇāṃ vibhūṣitam <br />
            utthāyotthāya pūrvāhṇe rājaputro mahāpathe //
             <span class="ref">Ram_2,94.43</span></p>
         
         
         <p id="Ram_2,94.44">
            kaccit sarvāṇi durgāṇi dhanadhānyāyudhodakaiḥ <br />
            yantraiś ca paripūrṇāni tathā śilpidhanurdharaiḥ //
             <span class="ref">Ram_2,94.44</span></p>
         
         
         <p id="Ram_2,94.45">
            āyas te vipulaḥ kaccit kaccid alpataro vyayaḥ <br />
            apātreṣu na te kaccit kośo gacchati rāghava //
             <span class="ref">Ram_2,94.45</span></p>
         
         
         <p id="Ram_2,94.46">
            devatārthe ca pitrarthe brāhmaṇābhyāgateṣu ca <br />
            yodheṣu mitravargeṣu kaccid gacchati te vyayaḥ //
             <span class="ref">Ram_2,94.46</span></p>
         
         
         <p id="Ram_2,94.47">
            kaccid āryo viśuddhātmā kṣāritaś corakarmaṇā <br />
            apṛṣṭaḥ śāstrakuśalair na lobhād badhyate śuciḥ //
             <span class="ref">Ram_2,94.47</span></p>
         
         
         <p id="Ram_2,94.48">
            gṛhītaś caiva pṛṣṭaś ca kāle dṛṣṭaḥ sakāraṇaḥ <br />
            kaccin na mucyate coro dhanalobhān nararṣabha //
             <span class="ref">Ram_2,94.48</span></p>
         
         
         <p id="Ram_2,94.49">
            vyasane kaccid āḍhyasya durgatasya ca rāghava <br />
            arthaṃ virāgāḥ paśyanti tavāmātyā bahuśrutāḥ //
             <span class="ref">Ram_2,94.49</span></p>
         
         
         <p id="Ram_2,94.50">
            yāni mithyābhiśastānāṃ patanty asrāṇi rāghava <br />
            tāni putrapaśūn ghnanti prītyartham anuśāsataḥ //
             <span class="ref">Ram_2,94.50</span></p>
         
         
         <p id="Ram_2,94.51">
            kaccid vṛddhāṃś ca bālāṃś ca vaidyamukhyāṃś ca rāghava <br />
            dānena manasā vācā tribhir etair bubhūṣase //
             <span class="ref">Ram_2,94.51</span></p>
         
         
         <p id="Ram_2,94.52">
            kaccid gurūṃś ca vṛddhāṃś ca tāpasān devatātithīn <br />
            caityāṃś ca sarvān siddhārthān brāhmaṇāṃś ca namasyasi //
             <span class="ref">Ram_2,94.52</span></p>
         
         
         <p id="Ram_2,94.53">
            kaccid arthena vā dharmaṃ dharmaṃ dharmeṇa vā punaḥ <br />
            ubhau vā prītilobhena kāmena na vibādhase //
             <span class="ref">Ram_2,94.53</span></p>
         
         
         <p id="Ram_2,94.54">
            kaccid arthaṃ ca dharmaṃ ca kāmaṃ ca jayatāṃ vara <br />
            vibhajya kāle kālajña sarvān bharata sevase //
             <span class="ref">Ram_2,94.54</span></p>
         
         
         <p id="Ram_2,94.55">
            kaccit te brāhmaṇāḥ śarma sarvaśāstrārthakovidāḥ <br />
            āśaṃsante mahāprājña paurajānapadaiḥ saha //
             <span class="ref">Ram_2,94.55</span></p>
         
         
         <p id="Ram_2,94.56">
            nāstikyam anṛtaṃ krodhaṃ pramādaṃ dīrghasūtratām <br />
            adarśanaṃ jñānavatām ālasyaṃ pañcavṛttitām //
             <span class="ref">Ram_2,94.56</span></p>
         
         
         <p id="Ram_2,94.57">
            ekacintanam arthānām anarthajñaiś ca mantraṇam <br />
            niścitānām anārambhaṃ mantrasyāparirakṣaṇam //
             <span class="ref">Ram_2,94.57</span></p>
         
         
         <p id="Ram_2,94.58">
            maṅgalasyāprayogaṃ ca pratyutthānaṃ ca sarvaśaḥ <br />
            kaccit tvaṃ varjayasy etān rājadoṣāṃś caturdaśa //
             <span class="ref">Ram_2,94.58</span></p>
         
         
         <p id="Ram_2,94.59">
            kaccit svādukṛtaṃ bhojyam eko nāśnāsi rāghava <br />
            kaccid āśaṃsamānebhyo mitrebhyaḥ samprayacchasi //
             <span class="ref">Ram_2,94.59</span></p>
         
         
         
         
         
         <p id="Ram_2,95.1">
            rāmasya vacanaṃ śrutvā bharataḥ pratyuvāca ha <br />
            kiṃ me dharmād vihīnasya rājadharmaḥ kariṣyati //
             <span class="ref">Ram_2,95.1</span></p>
         
         
         <p id="Ram_2,95.2">
            śāśvato 'yaṃ sadā dharmaḥ sthito 'smāsu nararṣabha <br />
            jyeṣṭhaputre sthite rājan na kanīyān bhaven nṛpaḥ //
             <span class="ref">Ram_2,95.2</span></p>
         
         
         <p id="Ram_2,95.3">
            sa samṛddhāṃ mayā sārdham ayodhyāṃ gaccha rāghava <br />
            abhiṣecaya cātmānaṃ kulasyāsya bhavāya naḥ //
             <span class="ref">Ram_2,95.3</span></p>
         
         
         <p id="Ram_2,95.4">
            rājānaṃ mānuṣaṃ prāhur devatve saṃmato mama <br />
            yasya dharmārthasahitaṃ vṛttam āhur amānuṣam //
             <span class="ref">Ram_2,95.4</span></p>
         
         
         <p id="Ram_2,95.5">
            kekayasthe ca mayi tu tvayi cāraṇyam āśrite <br />
            divam ārya gato rājā yāyajūkaḥ satāṃ mataḥ //
             <span class="ref">Ram_2,95.5</span></p>
         
         
         <p id="Ram_2,95.6">
            uttiṣṭha puruṣavyāghra kriyatām udakaṃ pituḥ <br />
            ahaṃ cāyaṃ ca śatrughnaḥ pūrvam eva kṛtodakau //
             <span class="ref">Ram_2,95.6</span></p>
         
         
         <p id="Ram_2,95.7">
            priyeṇa kila dattaṃ hi pitṛlokeṣu rāghava <br />
            akṣayyaṃ bhavatīty āhur bhavāṃś caiva pituḥ priyaḥ //
             <span class="ref">Ram_2,95.7</span></p>
         
         
         <p id="Ram_2,95.8">
            tāṃ śrutvā karuṇāṃ vācaṃ pitur maraṇasaṃhitām <br />
            rāghavo bharatenoktāṃ babhūva gatacetanaḥ //
             <span class="ref">Ram_2,95.8</span></p>
         
         
         <p id="Ram_2,95.9">
            vāgvajraṃ bharatenoktam amanojñaṃ paraṃtapaḥ <br />
            pragṛhya bāhū rāmo vai puṣpitāgro yathā drumaḥ <br />
            vane paraśunā kṛttas tathā bhuvi papāta ha //
             <span class="ref">Ram_2,95.9</span></p>
         
         
         <p id="Ram_2,95.10">
            tathā hi patitaṃ rāmaṃ jagatyāṃ jagatīpatim <br />
            kūlaghātapariśrāntaṃ prasuptam iva kuñjaram //
             <span class="ref">Ram_2,95.10</span></p>
         
         
         <p id="Ram_2,95.11">
            bhrātaras te maheṣvāsaṃ sarvataḥ śokakarśitam <br />
            rudantaḥ saha vaidehyā siṣicuḥ salilena vai //
             <span class="ref">Ram_2,95.11</span></p>
         
         
         <p id="Ram_2,95.12">
            sa tu saṃjñāṃ punar labdhvā netrābhyām āsram utsṛjan <br />
            upākrāmata kākutsthaḥ kṛpaṇaṃ bahubhāṣitum //
             <span class="ref">Ram_2,95.12</span></p>
         
         
         <p id="Ram_2,95.13">
            kiṃ nu tasya mayā kāryaṃ durjātena mahātmanaḥ <br />
            yo mṛto mama śokena na mayā cāpi saṃskṛtaḥ //
             <span class="ref">Ram_2,95.13</span></p>
         
         
         <p id="Ram_2,95.14">
            aho bharata siddhārtho yena rājā tvayānagha <br />
            śatrugheṇa ca sarveṣu pretakṛtyeṣu satkṛtaḥ //
             <span class="ref">Ram_2,95.14</span></p>
         
         
         <p id="Ram_2,95.15">
            niṣpradhānām anekāgrāṃ narendreṇa vinākṛtām <br />
            nivṛttavanavāso 'pi nāyodhyāṃ gantum utsahe //
             <span class="ref">Ram_2,95.15</span></p>
         
         
         <p id="Ram_2,95.16">
            samāptavanavāsaṃ mām ayodhyāyāṃ paraṃtapa <br />
            ko nu śāsiṣyati punas tāte lokāntaraṃ gate //
             <span class="ref">Ram_2,95.16</span></p>
         
         
         <p id="Ram_2,95.17">
            purā prekṣya suvṛttaṃ māṃ pitā yāny āha sāntvayan <br />
            vākyāni tāni śroṣyāmi kutaḥ karṇasukhāny aham //
             <span class="ref">Ram_2,95.17</span></p>
         
         
         <p id="Ram_2,95.18">
            evam uktvā sa bharataṃ bhāryām abhyetya rāghavaḥ <br />
            uvāca śokasaṃtaptaḥ pūrṇacandranibhānanām //
             <span class="ref">Ram_2,95.18</span></p>
         
         
         <p id="Ram_2,95.19">
            sīte mṛtas te śvaśuraḥ pitrā hīno 'si lakṣmaṇa <br />
            bharato duḥkham ācaṣṭe svargataṃ pṛthivīpatim //
             <span class="ref">Ram_2,95.19</span></p>
         
         
         <p id="Ram_2,95.20">
            sāntvayitvā tu tāṃ rāmo rudantīṃ janakātmajām <br />
            uvāca lakṣmaṇaṃ tatra duḥkhito duḥkhitaṃ vacaḥ //
             <span class="ref">Ram_2,95.20</span></p>
         
         
         <p id="Ram_2,95.21">
            ānayeṅgudīpiṇyākaṃ cīram āhara cottaram <br />
            jalakriyārthaṃ tātasya gamiṣyāmi mahātmanaḥ //
             <span class="ref">Ram_2,95.21</span></p>
         
         
         <p id="Ram_2,95.22">
            sītā purastād vrajatu tvam enām abhito vraja <br />
            ahaṃ paścād gamiṣyāmi gatir hy eṣā sudāruṇā //
             <span class="ref">Ram_2,95.22</span></p>
         
         
         <p id="Ram_2,95.23">
            tato nityānugas teṣāṃ viditātmā mahāmatiḥ <br />
            mṛdur dāntaś ca śāntaś ca rāme ca dṛḍhabhaktimān //
             <span class="ref">Ram_2,95.23</span></p>
         
         
         <p id="Ram_2,95.24">
            sumantras tair nṛpasutaiḥ sārdham āśvāsya rāghavam <br />
            avātārayad ālambya nadīṃ mandākinīṃ śivām //
             <span class="ref">Ram_2,95.24</span></p>
         
         
         <p id="Ram_2,95.25">
            te sutīrthāṃ tataḥ kṛcchrād upāgamya yaśasvinaḥ <br />
            nadīṃ mandākinīṃ ramyāṃ sadā puṣpitakānanām //
             <span class="ref">Ram_2,95.25</span></p>
         
         
         <p id="Ram_2,95.26">
            śīghrasrotasam āsādya tīrthaṃ śivam akardamam <br />
            siṣicus tūdakaṃ rājñe tata etad bhavatv iti //
             <span class="ref">Ram_2,95.26</span></p>
         
         
         <p id="Ram_2,95.27">
            pragṛhya ca mahīpālo jalapūritam añjalim <br />
            diśaṃ yāmyām abhimukho rudan vacanam abravīt //
             <span class="ref">Ram_2,95.27</span></p>
         
         
         <p id="Ram_2,95.28">
            etat te rājaśārdūla vimalaṃ toyam akṣayam <br />
            pitṛlokagatasyādya maddattam upatiṣṭhatu //
             <span class="ref">Ram_2,95.28</span></p>
         
         
         <p id="Ram_2,95.29">
            tato mandākinītīrāt pratyuttīrya sa rāghavaḥ <br />
            pituś cakāra tejasvī nivāpaṃ bhrātṛbhiḥ saha //
             <span class="ref">Ram_2,95.29</span></p>
         
         
         <p id="Ram_2,95.30">
            aiṅgudaṃ badarīmiśraṃ piṇyākaṃ darbhasaṃstare <br />
            nyasya rāmaḥ suduḥkhārto rudan vacanam abravīt //
             <span class="ref">Ram_2,95.30</span></p>
         
         
         <p id="Ram_2,95.31">
            idaṃ bhuṅkṣva mahārāja prīto yadaśanā vayam <br />
            yadannaḥ puruṣo bhavati tadannās tasya devatāḥ //
             <span class="ref">Ram_2,95.31</span></p>
         
         
         <p id="Ram_2,95.32">
            tatas tenaiva mārgeṇa pratyuttīrya nadītaṭāt <br />
            āruroha naravyāghro ramyasānuṃ mahīdharam //
             <span class="ref">Ram_2,95.32</span></p>
         
         
         <p id="Ram_2,95.33">
            tataḥ parṇakuṭīdvāram āsādya jagatīpatiḥ <br />
            parijagrāha pāṇibhyām ubhau bharatalakṣmaṇau //
             <span class="ref">Ram_2,95.33</span></p>
         
         
         <p id="Ram_2,95.34">
            teṣāṃ tu rudatāṃ śabdāt pratiśrutkābhavad girau <br />
            bhrātṝṇāṃ saha vaidehyā siṃhānāṃ nardatām iva //
             <span class="ref">Ram_2,95.34</span></p>
         
         
         <p id="Ram_2,95.35">
            vijñāya tumulaṃ śabdaṃ trastā bharatasainikāḥ <br />
            abruvaṃś cāpi rāmeṇa bharataḥ saṃgato dhruvam <br />
            teṣām eva mahāñ śabdaḥ śocatāṃ pitaraṃ mṛtam //
             <span class="ref">Ram_2,95.35</span></p>
         
         
         <p id="Ram_2,95.36">
            atha vāsān parityajya taṃ sarve 'bhimukhāḥ svanam <br />
            apy ekamanaso jagmur yathāsthānaṃ pradhāvitāḥ //
             <span class="ref">Ram_2,95.36</span></p>
         
         
         <p id="Ram_2,95.37">
            hayair anye gajair anye rathair anye svalaṃkṛtaiḥ <br />
            sukumārās tathaivānye padbhir eva narā yayuḥ //
             <span class="ref">Ram_2,95.37</span></p>
         
         
         <p id="Ram_2,95.38">
            aciraproṣitaṃ rāmaṃ ciraviproṣitaṃ yathā <br />
            draṣṭukāmo janaḥ sarvo jagāma sahasāśramam //
             <span class="ref">Ram_2,95.38</span></p>
         
         
         <p id="Ram_2,95.39">
            bhrātṝṇāṃ tvaritās te tu draṣṭukāmāḥ samāgamam <br />
            yayur bahuvidhair yānaiḥ khuranemisamākulaiḥ //
             <span class="ref">Ram_2,95.39</span></p>
         
         
         <p id="Ram_2,95.40">
            sā bhūmir bahubhir yānaiḥ khuranemisamāhatā <br />
            mumoca tumulaṃ śabdaṃ dyaur ivābhrasamāgame //
             <span class="ref">Ram_2,95.40</span></p>
         
         
         <p id="Ram_2,95.41">
            tena vitrāsitā nāgāḥ kareṇuparivāritāḥ <br />
            āvāsayanto gandhena jagmur anyad vanaṃ tataḥ //
             <span class="ref">Ram_2,95.41</span></p>
         
         
         <p id="Ram_2,95.42">
            varāhamṛgasiṃhāś ca mahiṣāḥ sarkṣavānarāḥ <br />
            vyāghragokarṇagavayā vitreṣuḥ pṛṣataiḥ saha //
             <span class="ref">Ram_2,95.42</span></p>
         
         
         <p id="Ram_2,95.43">
            rathāṅgasāhvā natyūhā haṃsāḥ kāraṇḍavāḥ plavāḥ <br />
            tathā puṃskokilāḥ krauñcā visaṃjñā bhejire diśaḥ //
             <span class="ref">Ram_2,95.43</span></p>
         
         
         <p id="Ram_2,95.44">
            tena śabdena vitrastair ākāśaṃ pakṣibhir vṛtam <br />
            manuṣyair āvṛtā bhūmir ubhayaṃ prababhau tadā //
             <span class="ref">Ram_2,95.44</span></p>
         
         
         <p id="Ram_2,95.45">
            tān narān bāṣpapūrṇākṣān samīkṣyātha suduḥkhitān <br />
            paryaṣvajata dharmajñaḥ pitṛvan mātṛvac ca saḥ //
             <span class="ref">Ram_2,95.45</span></p>
         
         
         <p id="Ram_2,95.46">
            sa tatra kāṃścit pariṣasvaje narān narāś ca kecit tu tam abhyavādayan <br />
            cakāra sarvān savayasyabāndhavān yathārham āsādya tadā nṛpātmajaḥ //
             <span class="ref">Ram_2,95.46</span></p>
         
         
         <p id="Ram_2,95.47">
            tataḥ sa teṣāṃ rudatāṃ mahātmanāṃ bhuvaṃ ca khaṃ cānuvinādayan svanaḥ <br />
            guhā girīṇāṃ ca diśaś ca saṃtataṃ mṛdaṅgaghoṣapratimo viśuśruve //
             <span class="ref">Ram_2,95.47</span></p>
         
         
         
         
         
         <p id="Ram_2,96.1">
            vasiṣṭhaḥ purataḥ kṛtvā dārān daśarathasya ca <br />
            abhicakrāma taṃ deśaṃ rāmadarśanatarṣitaḥ //
             <span class="ref">Ram_2,96.1</span></p>
         
         
         <p id="Ram_2,96.2">
            rājapatnyaś ca gacchantyo mandaṃ mandākinīṃ prati <br />
            dadṛśus tatra tat tīrthaṃ rāmalakṣmaṇasevitam //
             <span class="ref">Ram_2,96.2</span></p>
         
         
         <p id="Ram_2,96.3">
            kausalyā bāṣpapūrṇena mukhena pariśuṣyatā <br />
            sumitrām abravīd dīnā yāś cānyā rājayoṣitaḥ //
             <span class="ref">Ram_2,96.3</span></p>
         
         
         <p id="Ram_2,96.4">
            idaṃ teṣām anāthānāṃ kliṣṭam akliṣṭakarmaṇām <br />
            vane prāk kevalaṃ tīrthaṃ ye te nirviṣayīkṛtāḥ //
             <span class="ref">Ram_2,96.4</span></p>
         
         
         <p id="Ram_2,96.5">
            itaḥ sumitre putras te sadā jalam atandritaḥ <br />
            svayaṃ harati saumitrir mama putrasya kāraṇāt //
             <span class="ref">Ram_2,96.5</span></p>
         
         
         <p id="Ram_2,96.6">
            dakṣiṇāgreṣu darbheṣu sā dadarśa mahītale <br />
            pitur iṅgudīpiṇyākaṃ nyastam āyatalocanā //
             <span class="ref">Ram_2,96.6</span></p>
         
         
         <p id="Ram_2,96.7">
            taṃ bhūmau pitur ārtena nyastaṃ rāmeṇa vīkṣya sā <br />
            uvāca devī kausalyā sarvā daśarathastriyaḥ //
             <span class="ref">Ram_2,96.7</span></p>
         
         
         <p id="Ram_2,96.8">
            idam ikṣvākunāthasya rāghavasya mahātmanaḥ <br />
            rāghaveṇa pitur dattaṃ paśyataitad yathāvidhi //
             <span class="ref">Ram_2,96.8</span></p>
         
         
         <p id="Ram_2,96.9">
            tasya devasamānasya pārthivasya mahātmanaḥ <br />
            naitad aupayikaṃ manye bhuktabhogasya bhojanam //
             <span class="ref">Ram_2,96.9</span></p>
         
         
         <p id="Ram_2,96.10">
            caturantāṃ mahīṃ bhuktvā mahendrasadṛśo vibhuḥ <br />
            katham iṅgudīpiṇyākaṃ sa bhuṅkte vasudhādhipaḥ //
             <span class="ref">Ram_2,96.10</span></p>
         
         
         <p id="Ram_2,96.11">
            ato duḥkhataraṃ loke na kiṃcit pratibhāti mā <br />
            yatra rāmaḥ pitur dadyād iṅgudīkṣodam ṛddhimān //
             <span class="ref">Ram_2,96.11</span></p>
         
         
         <p id="Ram_2,96.12">
            rāmeṇeṅgudīpiṇyākaṃ pitur dattaṃ samīkṣya me <br />
            kathaṃ duḥkhena hṛdayaṃ na sphoṭati sahasradhā //
             <span class="ref">Ram_2,96.12</span></p>
         
         
         <p id="Ram_2,96.13">
            evam ārtāṃ sapatnyas tā jagmur āśvāsya tāṃ tadā <br />
            dadṛśuś cāśrame rāmaṃ svargāc cyutam ivāmaram //
             <span class="ref">Ram_2,96.13</span></p>
         
         
         <p id="Ram_2,96.14">
            sarvabhogaiḥ parityaktaṃ rāmaṃ samprekṣya mātaraḥ <br />
            ārtā mumucur aśrūṇi sasvaraṃ śokakarśitāḥ //
             <span class="ref">Ram_2,96.14</span></p>
         
         
         <p id="Ram_2,96.15">
            tāsāṃ rāmaḥ samutthāya jagrāha caraṇāñ śubhān <br />
            mātṝṇāṃ manujavyāghraḥ sarvāsāṃ satyasaṃgaraḥ //
             <span class="ref">Ram_2,96.15</span></p>
         
         
         <p id="Ram_2,96.16">
            tāḥ pāṇibhiḥ sukhasparśair mṛdvaṅgulitalaiḥ śubhaiḥ <br />
            pramamārjū rajaḥ pṛṣṭhād rāmasyāyatalocanāḥ //
             <span class="ref">Ram_2,96.16</span></p>
         
         
         <p id="Ram_2,96.17">
            saumitrir api tāḥ sarvā mātṝn samprekṣya duḥkhitaḥ <br />
            abhyavādayatāsaktaṃ śanai rāmād anantaram //
             <span class="ref">Ram_2,96.17</span></p>
         
         
         <p id="Ram_2,96.18">
            yathā rāme tathā tasmin sarvā vavṛtire striyaḥ <br />
            vṛttiṃ daśarathāj jāte lakṣmaṇe śubhalakṣaṇe //
             <span class="ref">Ram_2,96.18</span></p>
         
         
         <p id="Ram_2,96.19">
            sītāpi caraṇāṃs tāsām upasaṃgṛhya duḥkhitā <br />
            śvaśrūṇām aśrupūrṇākṣī sā babhūvāgrataḥ sthitā //
             <span class="ref">Ram_2,96.19</span></p>
         
         
         <p id="Ram_2,96.20">
            tāṃ pariṣvajya duḥkhārtāṃ mātā duhitaraṃ yathā <br />
            vanavāsakṛśāṃ dīnāṃ kausalyā vākyam abravīt //
             <span class="ref">Ram_2,96.20</span></p>
         
         
         <p id="Ram_2,96.21">
            videharājasya sutā snuṣā daśarathasya ca <br />
            rāmapatnī kathaṃ duḥkhaṃ samprāptā nirjane vane //
             <span class="ref">Ram_2,96.21</span></p>
         
         
         <p id="Ram_2,96.22">
            padmam ātapasaṃtaptaṃ parikliṣṭam ivotpalam <br />
            kāñcanaṃ rajasā dhvastaṃ kliṣṭaṃ candram ivāmbudaiḥ //
             <span class="ref">Ram_2,96.22</span></p>
         
         
         <p id="Ram_2,96.23">
            mukhaṃ te prekṣya māṃ śoko dahaty agnir ivāśrayam <br />
            bhṛśaṃ manasi vaidehi vyasanāraṇisambhavaḥ //
             <span class="ref">Ram_2,96.23</span></p>
         
         
         <p id="Ram_2,96.24">
            bruvantyām evam ārtāyāṃ jananyāṃ bharatāgrajaḥ <br />
            pādāv āsādya jagrāha vasiṣṭhasya sa rāghavaḥ //
             <span class="ref">Ram_2,96.24</span></p>
         
         
         <p id="Ram_2,96.25">
            purohitasyāgnisamasya tasya vai bṛhaspater indra ivāmarādhipaḥ <br />
            pragṛhya pādau susamṛddhatejasaḥ sahaiva tenopaviveśa rāghavaḥ //
             <span class="ref">Ram_2,96.25</span></p>
         
         
         <p id="Ram_2,96.26">
            tato jaghanyaṃ sahitaiḥ sa mantribhiḥ purapradhānaiś ca sahaiva sainikaiḥ <br />
            janena dharmajñatamena dharmavān upopaviṣṭo bharatas tadāgrajam //
             <span class="ref">Ram_2,96.26</span></p>
         
         
         <p id="Ram_2,96.27">
            upopaviṣṭas tu tadā sa vīryavāṃs tapasviveṣeṇa samīkṣya rāghavam <br />
            śriyā jvalantaṃ bharataḥ kṛtāñjalir yathā mahendraḥ prayataḥ prajāpatim //
             <span class="ref">Ram_2,96.27</span></p>
         
         
         <p id="Ram_2,96.28">
            kim eṣa vākyaṃ bharato 'dya rāghavaṃ praṇamya satkṛtya ca sādhu vakṣyati <br />
            itīva tasyāryajanasya tattvato babhūva kautūhalam uttamaṃ tadā //
             <span class="ref">Ram_2,96.28</span></p>
         
         
         <p id="Ram_2,96.29">
            sa rāghavaḥ satyadhṛtiś ca lakṣmaṇo mahānubhāvo bharataś ca dhārmikaḥ <br />
            vṛtāḥ suhṛdbhiś ca virejur adhvare yathā sadasyaiḥ sahitās trayo 'gnayaḥ //
             <span class="ref">Ram_2,96.29</span></p>
         
         
         
         
         
         <p id="Ram_2,97.1">
            taṃ tu rāmaḥ samāśvāsya bhrātaraṃ guruvatsalam <br />
            lakṣmaṇena saha bhrātrā praṣṭuṃ samupacakrame //
             <span class="ref">Ram_2,97.1</span></p>
         
         
         <p id="Ram_2,97.2">
            kim etad iccheyam ahaṃ śrotuṃ pravyāhṛtaṃ tvayā <br />
            yasmāt tvam āgato deśam imaṃ cīrajaṭājinī //
             <span class="ref">Ram_2,97.2</span></p>
         
         
         <p id="Ram_2,97.3">
            yannimittam imaṃ deśaṃ kṛṣṇājinajaṭādharaḥ <br />
            hitvā rājyaṃ praviṣṭas tvaṃ tat sarvaṃ vaktum arhasi //
             <span class="ref">Ram_2,97.3</span></p>
         
         
         <p id="Ram_2,97.4">
            ity uktaḥ kekayīputraḥ kākutsthena mahātmanā <br />
            pragṛhya balavad bhūyaḥ prāñjalir vākyam abravīt //
             <span class="ref">Ram_2,97.4</span></p>
         
         
         <p id="Ram_2,97.5">
            āryaṃ tātaḥ parityajya kṛtvā karma suduṣkaram <br />
            gataḥ svargaṃ mahābāhuḥ putraśokābhipīḍitaḥ //
             <span class="ref">Ram_2,97.5</span></p>
         
         
         <p id="Ram_2,97.6">
            striyā niyuktaḥ kaikeyyā mama mātrā paraṃtapa <br />
            cakāra sumahat pāpam idam ātmayaśoharam //
             <span class="ref">Ram_2,97.6</span></p>
         
         
         <p id="Ram_2,97.7">
            sā rājyaphalam aprāpya vidhavā śokakarśitā <br />
            patiṣyati mahāghore niraye jananī mama //
             <span class="ref">Ram_2,97.7</span></p>
         
         
         <p id="Ram_2,97.8">
            tasya me dāsabhūtasya prasādaṃ kartum arhasi <br />
            abhiṣiñcasva cādyaiva rājyena maghavān iva //
             <span class="ref">Ram_2,97.8</span></p>
         
         
         <p id="Ram_2,97.9">
            imāḥ prakṛtayaḥ sarvā vidhavā mātaraś ca yāḥ <br />
            tvatsakāśam anuprāptāḥ prasādaṃ kartum arhasi //
             <span class="ref">Ram_2,97.9</span></p>
         
         
         <p id="Ram_2,97.10">
            tadānupūrvyā yuktaṃ ca yuktaṃ cātmani mānada <br />
            rājyaṃ prāpnuhi dharmeṇa sakāmān suhṛdaḥ kuru //
             <span class="ref">Ram_2,97.10</span></p>
         
         
         <p id="Ram_2,97.11">
            bhavatv avidhavā bhūmiḥ samagrā patinā tvayā <br />
            śaśinā vimaleneva śāradī rajanī yathā //
             <span class="ref">Ram_2,97.11</span></p>
         
         
         <p id="Ram_2,97.12">
            ebhiś ca sacivaiḥ sārdhaṃ śirasā yācito mayā <br />
            bhrātuḥ śiṣyasya dāsasya prasādaṃ kartum arhasi //
             <span class="ref">Ram_2,97.12</span></p>
         
         
         <p id="Ram_2,97.13">
            tad idaṃ śāśvataṃ pitryaṃ sarvaṃ sacivamaṇḍalam <br />
            pūjitaṃ puruṣavyāghra nātikramitum utsahe //
             <span class="ref">Ram_2,97.13</span></p>
         
         
         <p id="Ram_2,97.14">
            evam uktvā mahābāhuḥ sabāṣpaḥ kekayīsutaḥ <br />
            rāmasya śirasā pādau jagrāha bharataḥ punaḥ //
             <span class="ref">Ram_2,97.14</span></p>
         
         
         <p id="Ram_2,97.15">
            taṃ mattam iva mātaṃgaṃ niḥśvasantaṃ punaḥ punaḥ <br />
            bhrātaraṃ bharataṃ rāmaḥ pariṣvajyedam abravīt //
             <span class="ref">Ram_2,97.15</span></p>
         
         
         <p id="Ram_2,97.16">
            kulīnaḥ sattvasampannas tejasvī caritavrataḥ <br />
            rājyahetoḥ kathaṃ pāpam ācaret tvadvidho janaḥ //
             <span class="ref">Ram_2,97.16</span></p>
         
         
         <p id="Ram_2,97.17">
            na doṣaṃ tvayi paśyāmi sūkṣmam apy arisūdana <br />
            na cāpi jananīṃ bālyāt tvaṃ vigarhitum arhasi //
             <span class="ref">Ram_2,97.17</span></p>
         
         
         <p id="Ram_2,97.18">
            yāvat pitari dharmajña gauravaṃ lokasatkṛte <br />
            tāvad dharmabhṛtāṃ śreṣṭha jananyām api gauravam //
             <span class="ref">Ram_2,97.18</span></p>
         
         
         <p id="Ram_2,97.19">
            etābhyāṃ dharmaśīlābhyāṃ vanaṃ gaccheti rāghava <br />
            mātāpitṛbhyām ukto 'haṃ katham anyat samācare //
             <span class="ref">Ram_2,97.19</span></p>
         
         
         <p id="Ram_2,97.20">
            tvayā rājyam ayodhyāyāṃ prāptavyaṃ lokasatkṛtam <br />
            vastavyaṃ daṇḍakāraṇye mayā valkalavāsasā //
             <span class="ref">Ram_2,97.20</span></p>
         
         
         <p id="Ram_2,97.21">
            evaṃ kṛtvā mahārājo vibhāgaṃ lokasaṃnidhau <br />
            vyādiśya ca mahātejā divaṃ daśaratho gataḥ //
             <span class="ref">Ram_2,97.21</span></p>
         
         
         <p id="Ram_2,97.22">
            sa ca pramāṇaṃ dharmātmā rājā lokagurus tava <br />
            pitrā dattaṃ yathābhāgam upabhoktuṃ tvam arhasi //
             <span class="ref">Ram_2,97.22</span></p>
         
         
         <p id="Ram_2,97.23">
            caturdaśa samāḥ saumya daṇḍakāraṇyam āśritaḥ <br />
            upabhokṣye tv ahaṃ dattaṃ bhāgaṃ pitrā mahātmanā //
             <span class="ref">Ram_2,97.23</span></p>
         
         
         <p id="Ram_2,97.24">
            yad abravīn māṃ naralokasatkṛtaḥ pitā mahātmā vibudhādhipopamaḥ <br />
            tad eva manye paramātmano hitaṃ na sarvalokeśvarabhāvam avyayam //
             <span class="ref">Ram_2,97.24</span></p>
         
         
         
         
         
         <p id="Ram_2,98.1">
            tataḥ puruṣasiṃhānāṃ vṛtānāṃ taiḥ suhṛdgaṇaiḥ <br />
            śocatām eva rajanī duḥkhena vyatyavartata //
             <span class="ref">Ram_2,98.1</span></p>
         
         
         <p id="Ram_2,98.2">
            rajanyāṃ suprabhātāyāṃ bhrātaras te suhṛdvṛtāḥ <br />
            mandākinyāṃ hutaṃ japyaṃ kṛtvā rāmam upāgaman //
             <span class="ref">Ram_2,98.2</span></p>
         
         
         <p id="Ram_2,98.3">
            tūṣṇīṃ te samupāsīnā na kaścit kiṃcid abravīt <br />
            bharatas tu suhṛnmadhye rāmaṃ vacanam abravīt //
             <span class="ref">Ram_2,98.3</span></p>
         
         
         <p id="Ram_2,98.4">
            sāntvitā māmikā mātā dattaṃ rājyam idaṃ mama <br />
            tad dadāmi tavaivāhaṃ bhuṅkṣva rājyam akaṇṭakam //
             <span class="ref">Ram_2,98.4</span></p>
         
         
         <p id="Ram_2,98.5">
            mahatevāmbuvegena bhinnaḥ setur jalāgame <br />
            durāvāraṃ tvadanyena rājyakhaṇḍam idaṃ mahat //
             <span class="ref">Ram_2,98.5</span></p>
         
         
         <p id="Ram_2,98.6">
            gatiṃ khara ivāśvasya tārkṣyasyeva patatriṇaḥ <br />
            anugantuṃ na śaktir me gatiṃ tava mahīpate //
             <span class="ref">Ram_2,98.6</span></p>
         
         
         <p id="Ram_2,98.7">
            sujīvaṃ nityaśas tasya yaḥ parair upajīvyate <br />
            rāma tena tu durjīvaṃ yaḥ parān upajīvati //
             <span class="ref">Ram_2,98.7</span></p>
         
         
         <p id="Ram_2,98.8">
            yathā tu ropito vṛkṣaḥ puruṣeṇa vivardhitaḥ <br />
            hrasvakena durāroho rūḍhaskandho mahādrumaḥ //
             <span class="ref">Ram_2,98.8</span></p>
         
         
         <p id="Ram_2,98.9">
            sa yadā puṣpito bhūtvā phalāni na vidarśayet <br />
            sa tāṃ nānubhavet prītiṃ yasya hetoḥ prabhāvitaḥ //
             <span class="ref">Ram_2,98.9</span></p>
         
         
         <p id="Ram_2,98.10">
            eṣopamā mahābāho tvam arthaṃ vettum arhasi <br />
            yadi tvam asmān ṛṣabho bhartā bhṛtyān na śādhi hi //
             <span class="ref">Ram_2,98.10</span></p>
         
         
         <p id="Ram_2,98.11">
            śreṇayas tvāṃ mahārāja paśyantv agryāś ca sarvaśaḥ <br />
            pratapantam ivādityaṃ rājye sthitam ariṃdamam //
             <span class="ref">Ram_2,98.11</span></p>
         
         
         <p id="Ram_2,98.12">
            tavānuyāne kākutstha mattā nardantu kuñjarāḥ <br />
            antaḥpuragatā nāryo nandantu susamāhitāḥ //
             <span class="ref">Ram_2,98.12</span></p>
         
         
         <p id="Ram_2,98.13">
            tasya sādhv ity amanyanta nāgarā vividhā janāḥ <br />
            bharatasya vacaḥ śrutvā rāmaṃ pratyanuyācataḥ //
             <span class="ref">Ram_2,98.13</span></p>
         
         
         <p id="Ram_2,98.14">
            tam evaṃ duḥkhitaṃ prekṣya vilapantaṃ yaśasvinam <br />
            rāmaḥ kṛtātmā bharataṃ samāśvāsayad ātmavān //
             <span class="ref">Ram_2,98.14</span></p>
         
         
         <p id="Ram_2,98.15">
            nātmanaḥ kāmakāro 'sti puruṣo 'yam anīśvaraḥ <br />
            itaś cetarataś cainaṃ kṛtāntaḥ parikarṣati //
             <span class="ref">Ram_2,98.15</span></p>
         
         
         <p id="Ram_2,98.16">
            sarve kṣayāntā nicayāḥ patanāntāḥ samucchrayāḥ <br />
            saṃyogā viprayogāntā maraṇāntaṃ ca jīvitam //
             <span class="ref">Ram_2,98.16</span></p>
         
         
         <p id="Ram_2,98.17">
            yathā phalānāṃ pakvānāṃ nānyatra patanād bhayam <br />
            evaṃ narasya jātasya nānyatra maraṇād bhayam //
             <span class="ref">Ram_2,98.17</span></p>
         
         
         <p id="Ram_2,98.18">
            yathāgāraṃ dṛḍhasthūṇaṃ jīrṇaṃ bhūtvāvasīdati <br />
            tathāvasīdanti narā jarāmṛtyuvaśaṃ gatāḥ //
             <span class="ref">Ram_2,98.18</span></p>
         
         
         <p id="Ram_2,98.19">
            ahorātrāṇi gacchanti sarveṣāṃ prāṇinām iha <br />
            āyūṃṣi kṣapayanty āśu grīṣme jalam ivāṃśavaḥ //
             <span class="ref">Ram_2,98.19</span></p>
         
         
         <p id="Ram_2,98.20">
            ātmānam anuśoca tvaṃ kim anyam anuśocasi <br />
            āyus te hīyate yasya sthitasya ca gatasya ca //
             <span class="ref">Ram_2,98.20</span></p>
         
         
         <p id="Ram_2,98.21">
            sahaiva mṛtyur vrajati saha mṛtyur niṣīdati <br />
            gatvā sudīrgham adhvānaṃ saha mṛtyur nivartate //
             <span class="ref">Ram_2,98.21</span></p>
         
         
         <p id="Ram_2,98.22">
            gātreṣu valayaḥ prāptāḥ śvetāś caiva śiroruhāḥ <br />
            jarayā puruṣo jīrṇaḥ kiṃ hi kṛtvā prabhāvayet //
             <span class="ref">Ram_2,98.22</span></p>
         
         
         <p id="Ram_2,98.23">
            nandanty udita āditye nandanty astam ite ravau <br />
            ātmano nāvabudhyante manuṣyā jīvitakṣayam //
             <span class="ref">Ram_2,98.23</span></p>
         
         
         <p id="Ram_2,98.24">
            hṛṣyanty ṛtumukhaṃ dṛṣṭvā navaṃ navam ihāgatam <br />
            ṛtūnāṃ parivartena prāṇināṃ prāṇasaṃkṣayaḥ //
             <span class="ref">Ram_2,98.24</span></p>
         
         
         <p id="Ram_2,98.25">
            yathā kāṣṭhaṃ ca kāṣṭhaṃ ca sameyātāṃ mahārṇave <br />
            sametya ca vyapeyātāṃ kālam āsādya kaṃcana //
             <span class="ref">Ram_2,98.25</span></p>
         
         
         <p id="Ram_2,98.26">
            evaṃ bhāryāś ca putrāś ca jñātayaś ca vasūni ca <br />
            sametya vyavadhāvanti dhruvo hy eṣāṃ vinābhavaḥ //
             <span class="ref">Ram_2,98.26</span></p>
         
         
         <p id="Ram_2,98.27">
            nātra kaścid yathā bhāvaṃ prāṇī samabhivartate <br />
            tena tasmin na sāmarthyaṃ pretasyāsty anuśocataḥ //
             <span class="ref">Ram_2,98.27</span></p>
         
         
         <p id="Ram_2,98.28">
            yathā hi sārthaṃ gacchantaṃ brūyāt kaścit pathi sthitaḥ <br />
            aham apy āgamiṣyāmi pṛṣṭhato bhavatām iti //
             <span class="ref">Ram_2,98.28</span></p>
         
         
         <p id="Ram_2,98.29">
            evaṃ pūrvair gato mārgaḥ pitṛpaitāmaho dhruvaḥ <br />
            tam āpannaḥ kathaṃ śoced yasya nāsti vyatikramaḥ //
             <span class="ref">Ram_2,98.29</span></p>
         
         
         <p id="Ram_2,98.30">
            vayasaḥ patamānasya srotaso vānivartinaḥ <br />
            ātmā sukhe niyoktavyaḥ sukhabhājaḥ prajāḥ smṛtāḥ //
             <span class="ref">Ram_2,98.30</span></p>
         
         
         <p id="Ram_2,98.31">
            dharmātmā sa śubhaiḥ kṛtsnaiḥ kratubhiś cāptadakṣiṇaiḥ <br />
            dhūtapāpo gataḥ svargaṃ pitā naḥ pṛthivīpatiḥ //
             <span class="ref">Ram_2,98.31</span></p>
         
         
         <p id="Ram_2,98.32">
            bhṛtyānāṃ bharaṇāt samyak prajānāṃ paripālanāt <br />
            arthādānāc ca dhārmeṇa pitā nas tridivaṃ gataḥ //
             <span class="ref">Ram_2,98.32</span></p>
         
         
         <p id="Ram_2,98.33">
            iṣṭvā bahuvidhair yajñair bhogāṃś cāvāpya puṣkalān <br />
            uttamaṃ cāyur āsādya svar gataḥ pṛthivīpatiḥ //
             <span class="ref">Ram_2,98.33</span></p>
         
         
         <p id="Ram_2,98.34">
            sa jīrṇaṃ mānuṣaṃ dehaṃ parityajya pitā hi naḥ <br />
            daivīm ṛddhim anuprāpto brahmalokavihāriṇīm //
             <span class="ref">Ram_2,98.34</span></p>
         
         
         <p id="Ram_2,98.35">
            taṃ tu naivaṃvidhaḥ kaścit prājñaḥ śocitum arhati <br />
            tvadvidho yadvidhaś cāpi śrutavān buddhimattaraḥ //
             <span class="ref">Ram_2,98.35</span></p>
         
         
         <p id="Ram_2,98.36">
            ete bahuvidhāḥ śokā vilāparudite tathā <br />
            varjanīyā hi dhīreṇa sarvāvasthāsu dhīmatā //
             <span class="ref">Ram_2,98.36</span></p>
         
         
         <p id="Ram_2,98.37">
            sa svastho bhava mā śoco yātvā cāvasa tāṃ purīm <br />
            tathā pitrā niyukto 'si vaśinā vadatāṃ vara //
             <span class="ref">Ram_2,98.37</span></p>
         
         
         <p id="Ram_2,98.38">
            yatrāham api tenaiva niyuktaḥ puṇyakarmaṇā <br />
            tatraivāhaṃ kariṣyāmi pitur āryasya śāsanam //
             <span class="ref">Ram_2,98.38</span></p>
         
         
         <p id="Ram_2,98.39">
            na mayā śāsanaṃ tasya tyaktuṃ nyāyyam ariṃdama <br />
            tat tvayāpi sadā mānyaṃ sa vai bandhuḥ sa naḥ pitā //
             <span class="ref">Ram_2,98.39</span></p>
         
         
         <p id="Ram_2,98.40">
            evam uktvā tu virate rāme vacanam arthavat <br />
            uvāca bharataś citraṃ dhārmiko dhārmikaṃ vacaḥ //
             <span class="ref">Ram_2,98.40</span></p>
         
         
         <p id="Ram_2,98.41">
            ko hi syād īdṛśo loke yādṛśas tvam ariṃdama <br />
            na tvāṃ pravyathayed duḥkhaṃ prītir vā na praharṣayet //
             <span class="ref">Ram_2,98.41</span></p>
         
         
         <p id="Ram_2,98.42">
            saṃmataś cāsi vṛddhānāṃ tāṃś ca pṛcchasi saṃśayān <br />
            yathā mṛtas tathā jīvan yathāsati tathā sati //
             <span class="ref">Ram_2,98.42</span></p>
         
         
         <p id="Ram_2,98.43">
            yasyaiṣa buddhilābhaḥ syāt paritapyeta kena saḥ <br />
            sa evaṃ vyasanaṃ prāpya na viṣīditum arhati //
             <span class="ref">Ram_2,98.43</span></p>
         
         
         <p id="Ram_2,98.44">
            amaropamasattvas tvaṃ mahātmā satyasaṃgaraḥ <br />
            sarvajñaḥ sarvadarśī ca buddhimāṃś cāsi rāghava //
             <span class="ref">Ram_2,98.44</span></p>
         
         
         <p id="Ram_2,98.45">
            na tvām evaṃ guṇair yuktaṃ prabhavābhavakovidam <br />
            aviṣahyatamaṃ duḥkham āsādayitum arhati //
             <span class="ref">Ram_2,98.45</span></p>
         
         
         <p id="Ram_2,98.46">
            proṣite mayi yat pāpaṃ mātrā matkāraṇāt kṛtam <br />
            kṣudrayā tad aniṣṭaṃ me prasīdatu bhavān mama //
             <span class="ref">Ram_2,98.46</span></p>
         
         
         <p id="Ram_2,98.47">
            dharmabandhena baddho 'smi tenemāṃ neha mātaram <br />
            hanmi tīvreṇa daṇḍena daṇḍārhāṃ pāpakāriṇīm //
             <span class="ref">Ram_2,98.47</span></p>
         
         
         <p id="Ram_2,98.48">
            kathaṃ daśarathāj jātaḥ śuddhābhijanakarmaṇaḥ <br />
            jānan dharmam adharmiṣṭhaṃ kuryāṃ karma jugupsitam //
             <span class="ref">Ram_2,98.48</span></p>
         
         
         <p id="Ram_2,98.49">
            guruḥ kriyāvān vṛddhaś ca rājā pretaḥ piteti ca <br />
            tātaṃ na parigarheyaṃ daivataṃ ceti saṃsadi //
             <span class="ref">Ram_2,98.49</span></p>
         
         
         <p id="Ram_2,98.50">
            ko hi dharmārthayor hīnam īdṛśaṃ karma kilbiṣam <br />
            striyāḥ priyacikīrṣuḥ san kuryād dharmajña dharmavit //
             <span class="ref">Ram_2,98.50</span></p>
         
         
         <p id="Ram_2,98.51">
            antakāle hi bhūtāni muhyantīti purāśrutiḥ <br />
            rājñaivaṃ kurvatā loke pratyakṣā sā śrutiḥ kṛtā //
             <span class="ref">Ram_2,98.51</span></p>
         
         
         <p id="Ram_2,98.52">
            sādhvartham abhisaṃdhāya krodhān mohāc ca sāhasāt <br />
            tātasya yad atikrāntaṃ pratyāharatu tad bhavān //
             <span class="ref">Ram_2,98.52</span></p>
         
         
         <p id="Ram_2,98.53">
            pitur hi samatikrāntaṃ putro yaḥ sādhu manyate <br />
            tad apatyaṃ mataṃ loke viparītam ato 'nyathā //
             <span class="ref">Ram_2,98.53</span></p>
         
         
         <p id="Ram_2,98.54">
            tad apatyaṃ bhavān astu mā bhavān duṣkṛtaṃ pituḥ <br />
            abhipattā kṛtaṃ karma loke dhīravigarhitam //
             <span class="ref">Ram_2,98.54</span></p>
         
         
         <p id="Ram_2,98.55">
            kaikeyīṃ māṃ ca tātaṃ ca suhṛdo bāndhavāṃś ca naḥ <br />
            paurajānapadān sarvāṃs trātu sarvam idaṃ bhavān //
             <span class="ref">Ram_2,98.55</span></p>
         
         
         <p id="Ram_2,98.56">
            kva cāraṇyaṃ kva ca kṣātraṃ kva jaṭāḥ kva ca pālanam <br />
            īdṛśaṃ vyāhataṃ karma na bhavān kartum arhati //
             <span class="ref">Ram_2,98.56</span></p>
         
         
         <p id="Ram_2,98.57">
            atha kleśajam eva tvaṃ dharmaṃ caritum icchasi <br />
            dharmeṇa caturo varṇān pālayan kleśam āpnuhi //
             <span class="ref">Ram_2,98.57</span></p>
         
         
         <p id="Ram_2,98.58">
            caturṇām āśramāṇāṃ hi gārhasthyaṃ śreṣṭham āśramam <br />
            āhur dharmajña dharmajñās taṃ kathaṃ tyaktum arhasi //
             <span class="ref">Ram_2,98.58</span></p>
         
         
         <p id="Ram_2,98.59">
            śrutena bālaḥ sthānena janmanā bhavato hy aham <br />
            sa kathaṃ pālayiṣyāmi bhūmiṃ bhavati tiṣṭhati //
             <span class="ref">Ram_2,98.59</span></p>
         
         
         <p id="Ram_2,98.60">
            hīnabuddhiguṇo bālo hīnaḥ sthānena cāpy aham <br />
            bhavatā ca vinā bhūto na vartayitum utsahe //
             <span class="ref">Ram_2,98.60</span></p>
         
         
         <p id="Ram_2,98.61">
            idaṃ nikhilam avyagraṃ pitryaṃ rājyam akaṇṭakam <br />
            anuśādhi svadharmeṇa dharmajña saha bāndhavaiḥ //
             <span class="ref">Ram_2,98.61</span></p>
         
         
         <p id="Ram_2,98.62">
            ihaiva tvābhiṣiñcantu dharmajña saha bāndhavaiḥ <br />
            ṛtvijaḥ savasiṣṭhāś ca mantravan mantrakovidāḥ //
             <span class="ref">Ram_2,98.62</span></p>
         
         
         <p id="Ram_2,98.63">
            abhiṣiktas tvam asmābhir ayodhyāṃ pālane vraja <br />
            vijitya tarasā lokān marudbhir iva vāsavaḥ //
             <span class="ref">Ram_2,98.63</span></p>
         
         
         <p id="Ram_2,98.64">
            ṛṇāni trīṇy apākurvan durhṛdaḥ sādhu nirdahan <br />
            suhṛdas tarpayan kāmais tvam evātrānuśādhi mām //
             <span class="ref">Ram_2,98.64</span></p>
         
         
         <p id="Ram_2,98.65">
            adyārya muditāḥ santu suhṛdas te 'bhiṣecane <br />
            adya bhītāḥ pālayantāṃ durhṛdas te diśo daśa //
             <span class="ref">Ram_2,98.65</span></p>
         
         
         <p id="Ram_2,98.66">
            ākrośaṃ mama mātuś ca pramṛjya puruṣarṣabha <br />
            adya tatra bhavantaṃ ca pitaraṃ rakṣa kilbiṣāt //
             <span class="ref">Ram_2,98.66</span></p>
         
         
         <p id="Ram_2,98.67">
            śirasā tvābhiyāce 'haṃ kuruṣva karuṇāṃ mayi <br />
            bāndhaveṣu ca sarveṣu bhūteṣv iva maheśvaraḥ //
             <span class="ref">Ram_2,98.67</span></p>
         
         
         <p id="Ram_2,98.68">
            atha vā pṛṣṭhataḥ kṛtvā vanam eva bhavān itaḥ <br />
            gamiṣyati gamiṣyāmi bhavatā sārdham apy aham //
             <span class="ref">Ram_2,98.68</span></p>
         
         
         <p id="Ram_2,98.69">
            tathāpi rāmo bharatena tāmyatā prasādyamānaḥ śirasā mahīpatiḥ <br />
            na caiva cakre gamanāya sattvavān matiṃ pitus tadvacane pratiṣṭhitaḥ //
             <span class="ref">Ram_2,98.69</span></p>
         
         
         <p id="Ram_2,98.70">
            tad adbhutaṃ sthairyam avekṣya rāghave samaṃ jano harṣam avāpa duḥkhitaḥ <br />
            na yāty ayodhyām iti duḥkhito 'bhavat sthirapratijñatvam avekṣya harṣitaḥ //
             <span class="ref">Ram_2,98.70</span></p>
         
         
         <p id="Ram_2,98.71">
            tam ṛtvijo naigamayūthavallabhās tathā visaṃjñāśrukalāś ca mātaraḥ <br />
            tathā bruvāṇaṃ bharataṃ pratuṣṭuvuḥ praṇamya rāmaṃ ca yayācire saha //
             <span class="ref">Ram_2,98.71</span></p>
         
         
         
         
         
         <p id="Ram_2,99.1">
            punar evaṃ bruvāṇaṃ tu bharataṃ lakṣmaṇāgrajaḥ <br />
            pratyuvāca tataḥ śrīmāñ jñātimadhye 'tisatkṛtaḥ //
             <span class="ref">Ram_2,99.1</span></p>
         
         
         <p id="Ram_2,99.2">
            upapannam idaṃ vākyaṃ yat tvam evam abhāṣathāḥ <br />
            jātaḥ putro daśarathāt kaikeyyāṃ rājasattamāt //
             <span class="ref">Ram_2,99.2</span></p>
         
         
         <p id="Ram_2,99.3">
            purā bhrātaḥ pitā naḥ sa mātaraṃ te samudvahan <br />
            mātāmahe samāśrauṣīd rājyaśulkam anuttamam //
             <span class="ref">Ram_2,99.3</span></p>
         
         
         <p id="Ram_2,99.4">
            devāsure ca saṃgrāme jananyai tava pārthivaḥ <br />
            samprahṛṣṭo dadau rājā varam ārādhitaḥ prabhuḥ //
             <span class="ref">Ram_2,99.4</span></p>
         
         
         <p id="Ram_2,99.5">
            tataḥ sā saṃpratiśrāvya tava mātā yaśasvinī <br />
            ayācata naraśreṣṭhaṃ dvau varau varavarṇinī //
             <span class="ref">Ram_2,99.5</span></p>
         
         
         <p id="Ram_2,99.6">
            tava rājyaṃ naravyāghra mama pravrājanaṃ tathā <br />
            tac ca rājā tathā tasyai niyuktaḥ pradadau varam //
             <span class="ref">Ram_2,99.6</span></p>
         
         
         <p id="Ram_2,99.7">
            tena pitrāham apy atra niyuktaḥ puruṣarṣabha <br />
            caturdaśa vane vāsaṃ varṣāṇi varadānikam //
             <span class="ref">Ram_2,99.7</span></p>
         
         
         <p id="Ram_2,99.8">
            so 'haṃ vanam idaṃ prāpto nirjanaṃ lakṣmaṇānvitaḥ <br />
            śītayā cāpratidvandvaḥ satyavāde sthitaḥ pituḥ //
             <span class="ref">Ram_2,99.8</span></p>
         
         
         <p id="Ram_2,99.9">
            bhavān api tathety eva pitaraṃ satyavādinam <br />
            kartum arhati rājendraṃ kṣipram evābhiṣecanāt //
             <span class="ref">Ram_2,99.9</span></p>
         
         
         <p id="Ram_2,99.10">
            ṛṇān mocaya rājānaṃ matkṛte bharata prabhum <br />
            pitaraṃ trāhi dharmajña mātaraṃ cābhinandaya //
             <span class="ref">Ram_2,99.10</span></p>
         
         
         <p id="Ram_2,99.11">
            śrūyate hi purā tāta śrutir gītā yaśasvinī <br />
            gayena yajamānena gayeṣv eva pitṝn prati //
             <span class="ref">Ram_2,99.11</span></p>
         
         
         <p id="Ram_2,99.12">
            puṃnāmnā narakād yasmāt pitaraṃ trāyate sutaḥ <br />
            tasmāt putra iti proktaḥ pitṝn yat pāti vā sutaḥ //
             <span class="ref">Ram_2,99.12</span></p>
         
         
         <p id="Ram_2,99.13">
            eṣṭavyā bahavaḥ putrā guṇavanto bahuśrutāḥ <br />
            teṣāṃ vai samavetānām api kaścid gayāṃ vrajet //
             <span class="ref">Ram_2,99.13</span></p>
         
         
         <p id="Ram_2,99.14">
            evaṃ rājarṣayaḥ sarve pratītā rājanandana <br />
            tasmāt trāhi naraśreṣṭha pitaraṃ narakāt prabho //
             <span class="ref">Ram_2,99.14</span></p>
         
         
         <p id="Ram_2,99.15">
            ayodhyāṃ gaccha bharata prakṛtīr anurañjaya <br />
            śatrughnasahito vīra saha sarvair dvijātibhiḥ //
             <span class="ref">Ram_2,99.15</span></p>
         
         
         <p id="Ram_2,99.16">
            pravekṣye daṇḍakāraṇyam aham apy avilambayan <br />
            ābhyāṃ tu sahito rājan vaidehyā lakṣmaṇena ca //
             <span class="ref">Ram_2,99.16</span></p>
         
         
         <p id="Ram_2,99.17">
            tvaṃ rājā bhava bharata svayaṃ narāṇāṃ vanyānām aham api rājarāṇ mṛgāṇām <br />
            gaccha tvaṃ puravaram adya samprahṛṣṭaḥ saṃhṛṣṭas tv aham api daṇḍakān pravekṣye //
             <span class="ref">Ram_2,99.17</span></p>
         
         
         <p id="Ram_2,99.18">
            chāyāṃ te dinakarabhāḥ prabādhamānaṃ varṣatraṃ bharata karotu mūrdhni śītām <br />
            eteṣām aham api kānanadrumāṇāṃ chāyāṃ tām atiśayinīṃ sukhaṃ śrayiṣye //
             <span class="ref">Ram_2,99.18</span></p>
         
         
         <p id="Ram_2,99.19">
            śatrughnaḥ kuśalamatis tu te sahāyaḥ saumitrir mama viditaḥ pradhānamitram <br />
            catvāras tanayavarā vayaṃ narendraṃ satyasthaṃ bharata carāma mā viṣādam //
             <span class="ref">Ram_2,99.19</span></p>
         
         
         
         
         
         <p id="Ram_2,100.1">
            āśvāsayantaṃ bharataṃ jābālir brāhmaṇottamaḥ <br />
            uvāca rāmaṃ dharmajñaṃ dharmāpetam idaṃ vacaḥ //
             <span class="ref">Ram_2,100.1</span></p>
         
         
         <p id="Ram_2,100.2">
            sādhu rāghava mā bhūt te buddhir evaṃ nirarthakā <br />
            prākṛtasya narasyeva āryabuddhes tapasvinaḥ //
             <span class="ref">Ram_2,100.2</span></p>
         
         
         <p id="Ram_2,100.3">
            kaḥ kasya puruṣo bandhuḥ kim āpyaṃ kasya kenacit <br />
            yad eko jāyate jantur eka eva vinaśyati //
             <span class="ref">Ram_2,100.3</span></p>
         
         
         <p id="Ram_2,100.4">
            tasmān mātā pitā ceti rāma sajjeta yo naraḥ <br />
            unmatta iva sa jñeyo nāsti kāciddhi kasyacit //
             <span class="ref">Ram_2,100.4</span></p>
         
         
         <p id="Ram_2,100.5">
            yathā grāmāntaraṃ gacchan naraḥ kaścit kvacid vaset <br />
            utsṛjya ca tam āvāsaṃ pratiṣṭhetāpare 'hani //
             <span class="ref">Ram_2,100.5</span></p>
         
         
         <p id="Ram_2,100.6">
            evam eva manuṣyāṇāṃ pitā mātā gṛhaṃ vasu <br />
            āvāsamātraṃ kākutstha sajjante nātra sajjanāḥ //
             <span class="ref">Ram_2,100.6</span></p>
         
         
         <p id="Ram_2,100.7">
            pitryaṃ rājyaṃ samutsṛjya sa nārhati narottama <br />
            āsthātuṃ kāpathaṃ duḥkhaṃ viṣamaṃ bahukaṇṭakam //
             <span class="ref">Ram_2,100.7</span></p>
         
         
         <p id="Ram_2,100.8">
            samṛddhāyām ayodhyāyām ātmānam abhiṣecaya <br />
            ekaveṇīdharā hi tvāṃ nagarī sampratīkṣate //
             <span class="ref">Ram_2,100.8</span></p>
         
         
         <p id="Ram_2,100.9">
            rājabhogān anubhavan mahārhān pārthivātmaja <br />
            vihara tvam ayodhyāyāṃ yathā śakras triviṣṭape //
             <span class="ref">Ram_2,100.9</span></p>
         
         
         <p id="Ram_2,100.10">
            na te kaścid daśaratas tvaṃ ca tasya na kaścana <br />
            anyo rājā tvam anyaś ca tasmāt kuru yad ucyate //
             <span class="ref">Ram_2,100.10</span></p>
         
         
         <p id="Ram_2,100.11">
            gataḥ sa nṛpatis tatra gantavyaṃ yatra tena vai <br />
            pravṛttir eṣā martyānāṃ tvaṃ tu mithyā vihanyase //
             <span class="ref">Ram_2,100.11</span></p>
         
         
         <p id="Ram_2,100.12">
            arthadharmaparā ye ye tāṃs tāñ śocāmi netarān <br />
            te hi duḥkham iha prāpya vināśaṃ pretya bhejire //
             <span class="ref">Ram_2,100.12</span></p>
         
         
         <p id="Ram_2,100.13">
            aṣṭakāpitṛdaivatyam ity ayaṃ prasṛto janaḥ <br />
            annasyopadravaṃ paśya mṛto hi kim aśiṣyati //
             <span class="ref">Ram_2,100.13</span></p>
         
         
         <p id="Ram_2,100.14">
            yadi bhuktam ihānyena deham anyasya gacchati <br />
            dadyāt pravasataḥ śrāddhaṃ na tat pathy aśanaṃ bhavet //
             <span class="ref">Ram_2,100.14</span></p>
         
         
         <p id="Ram_2,100.15">
            dānasaṃvananā hy ete granthā medhāvibhiḥ kṛtāḥ <br />
            yajasva dehi dīkṣasva tapas tapyasva saṃtyaja //
             <span class="ref">Ram_2,100.15</span></p>
         
         
         <p id="Ram_2,100.16">
            sa nāsti param ity eva kuru buddhiṃ mahāmate <br />
            pratyakṣaṃ yat tad ātiṣṭha parokṣaṃ pṛṣṭhataḥ kuru //
             <span class="ref">Ram_2,100.16</span></p>
         
         
         <p id="Ram_2,100.17">
            satāṃ buddhiṃ puraskṛtya sarvalokanidarśinīm <br />
            rājyaṃ tvaṃ pratigṛhṇīṣva bharatena prasāditaḥ //
             <span class="ref">Ram_2,100.17</span></p>
         
         
         
         
         
         <p id="Ram_2,101.1">
            jābāles tu vacaḥ śrutvā rāmaḥ satyātmanāṃ varaḥ <br />
            uvāca parayā yuktyā svabuddhyā cāvipannayā //
             <span class="ref">Ram_2,101.1</span></p>
         
         
         <p id="Ram_2,101.2">
            bhavān me priyakāmārthaṃ vacanaṃ yad ihoktavān <br />
            akāryaṃ kāryasaṃkāśam apathyaṃ pathyasaṃmitam //
             <span class="ref">Ram_2,101.2</span></p>
         
         
         <p id="Ram_2,101.3">
            nirmaryādas tu puruṣaḥ pāpācārasamanvitaḥ <br />
            mānaṃ na labhate satsu bhinnacāritradarśanaḥ //
             <span class="ref">Ram_2,101.3</span></p>
         
         
         <p id="Ram_2,101.4">
            kulīnam akulīnaṃ vā vīraṃ puruṣamāninam <br />
            cāritram eva vyākhyāti śuciṃ vā yadi vāśucim //
             <span class="ref">Ram_2,101.4</span></p>
         
         
         <p id="Ram_2,101.5">
            anāryas tv āryasaṃkāśaḥ śaucāddhīnas tathā śuciḥ <br />
            lakṣaṇyavad alakṣaṇyo duḥśīlaḥ śīlavān iva //
             <span class="ref">Ram_2,101.5</span></p>
         
         
         <p id="Ram_2,101.6">
            adharmaṃ dharmaveṣeṇa yadīmaṃ lokasaṃkaram <br />
            abhipatsye śubhaṃ hitvā kriyāvidhivivarjitam //
             <span class="ref">Ram_2,101.6</span></p>
         
         
         <p id="Ram_2,101.7">
            kaś cetayānaḥ puruṣaḥ kāryākāryavicakṣaṇaḥ <br />
            bahu maṃsyati māṃ loke durvṛttaṃ lokadūṣaṇam //
             <span class="ref">Ram_2,101.7</span></p>
         
         
         <p id="Ram_2,101.8">
            kasya yāsyāmy ahaṃ vṛttaṃ kena vā svargam āpnuyām <br />
            anayā vartamāno 'haṃ vṛttyā hīnapratijñayā //
             <span class="ref">Ram_2,101.8</span></p>
         
         
         <p id="Ram_2,101.9">
            kāmavṛttas tv ayaṃ lokaḥ kṛtsnaḥ samupavartate <br />
            yadvṛttāḥ santi rājānas tadvṛttāḥ santi hi prajāḥ //
             <span class="ref">Ram_2,101.9</span></p>
         
         
         <p id="Ram_2,101.10">
            satyam evānṛśaṃsyaṃ ca rājavṛttaṃ sanātanam <br />
            tasmāt satyātmakaṃ rājyaṃ satye lokaḥ pratiṣṭhitaḥ //
             <span class="ref">Ram_2,101.10</span></p>
         
         
         <p id="Ram_2,101.11">
            ṛṣayaś caiva devāś ca satyam eva hi menire <br />
            satyavādī hi loke 'smin paramaṃ gacchati kṣayam //
             <span class="ref">Ram_2,101.11</span></p>
         
         
         <p id="Ram_2,101.12">
            udvijante yathā sarpān narād anṛtavādinaḥ <br />
            dharmaḥ satyaṃ paro loke mūlaṃ svargasya cocyate //
             <span class="ref">Ram_2,101.12</span></p>
         
         
         <p id="Ram_2,101.13">
            satyam eveśvaro loke satyaṃ padmā samāśritā <br />
            satyamūlāni sarvāṇi satyān nāsti paraṃ padam //
             <span class="ref">Ram_2,101.13</span></p>
         
         
         <p id="Ram_2,101.14">
            dattam iṣṭaṃ hutaṃ caiva taptāni ca tapāṃsi ca <br />
            vedāḥ satyapratiṣṭhānās tasmāt satyaparo bhavet //
             <span class="ref">Ram_2,101.14</span></p>
         
         
         <p id="Ram_2,101.15">
            ekaḥ pālayate lokam ekaḥ pālayate kulam <br />
            majjaty eko hi niraya ekaḥ svarge mahīyate //
             <span class="ref">Ram_2,101.15</span></p>
         
         
         <p id="Ram_2,101.16">
            so 'haṃ pitur nideśaṃ tu kimarthaṃ nānupālaye <br />
            satyapratiśravaḥ satyaṃ satyena samayīkṛtaḥ //
             <span class="ref">Ram_2,101.16</span></p>
         
         
         <p id="Ram_2,101.17">
            naiva lobhān na mohād vā na cājñānāt tamo'nvitaḥ <br />
            setuṃ satyasya bhetsyāmi guroḥ satyapratiśravaḥ //
             <span class="ref">Ram_2,101.17</span></p>
         
         
         <p id="Ram_2,101.18">
            asatyasaṃdhasya sataś calasyāsthiracetasaḥ <br />
            naiva devā na pitaraḥ pratīcchantīti naḥ śrutam //
             <span class="ref">Ram_2,101.18</span></p>
         
         
         <p id="Ram_2,101.19">
            pratyagātmam imaṃ dharmaṃ satyaṃ paśyāmy ahaṃ svayam <br />
            bhāraḥ satpuruṣācīrṇas tadartham abhinandyate //
             <span class="ref">Ram_2,101.19</span></p>
         
         
         <p id="Ram_2,101.20">
            kṣātraṃ dharmam ahaṃ tyakṣye hy adharmaṃ dharmasaṃhitam <br />
            kṣudrair nṛśaṃsair lubdhaiś ca sevitaṃ pāpakarmabhiḥ //
             <span class="ref">Ram_2,101.20</span></p>
         
         
         <p id="Ram_2,101.21">
            kāyena kurute pāpaṃ manasā sampradhārya ca <br />
            anṛtaṃ jihvayā cāha trividhaṃ karma pātakam //
             <span class="ref">Ram_2,101.21</span></p>
         
         
         <p id="Ram_2,101.22">
            bhūmiḥ kīrtir yaśo lakṣmīḥ puruṣaṃ prārthayanti hi <br />
            svargasthaṃ cānubadhnanti satyam eva bhajeta tat //
             <span class="ref">Ram_2,101.22</span></p>
         
         
         <p id="Ram_2,101.23">
            śreṣṭhaṃ hy anāryam eva syād yad bhavān avadhārya mām <br />
            āha yuktikarair vākyair idaṃ bhadraṃ kuruṣva ha //
             <span class="ref">Ram_2,101.23</span></p>
         
         
         <p id="Ram_2,101.24">
            kathaṃ hy ahaṃ pratijñāya vanavāsam imaṃ guroḥ <br />
            bharatasya kariṣyāmi vaco hitvā guror vacaḥ //
             <span class="ref">Ram_2,101.24</span></p>
         
         
         <p id="Ram_2,101.25">
            sthirā mayā pratijñātā pratijñā gurusaṃnidhau <br />
            prahṛṣṭamānasā devī kaikeyī cābhavat tadā //
             <span class="ref">Ram_2,101.25</span></p>
         
         
         <p id="Ram_2,101.26">
            vanavāsaṃ vasann evaṃ śucir niyatabhojanaḥ <br />
            mūlaiḥ puṣpaiḥ phalaiḥ puṇyaiḥ pitṝn devāṃś ca tarpayan //
             <span class="ref">Ram_2,101.26</span></p>
         
         
         <p id="Ram_2,101.27">
            saṃtuṣṭapañcavargo 'haṃ lokayātrāṃ pravartaye <br />
            akuhaḥ śraddadhānaḥ san kāryākāryavicakṣaṇaḥ //
             <span class="ref">Ram_2,101.27</span></p>
         
         
         <p id="Ram_2,101.28">
            karmabhūmim imāṃ prāpya kartavyaṃ karma yac chubham <br />
            agnir vāyuś ca somaś ca karmaṇāṃ phalabhāginaḥ //
             <span class="ref">Ram_2,101.28</span></p>
         
         
         <p id="Ram_2,101.29">
            śataṃ kratūnām āhṛtya devarāṭ tridivaṃ gataḥ <br />
            tapāṃsy ugrāṇi cāsthāya divaṃ yātā maharṣayaḥ //
             <span class="ref">Ram_2,101.29</span></p>
         
         
         <p id="Ram_2,101.30">
            satyaṃ ca dharmaṃ ca parākramaṃ ca bhūtānukampāṃ priyavāditāṃ ca <br />
            dvijātidevātithipūjanaṃ ca panthānam āhus tridivasya santaḥ //
             <span class="ref">Ram_2,101.30</span></p>
         
         
         <p id="Ram_2,101.31">
            dharme ratāḥ satpuruṣaiḥ sametās tejasvino dānaguṇapradhānāḥ <br />
            ahiṃsakā vītamalāś ca loke bhavanti pūjyā munayaḥ pradhānāḥ //
             <span class="ref">Ram_2,101.31</span></p>
         
         
         
         
         <p id="Ram_2,102.1">
            kruddham ājñāya rāmaṃ tu vasiṣṭhaḥ pratyuvāca ha <br />
            jābālir api jānīte lokasyāsya gatāgatim <br />
            nivartayitukāmas tu tvām etad vākyam abravīt //
             <span class="ref">Ram_2,102.1</span></p>
         
         
         <p id="Ram_2,102.2">
            imāṃ lokasamutpattiṃ lokanātha nibodha me <br />
            sarvaṃ salilam evāsīt pṛthivī yatra nirmitā <br />
            tataḥ samabhavad brahmā svayambhūr daivataiḥ saha //
             <span class="ref">Ram_2,102.2</span></p>
         
         
         <p id="Ram_2,102.3">
            sa varāhas tato bhūtvā projjahāra vasuṃdharām <br />
            asṛjac ca jagat sarvaṃ saha putraiḥ kṛtātmabhiḥ //
             <span class="ref">Ram_2,102.3</span></p>
         
         
         <p id="Ram_2,102.4">
            ākāśaprabhavo brahmā śāśvato nitya avyayaḥ <br />
            tasmān marīciḥ saṃjajñe marīceḥ kaśyapaḥ sutaḥ //
             <span class="ref">Ram_2,102.4</span></p>
         
         
         <p id="Ram_2,102.5">
            vivasvān kaśyapāj jajñe manur vaivasvataḥ smṛtaḥ <br />
            sa tu prajāpatiḥ pūrvam ikṣvākus tu manoḥ sutaḥ //
             <span class="ref">Ram_2,102.5</span></p>
         
         
         <p id="Ram_2,102.6">
            yasyeyaṃ prathamaṃ dattā samṛddhā manunā mahī <br />
            tam ikṣvākum ayodhyāyāṃ rājānaṃ viddhi pūrvakam //
             <span class="ref">Ram_2,102.6</span></p>
         
         
         <p id="Ram_2,102.7">
            ikṣvākos tu sutaḥ śrīmān kukṣir eveti viśrutaḥ <br />
            kukṣer athātmajo vīro vikukṣir udapadyata //
             <span class="ref">Ram_2,102.7</span></p>
         
         
         <p id="Ram_2,102.8">
            vikukṣes tu mahātejā bāṇaḥ putraḥ pratāpavān <br />
            bāṇasya tu mahābāhur anaraṇyo mahāyaśāḥ //
             <span class="ref">Ram_2,102.8</span></p>
         
         
         <p id="Ram_2,102.9">
            nānāvṛṣṭir babhūvāsmin na durbhikṣaṃ satāṃ vare <br />
            anaraṇye mahārāje taskaro vāpi kaścana //
             <span class="ref">Ram_2,102.9</span></p>
         
         
         <p id="Ram_2,102.10">
            anaraṇyān mahābāhuḥ pṛthū rājā babhūva ha <br />
            tasmāt pṛthor mahārājas triśaṅkur udapadyata <br />
            sa satyavacanād vīraḥ saśarīro divaṃ gataḥ //
             <span class="ref">Ram_2,102.10</span></p>
         
         
         <p id="Ram_2,102.11">
            triśaṅkor abhavat sūnur dhundhumāro mahāyaśāḥ <br />
            dhundhumārān mahātejā yuvanāśvo vyajāyata //
             <span class="ref">Ram_2,102.11</span></p>
         
         
         <p id="Ram_2,102.12">
            yuvanāśvasutaḥ śrīmān māndhātā samapadyata <br />
            māndhātus tu mahātejāḥ susaṃdhir udapadyata //
             <span class="ref">Ram_2,102.12</span></p>
         
         
         <p id="Ram_2,102.13">
            susaṃdher api putrau dvau dhruvasaṃdhiḥ prasenajit <br />
            yaśasvī dhruvasaṃdhes tu bharato ripusūdanaḥ //
             <span class="ref">Ram_2,102.13</span></p>
         
         
         <p id="Ram_2,102.14">
            bharatāt tu mahābāhor asito nāma jāyata <br />
            yasyaite pratirājāna udapadyanta śatravaḥ <br />
            haihayās tālajaṅghāś ca śūrāś ca śaśabindavaḥ //
             <span class="ref">Ram_2,102.14</span></p>
         
         
         <p id="Ram_2,102.15">
            tāṃs tu sarvān prativyūhya yuddhe rājā pravāsitaḥ <br />
            sa ca śailavare ramye babhūvābhirato muniḥ <br />
            dve cāsya bhārye garbhiṇyau babhūvatur iti śrutiḥ //
             <span class="ref">Ram_2,102.15</span></p>
         
         
         <p id="Ram_2,102.16">
            bhārgavaś cyavano nāma himavantam upāśritaḥ <br />
            tam ṛṣiṃ samupāgamya kālindī tv abhyavādayat //
             <span class="ref">Ram_2,102.16</span></p>
         
         
         <p id="Ram_2,102.17">
            sa tām abhyavadad vipro varepsuṃ putrajanmani <br />
            tataḥ sā gṛham āgamya devī putraṃ vyajāyata //
             <span class="ref">Ram_2,102.17</span></p>
         
         
         <p id="Ram_2,102.18">
            sapatnyā tu garas tasyai datto garbhajighāṃsayā <br />
            gareṇa saha tenaiva jātaḥ sa sagaro 'bhavat //
             <span class="ref">Ram_2,102.18</span></p>
         
         
         <p id="Ram_2,102.19">
            sa rājā sagaro nāma yaḥ samudram akhānayat <br />
            iṣṭvā parvaṇi vegena trāsayantam imāḥ prajāḥ //
             <span class="ref">Ram_2,102.19</span></p>
         
         
         <p id="Ram_2,102.20">
            asamañjas tu putro 'bhūt sagarasyeti naḥ śrutam <br />
            jīvann eva sa pitrā tu nirastaḥ pāpakarmakṛt //
             <span class="ref">Ram_2,102.20</span></p>
         
         
         <p id="Ram_2,102.21">
            aṃśumān iti putro 'bhūd asamañjasya vīryavān <br />
            dilīpo 'ṃśumataḥ putro dilīpasya bhagīrathaḥ //
             <span class="ref">Ram_2,102.21</span></p>
         
         
         <p id="Ram_2,102.22">
            bhagīrathāt kakutsthas tu kākutsthā yena tu smṛtāḥ <br />
            kakutsthasya tu putro 'bhūd raghur yena tu rāghavaḥ //
             <span class="ref">Ram_2,102.22</span></p>
         
         
         <p id="Ram_2,102.23">
            raghos tu putras tejasvī pravṛddhaḥ puruṣādakaḥ <br />
            kalmāṣapādaḥ saudāsa ity evaṃ prathito bhuvi //
             <span class="ref">Ram_2,102.23</span></p>
         
         
         <p id="Ram_2,102.24">
            kalmāṣapādaputro 'bhūc chaṅkhaṇas tv iti viśrutaḥ <br />
            yas tu tad vīryam āsādya sahaseno vyanīnaśat //
             <span class="ref">Ram_2,102.24</span></p>
         
         
         <p id="Ram_2,102.25">
            śaṅkhaṇasya tu putro 'bhūc chūraḥ śrīmān sudarśanaḥ <br />
            sudarśanasyāgnivarṇa agnivarṇasya śīghragaḥ //
             <span class="ref">Ram_2,102.25</span></p>
         
         
         <p id="Ram_2,102.26">
            śīghragasya maruḥ putro maroḥ putraḥ praśuśrukaḥ <br />
            praśuśrukasya putro 'bhūd ambarīṣo mahādyutiḥ //
             <span class="ref">Ram_2,102.26</span></p>
         
         
         <p id="Ram_2,102.27">
            ambarīṣasya putro 'bhūn nahuṣaḥ satyavikramaḥ <br />
            nahuṣasya ca nābhāgaḥ putraḥ paramadhārmikaḥ //
             <span class="ref">Ram_2,102.27</span></p>
         
         
         <p id="Ram_2,102.28">
            ajaś ca suvrataś caiva nābhāgasya sutāv ubhau <br />
            ajasya caiva dharmātmā rājā daśarathaḥ sutaḥ //
             <span class="ref">Ram_2,102.28</span></p>
         
         
         <p id="Ram_2,102.29">
            tasya jyeṣṭho 'si dāyādo rāma ity abhiviśrutaḥ <br />
            tad gṛhāṇa svakaṃ rājyam avekṣasva jagan nṛpa //
             <span class="ref">Ram_2,102.29</span></p>
         
         
         <p id="Ram_2,102.30">
            ikṣvākūṇāṃ hi sarveṣāṃ rājā bhavati pūrvajaḥ <br />
            pūrvajenāvaraḥ putro jyeṣṭho rājye 'bhiṣicyate //
             <span class="ref">Ram_2,102.30</span></p>
         
         
         <p id="Ram_2,102.31">
            sa rāghavāṇāṃ kuladharmam ātmanaḥ sanātanaṃ nādya vihātum arhasi <br />
            prabhūtaratnām anuśādhi medinīṃ prabhūtarāṣṭrāṃ pitṛvan mahāyaśāḥ //
             <span class="ref">Ram_2,102.31</span></p>
         
         
         
         
         
         <p id="Ram_2,103.1">
            vasiṣṭhas tu tadā rāmam uktvā rājapurohitaḥ <br />
            abravīd dharmasaṃyuktaṃ punar evāparaṃ vacaḥ //
             <span class="ref">Ram_2,103.1</span></p>
         
         
         <p id="Ram_2,103.2">
            puruṣasyeha jātasya bhavanti guravas trayaḥ <br />
            ācāryaś caiva kākutstha pitā mātā ca rāghava //
             <span class="ref">Ram_2,103.2</span></p>
         
         
         <p id="Ram_2,103.3">
            pitā hy enaṃ janayati puruṣaṃ puruṣarṣabha <br />
            prajñāṃ dadāti cācāryas tasmāt sa gurur ucyate //
             <span class="ref">Ram_2,103.3</span></p>
         
         
         <p id="Ram_2,103.4">
            sa te 'haṃ pitur ācāryas tava caiva paraṃtapa <br />
            mama tvaṃ vacanaṃ kurvan nātivarteḥ satāṃ gatim //
             <span class="ref">Ram_2,103.4</span></p>
         
         
         <p id="Ram_2,103.5">
            imā hi te pariṣadaḥ śreṇayaś ca samāgatāḥ <br />
            eṣu tāta caran dharmaṃ nātivarteḥ satāṃ gatim //
             <span class="ref">Ram_2,103.5</span></p>
         
         
         <p id="Ram_2,103.6">
            vṛddhāyā dharmaśīlāyā mātur nārhasy avartitum <br />
            asyās tu vacanaṃ kurvan nātivarteḥ satāṃ gatim //
             <span class="ref">Ram_2,103.6</span></p>
         
         
         <p id="Ram_2,103.7">
            bharatasya vacaḥ kurvan yācamānasya rāghava <br />
            ātmānaṃ nātivartes tvaṃ satyadharmaparākrama //
             <span class="ref">Ram_2,103.7</span></p>
         
         
         <p id="Ram_2,103.8">
            evaṃ madhuram uktas tu guruṇā rāghavaḥ svayam <br />
            pratyuvāca samāsīnaṃ vasiṣṭhaṃ puruṣarṣabhaḥ //
             <span class="ref">Ram_2,103.8</span></p>
         
         
         <p id="Ram_2,103.9">
            yan mātāpitarau vṛttaṃ tanaye kurutaḥ sadā <br />
            na supratikaraṃ tat tu mātrā pitrā ca yat kṛtam //
             <span class="ref">Ram_2,103.9</span></p>
         
         
         <p id="Ram_2,103.10">
            yathāśakti pradānena snāpanāc chādanena ca <br />
            nityaṃ ca priyavādena tathā saṃvardhanena ca //
             <span class="ref">Ram_2,103.10</span></p>
         
         
         <p id="Ram_2,103.11">
            sa hi rājā janayitā pitā daśaratho mama <br />
            ājñātaṃ yan mayā tasya na tan mithyā bhaviṣyati //
             <span class="ref">Ram_2,103.11</span></p>
         
         
         <p id="Ram_2,103.12">
            evam uktas tu rāmeṇa bharataḥ pratyanantaram <br />
            uvāca paramodāraḥ sūtaṃ paramadurmanāḥ //
             <span class="ref">Ram_2,103.12</span></p>
         
         
         <p id="Ram_2,103.13">
            iha me sthaṇḍile śīghraṃ kuśān āstara sārathe <br />
            āryaṃ pratyupavekṣyāmi yāvan me na prasīdati //
             <span class="ref">Ram_2,103.13</span></p>
         
         
         <p id="Ram_2,103.14">
            anāhāro nirāloko dhanahīno yathā dvijaḥ <br />
            śeṣye purastāc chālāyā yāvan na pratiyāsyati //
             <span class="ref">Ram_2,103.14</span></p>
         
         
         <p id="Ram_2,103.15">
            sa tu rāmam avekṣantaṃ sumantraṃ prekṣya durmanāḥ <br />
            kuśottaram upasthāpya bhūmāv evāstarat svayam //
             <span class="ref">Ram_2,103.15</span></p>
         
         
         <p id="Ram_2,103.16">
            tam uvāca mahātejā rāmo rājarṣisattamāḥ <br />
            kiṃ māṃ bharata kurvāṇaṃ tāta pratyupavekṣyasi //
             <span class="ref">Ram_2,103.16</span></p>
         
         
         <p id="Ram_2,103.17">
            brāhmaṇo hy ekapārśvena narān roddhum ihārhati <br />
            na tu mūrdhāvasiktānāṃ vidhiḥ pratyupaveśane //
             <span class="ref">Ram_2,103.17</span></p>
         
         
         <p id="Ram_2,103.18">
            uttiṣṭha naraśārdūla hitvaitad dāruṇaṃ vratam <br />
            puravaryām itaḥ kṣipram ayodhyāṃ yāhi rāghava //
             <span class="ref">Ram_2,103.18</span></p>
         
         
         <p id="Ram_2,103.19">
            āsīnas tv eva bharataḥ paurajānapadaṃ janam <br />
            uvāca sarvataḥ prekṣya kim āryaṃ nānuśāsatha //
             <span class="ref">Ram_2,103.19</span></p>
         
         
         <p id="Ram_2,103.20">
            te tam ūcur mahātmānaṃ paurajānapadā janāḥ <br />
            kākutstham abhijānīmaḥ samyag vadati rāghavaḥ //
             <span class="ref">Ram_2,103.20</span></p>
         
         
         <p id="Ram_2,103.21">
            eṣo 'pi hi mahābhāgaḥ pitur vacasi tiṣṭhati <br />
            ata eva na śaktāḥ smo vyāvartayitum añjasā //
             <span class="ref">Ram_2,103.21</span></p>
         
         
         <p id="Ram_2,103.22">
            teṣām ājñāya vacanaṃ rāmo vacanam abravīt <br />
            evaṃ nibodha vacanaṃ suhṛdāṃ dharmacakṣuṣām //
             <span class="ref">Ram_2,103.22</span></p>
         
         
         <p id="Ram_2,103.23">
            etac caivobhayaṃ śrutvā samyak saṃpaśya rāghava <br />
            uttiṣṭha tvaṃ mahābāho māṃ ca spṛśa tathodakam //
             <span class="ref">Ram_2,103.23</span></p>
         
         
         <p id="Ram_2,103.24">
            athotthāya jalaṃ spṛṣṭvā bharato vākyam abravīt <br />
            śṛṇvantu me pariṣado mantriṇaḥ śreṇayas tathā //
             <span class="ref">Ram_2,103.24</span></p>
         
         
         <p id="Ram_2,103.25">
            na yāce pitaraṃ rājyaṃ nānuśāsāmi mātaram <br />
            āryaṃ paramadharmajñam abhijānāmi rāghavam //
             <span class="ref">Ram_2,103.25</span></p>
         
         
         <p id="Ram_2,103.26">
            yadi tv avaśyaṃ vastavyaṃ kartavyaṃ ca pitur vacaḥ <br />
            aham eva nivatsyāmi caturdaśa vane samāḥ //
             <span class="ref">Ram_2,103.26</span></p>
         
         
         <p id="Ram_2,103.27">
            dharmātmā tasya tathyena bhrātur vākyena vismitaḥ <br />
            uvāca rāmaḥ samprekṣya paurajānapadaṃ janam //
             <span class="ref">Ram_2,103.27</span></p>
         
         
         <p id="Ram_2,103.28">
            vikrītam āhitaṃ krītaṃ yat pitrā jīvatā mama <br />
            na tal lopayituṃ śakyaṃ mayā vā bharatena vā //
             <span class="ref">Ram_2,103.28</span></p>
         
         
         <p id="Ram_2,103.29">
            upadhir na mayā kāryo vanavāse jugupsitaḥ <br />
            yuktam uktaṃ ca kaikeyyā pitrā me sukṛtaṃ kṛtam //
             <span class="ref">Ram_2,103.29</span></p>
         
         
         <p id="Ram_2,103.30">
            jānāmi bharataṃ kṣāntaṃ gurusatkārakāriṇam <br />
            sarvam evātra kalyāṇaṃ satyasaṃdhe mahātmani //
             <span class="ref">Ram_2,103.30</span></p>
         
         
         <p id="Ram_2,103.31">
            anena dharmaśīlena vanāt pratyāgataḥ punaḥ <br />
            bhrātrā saha bhaviṣyāmi pṛthivyāḥ patir uttamaḥ //
             <span class="ref">Ram_2,103.31</span></p>
         
         
         <p id="Ram_2,103.32">
            vṛto rājā hi kaikeyyā mayā tadvacanaṃ kṛtam <br />
            anṛtān mocayānena pitaraṃ taṃ mahīpatim //
             <span class="ref">Ram_2,103.32</span></p>
         
         
         
         
         
         <p id="Ram_2,104.1">
            tam apratimatejobhyāṃ bhrātṛbhyāṃ romaharṣaṇam <br />
            vismitāḥ saṃgamaṃ prekṣya samavetā maharṣayaḥ //
             <span class="ref">Ram_2,104.1</span></p>
         
         
         <p id="Ram_2,104.2">
            antarhitās tv ṛṣigaṇāḥ siddhāś ca paramarṣayaḥ <br />
            tau bhrātarau mahātmānau kākutsthau praśaśaṃsire //
             <span class="ref">Ram_2,104.2</span></p>
         
         
         <p id="Ram_2,104.3">
            sa dhanyo yasya putrau dvau dharmajñau dharmavikramau <br />
            śrutvā vayaṃ hi sambhāṣām ubhayoḥ spṛhayāmahe //
             <span class="ref">Ram_2,104.3</span></p>
         
         
         <p id="Ram_2,104.4">
            tatas tv ṛṣigaṇāḥ kṣipraṃ daśagrīvavadhaiṣiṇaḥ <br />
            bharataṃ rājaśārdūlam ity ūcuḥ saṃgatā vacaḥ //
             <span class="ref">Ram_2,104.4</span></p>
         
         
         <p id="Ram_2,104.5">
            kule jāta mahāprājña mahāvṛtta mahāyaśaḥ <br />
            grāhyaṃ rāmasya vākyaṃ te pitaraṃ yady avekṣase //
             <span class="ref">Ram_2,104.5</span></p>
         
         
         <p id="Ram_2,104.6">
            sadānṛṇam imaṃ rāmaṃ vayam icchāmahe pituḥ <br />
            anṛṇatvāc ca kaikeyyāḥ svargaṃ daśaratho gataḥ //
             <span class="ref">Ram_2,104.6</span></p>
         
         
         <p id="Ram_2,104.7">
            etāvad uktvā vacanaṃ gandharvāḥ samaharṣayaḥ <br />
            rājarṣayaś caiva tathā sarve svāṃ svāṃ gatiṃ gatāḥ //
             <span class="ref">Ram_2,104.7</span></p>
         
         
         <p id="Ram_2,104.8">
            hlāditas tena vākyena śubhena śubhadarśanaḥ <br />
            rāmaḥ saṃhṛṣṭavadanas tān ṛṣīn abhyapūjayat //
             <span class="ref">Ram_2,104.8</span></p>
         
         
         <p id="Ram_2,104.9">
            srastagātras tu bharataḥ sa vācā sajjamānayā <br />
            kṛtāñjalir idaṃ vākyaṃ rāghavaṃ punar abravīt //
             <span class="ref">Ram_2,104.9</span></p>
         
         
         <p id="Ram_2,104.10">
            rājadharmam anuprekṣya kuladharmānusaṃtatim <br />
            kartum arhasi kākutstha mama mātuś ca yācanām //
             <span class="ref">Ram_2,104.10</span></p>
         
         
         <p id="Ram_2,104.11">
            rakṣituṃ sumahad rājyam aham ekas tu notsahe <br />
            paurajānapadāṃś cāpi raktān rañjayituṃ tathā //
             <span class="ref">Ram_2,104.11</span></p>
         
         
         <p id="Ram_2,104.12">
            jñātayaś ca hi yodhāś ca mitrāṇi suhṛdaś ca naḥ <br />
            tvām eva pratikāṅkṣante parjanyam iva karṣakāḥ //
             <span class="ref">Ram_2,104.12</span></p>
         
         
         <p id="Ram_2,104.13">
            idaṃ rājyaṃ mahāprājña sthāpaya pratipadya hi <br />
            śaktimān asi kākutstha lokasya paripālane //
             <span class="ref">Ram_2,104.13</span></p>
         
         
         <p id="Ram_2,104.14">
            ity uktvā nyapatad bhrātuḥ pādayor bharatas tadā <br />
            bhṛśaṃ samprārthayāmāsa rāmam evaṃ priyaṃvadaḥ //
             <span class="ref">Ram_2,104.14</span></p>
         
         
         <p id="Ram_2,104.15">
            tam aṅke bhrātaraṃ kṛtvā rāmo vacanam abravīt <br />
            śyāmaṃ nalinapattrākṣaṃ mattahaṃsasvaraṃ svayam //
             <span class="ref">Ram_2,104.15</span></p>
         
         
         <p id="Ram_2,104.16">
            āgatā tvām iyaṃ buddhiḥ svajā vainayikī ca yā <br />
            bhṛśam utsahase tāta rakṣituṃ pṛthivīm api //
             <span class="ref">Ram_2,104.16</span></p>
         
         
         <p id="Ram_2,104.17">
            amātyaiś ca suhṛdbhiś ca buddhimadbhiś ca mantribhiḥ <br />
            sarvakāryāṇi saṃmantrya sumahānty api kāraya //
             <span class="ref">Ram_2,104.17</span></p>
         
         
         <p id="Ram_2,104.18">
            lakṣmīś candrād apeyād vā himavān vā himaṃ tyajet <br />
            atīyāt sāgaro velāṃ na pratijñām ahaṃ pituḥ //
             <span class="ref">Ram_2,104.18</span></p>
         
         
         <p id="Ram_2,104.19">
            kāmād vā tāta lobhād vā mātrā tubhyam idaṃ kṛtam <br />
            na tan manasi kartavyaṃ vartitavyaṃ ca mātṛvat //
             <span class="ref">Ram_2,104.19</span></p>
         
         
         <p id="Ram_2,104.20">
            evaṃ bruvāṇaṃ bharataḥ kausalyāsutam abravīt <br />
            tejasādityasaṃkāśaṃ pratipaccandradarśanam //
             <span class="ref">Ram_2,104.20</span></p>
         
         
         <p id="Ram_2,104.21">
            adhirohārya pādābhyāṃ pāduke hemabhūṣite <br />
            ete hi sarvalokasya yogakṣemaṃ vidhāsyataḥ //
             <span class="ref">Ram_2,104.21</span></p>
         
         
         <p id="Ram_2,104.22">
            so 'dhiruhya naravyāghraḥ pāduke hy avaruhya ca <br />
            prāyacchat sumahātejā bharatāya mahātmane //
             <span class="ref">Ram_2,104.22</span></p>
         
         
         <p id="Ram_2,104.23">
            sa pāduke te bharataḥ pratāpavān svalaṃkṛte samparigṛhya dharmavit <br />
            pradakṣiṇaṃ caiva cakāra rāghavaṃ cakāra caivottamanāgamūrdhani //
             <span class="ref">Ram_2,104.23</span></p>
         
         
         <p id="Ram_2,104.24">
            athānupūrvyāt pratipūjya taṃ janaṃ gurūṃś ca mantriprakṛtīs tathānujau <br />
            vyasarjayad rāghavavaṃśavardhanaḥ sthitaḥ svadharme himavān ivācalaḥ //
             <span class="ref">Ram_2,104.24</span></p>
         
         
         <p id="Ram_2,104.25">
            taṃ mātaro bāṣpagṛhītakaṇṭhyo duḥkhena nāmantrayituṃ hi śekuḥ <br />
            sa tv eva mātṝn abhivādya sarvā rudan kuṭīṃ svāṃ praviveśa rāmaḥ //
             <span class="ref">Ram_2,104.25</span></p>
         
         
         
         
         
         <p id="Ram_2,105.1">
            tataḥ śirasi kṛtvā tu pāduke bharatas tadā <br />
            āruroha rathaṃ hṛṣṭaḥ śatrughnena samanvitaḥ //
             <span class="ref">Ram_2,105.1</span></p>
         
         
         <p id="Ram_2,105.2">
            vasiṣṭho vāmadevaś ca jābāliś ca dṛḍhavrataḥ <br />
            agrataḥ prayayuḥ sarve mantriṇo mantrapūjitāḥ //
             <span class="ref">Ram_2,105.2</span></p>
         
         
         <p id="Ram_2,105.3">
            mandākinīṃ nadīṃ ramyāṃ prāṅmukhās te yayus tadā <br />
            pradakṣiṇaṃ ca kurvāṇāś citrakūṭaṃ mahāgirim //
             <span class="ref">Ram_2,105.3</span></p>
         
         
         <p id="Ram_2,105.4">
            paśyan dhātusahasrāṇi ramyāṇi vividhāni ca <br />
            prayayau tasya pārśvena sasainyo bharatas tadā //
             <span class="ref">Ram_2,105.4</span></p>
         
         
         <p id="Ram_2,105.5">
            adūrāc citrakūṭasya dadarśa bharatas tadā <br />
            āśramaṃ yatra sa munir bharadvājaḥ kṛtālayaḥ //
             <span class="ref">Ram_2,105.5</span></p>
         
         
         <p id="Ram_2,105.6">
            sa tam āśramam āgamya bharadvājasya buddhimān <br />
            avatīrya rathāt pādau vavande kulanandanaḥ //
             <span class="ref">Ram_2,105.6</span></p>
         
         
         <p id="Ram_2,105.7">
            tato hṛṣṭo bharadvājo bharataṃ vākyam abravīt <br />
            api kṛtyaṃ kṛtaṃ tāta rāmeṇa ca samāgatam //
             <span class="ref">Ram_2,105.7</span></p>
         
         
         <p id="Ram_2,105.8">
            evam uktas tu bharato bharadvājena dhīmatā <br />
            pratyuvāca bharadvājaṃ bharato dharmavatsalaḥ //
             <span class="ref">Ram_2,105.8</span></p>
         
         
         <p id="Ram_2,105.9">
            sa yācyamāno guruṇā mayā ca dṛḍhavikramaḥ <br />
            rāghavaḥ paramaprīto vasiṣṭhaṃ vākyam abravīt //
             <span class="ref">Ram_2,105.9</span></p>
         
         
         <p id="Ram_2,105.10">
            pituḥ pratijñāṃ tām eva pālayiṣyāmi tattvataḥ <br />
            caturdaśa hi varṣāṇi yā pratijñā pitur mama //
             <span class="ref">Ram_2,105.10</span></p>
         
         
         <p id="Ram_2,105.11">
            evam ukto mahāprājño vasiṣṭhaḥ pratyuvāca ha <br />
            vākyajño vākyakuśalaṃ rāghavaṃ vacanaṃ mahat //
             <span class="ref">Ram_2,105.11</span></p>
         
         
         <p id="Ram_2,105.12">
            ete prayaccha saṃhṛṣṭaḥ pāduke hemabhūṣite <br />
            ayodhyāyāṃ mahāprājña yogakṣemakare tava //
             <span class="ref">Ram_2,105.12</span></p>
         
         
         <p id="Ram_2,105.13">
            evam ukto vasiṣṭhena rāghavaḥ prāṅmukhaḥ sthitaḥ <br />
            pāduke hemavikṛte mama rājyāya te dadau //
             <span class="ref">Ram_2,105.13</span></p>
         
         
         <p id="Ram_2,105.14">
            nivṛtto 'ham anujñāto rāmeṇa sumahātmanā <br />
            ayodhyām eva gacchāmi gṛhītvā pāduke śubhe //
             <span class="ref">Ram_2,105.14</span></p>
         
         
         <p id="Ram_2,105.15">
            etac chrutvā śubhaṃ vākyaṃ bharatasya mahātmanaḥ <br />
            bharadvājaḥ śubhataraṃ munir vākyam udāharat //
             <span class="ref">Ram_2,105.15</span></p>
         
         
         <p id="Ram_2,105.16">
            naitac citraṃ naravyāghra śīlavṛttavatāṃ vara <br />
            yad āryaṃ tvayi tiṣṭhet tu nimne vṛṣṭim ivodakam //
             <span class="ref">Ram_2,105.16</span></p>
         
         
         <p id="Ram_2,105.17">
            amṛtaḥ sa mahābāhuḥ pitā daśarathas tava <br />
            yasya tvam īdṛśaḥ putro dharmātmā dharmavatsalaḥ //
             <span class="ref">Ram_2,105.17</span></p>
         
         
         <p id="Ram_2,105.18">
            tam ṛṣiṃ tu mahātmānam uktavākyaṃ kṛtāñjaliḥ <br />
            āmantrayitum ārebhe caraṇāv upagṛhya ca //
             <span class="ref">Ram_2,105.18</span></p>
         
         
         <p id="Ram_2,105.19">
            tataḥ pradakṣiṇaṃ kṛtvā bharadvājaṃ punaḥ punaḥ <br />
            bharatas tu yayau śrīmān ayodhyāṃ saha mantribhiḥ //
             <span class="ref">Ram_2,105.19</span></p>
         
         
         <p id="Ram_2,105.20">
            yānaiś ca śakaṭaiś caiva hayair nāgaiś ca sā camūḥ <br />
            punar nivṛttā vistīrṇā bharatasyānuyāyinī //
             <span class="ref">Ram_2,105.20</span></p>
         
         
         <p id="Ram_2,105.21">
            tatas te yamunāṃ divyāṃ nadīṃ tīrtvormimālinīm <br />
            dadṛśus tāṃ punaḥ sarve gaṅgāṃ śivajalāṃ nadīm //
             <span class="ref">Ram_2,105.21</span></p>
         
         
         <p id="Ram_2,105.22">
            tāṃ ramyajalasampūrṇāṃ saṃtīrya sahabāndhavaḥ <br />
            śṛṅgaverapuraṃ ramyaṃ praviveśa sasainikaḥ //
             <span class="ref">Ram_2,105.22</span></p>
         
         
         <p id="Ram_2,105.23">
            śṛṅgaverapurād bhūya ayodhyāṃ saṃdadarśa ha <br />
            bharato duḥkhasaṃtaptaḥ sārathiṃ cedam abravīt //
             <span class="ref">Ram_2,105.23</span></p>
         
         
         <p id="Ram_2,105.24">
            sārathe paśya vidhvastā ayodhyā na prakāśate <br />
            nirākārā nirānandā dīnā pratihatasvanā //
             <span class="ref">Ram_2,105.24</span></p>
         
         
         
         
         
         <p id="Ram_2,106.1">
            snigdhagambhīraghoṣeṇa syandanenopayān prabhuḥ <br />
            ayodhyāṃ bharataḥ kṣipraṃ praviveśa mahāyaśāḥ //
             <span class="ref">Ram_2,106.1</span></p>
         
         
         <p id="Ram_2,106.2">
            biḍālolūkacaritām ālīnanaravāraṇām <br />
            timirābhyāhatāṃ kālīm aprakāśāṃ niśām iva //
             <span class="ref">Ram_2,106.2</span></p>
         
         
         <p id="Ram_2,106.3">
            rāhuśatroḥ priyāṃ patnīṃ śriyā prajvalitaprabhām <br />
            graheṇābhyutthitenaikāṃ rohiṇīm iva pīḍitām //
             <span class="ref">Ram_2,106.3</span></p>
         
         
         <p id="Ram_2,106.4">
            alpoṣṇakṣubdhasalilāṃ gharmottaptavihaṃgamām <br />
            līnamīnajhaṣagrāhāṃ kṛśāṃ girinadīm iva //
             <span class="ref">Ram_2,106.4</span></p>
         
         
         <p id="Ram_2,106.5">
            vidhūmām iva hemābhām adhvarāgnisamutthitām <br />
            havirabhyukṣitāṃ paścāc chikhāṃ vipralayaṃ gatām //
             <span class="ref">Ram_2,106.5</span></p>
         
         
         <p id="Ram_2,106.6">
            vidhvastakavacāṃ rugṇagajavājirathadhvajām <br />
            hatapravīrām āpannāṃ camūm iva mahāhave //
             <span class="ref">Ram_2,106.6</span></p>
         
         
         <p id="Ram_2,106.7">
            saphenāṃ sasvanāṃ bhūtvā sāgarasya samutthitām <br />
            praśāntamārutoddhūtāṃ jalormim iva niḥsvanām //
             <span class="ref">Ram_2,106.7</span></p>
         
         
         <p id="Ram_2,106.8">
            tyaktāṃ yajñāyudhaiḥ sarvair abhirūpaiś ca yājakaiḥ <br />
            sutyākāle vinirvṛtte vediṃ gataravām iva //
             <span class="ref">Ram_2,106.8</span></p>
         
         
         <p id="Ram_2,106.9">
            goṣṭhamadhye sthitām ārtām acarantīṃ navaṃ tṛṇam <br />
            govṛṣeṇa parityaktāṃ gavāṃ patnīm ivotsukām //
             <span class="ref">Ram_2,106.9</span></p>
         
         
         <p id="Ram_2,106.10">
            prabhākarālaiḥ susnigdhaiḥ prajvaladbhir ivottamaiḥ <br />
            viyuktāṃ maṇibhir jātyair navāṃ muktāvalīm iva //
             <span class="ref">Ram_2,106.10</span></p>
         
         
         <p id="Ram_2,106.11">
            sahasā calitāṃ sthānān mahīṃ puṇyakṣayād gatām <br />
            saṃhṛtadyutivistārāṃ tārām iva divaś cyutām //
             <span class="ref">Ram_2,106.11</span></p>
         
         
         <p id="Ram_2,106.12">
            puṣpanaddhāṃ vasantānte mattabhramaraśālinīm <br />
            drutadāvāgnivipruṣṭāṃ klāntāṃ vanalatām iva //
             <span class="ref">Ram_2,106.12</span></p>
         
         
         <p id="Ram_2,106.13">
            saṃmūḍhanigamāṃ sarvāṃ saṃkṣiptavipaṇāpaṇām <br />
            pracchannaśaśinakṣatrāṃ dyām ivāmbudharair vṛtām //
             <span class="ref">Ram_2,106.13</span></p>
         
         
         <p id="Ram_2,106.14">
            kṣīṇapānottamair bhinnaiḥ śarāvair abhisaṃvṛtām <br />
            hataśauṇḍām ivākāśe pānabhūmim asaṃskṛtām //
             <span class="ref">Ram_2,106.14</span></p>
         
         
         <p id="Ram_2,106.15">
            vṛkṇabhūmitalāṃ nimnāṃ vṛkṇapātraiḥ samāvṛtām <br />
            upayuktodakāṃ bhagnāṃ prapāṃ nipatitām iva //
             <span class="ref">Ram_2,106.15</span></p>
         
         
         <p id="Ram_2,106.16">
            vipulāṃ vitatāṃ caiva yuktapāśāṃ tarasvinām <br />
            bhūmau bāṇair viniṣkṛttāṃ patitāṃ jyām ivāyudhāt //
             <span class="ref">Ram_2,106.16</span></p>
         
         
         <p id="Ram_2,106.17">
            sahasā yuddhaśauṇḍena hayāroheṇa vāhitām <br />
            nikṣiptabhāṇḍām utsṛṣṭāṃ kiśorīm iva durbalām //
             <span class="ref">Ram_2,106.17</span></p>
         
         
         <p id="Ram_2,106.18">
            prāvṛṣi pravigāḍhāyāṃ praviṣṭasyābhramaṇḍalam <br />
            pracchannāṃ nīlajīmūtair bhāskarasya prabhām iva //
             <span class="ref">Ram_2,106.18</span></p>
         
         
         <p id="Ram_2,106.19">
            bharatas tu rathasthaḥ sañ śrīmān daśarathātmajaḥ <br />
            vāhayantaṃ rathaśreṣṭhaṃ sārathiṃ vākyam abravīt //
             <span class="ref">Ram_2,106.19</span></p>
         
         
         <p id="Ram_2,106.20">
            kiṃ nu khalv adya gambhīro mūrchito na niśamyate <br />
            yathāpuram ayodhyāyāṃ gītavāditraniḥsvanaḥ //
             <span class="ref">Ram_2,106.20</span></p>
         
         
         <p id="Ram_2,106.21">
            vāruṇīmadagandhāś ca mālyagandhaś ca mūrchitaḥ <br />
            dhūpitāgarugandhaś ca na pravāti samantataḥ //
             <span class="ref">Ram_2,106.21</span></p>
         
         
         <p id="Ram_2,106.22">
            yānapravaraghoṣaś ca snigdhaś ca hayaniḥsvanaḥ <br />
            pramattagajanādaś ca mahāṃś ca rathaniḥsvanaḥ <br />
            nedānīṃ śrūyate puryām asyāṃ rāme vivāsite //
             <span class="ref">Ram_2,106.22</span></p>
         
         
         <p id="Ram_2,106.23">
            taruṇaiś cāruveṣaiś ca narair unnatagāmibhiḥ <br />
            saṃpatadbhir ayodhyāyāṃ na vibhānti mahāpathāḥ //
             <span class="ref">Ram_2,106.23</span></p>
         
         
         <p id="Ram_2,106.24">
            evaṃ bahuvidhaṃ jalpan viveśa vasatiṃ pituḥ <br />
            tena hīnāṃ narendreṇa siṃhahīnāṃ guhām iva //
             <span class="ref">Ram_2,106.24</span></p>
         
         
         
         
         
         <p id="Ram_2,107.1">
            tato nikṣipya mātṝn sa ayodhyāyāṃ dṛḍhavrataḥ <br />
            bharataḥ śokasaṃtapto gurūn idam athābravīt //
             <span class="ref">Ram_2,107.1</span></p>
         
         
         <p id="Ram_2,107.2">
            nandigrāmaṃ gamiṣyāmi sarvān āmantraye 'dya vaḥ <br />
            tatra duḥkham idaṃ sarvaṃ sahiṣye rāghavaṃ vinā //
             <span class="ref">Ram_2,107.2</span></p>
         
         
         <p id="Ram_2,107.3">
            gataś ca hi divaṃ rājā vanasthaś ca gurur mama <br />
            rāmaṃ pratīkṣe rājyāya sa hi rājā mahāyaśāḥ //
             <span class="ref">Ram_2,107.3</span></p>
         
         
         <p id="Ram_2,107.4">
            etac chrutvā śubhaṃ vākyaṃ bharatasya mahātmanaḥ <br />
            abruvan mantriṇaḥ sarve vasiṣṭhaś ca purohitaḥ //
             <span class="ref">Ram_2,107.4</span></p>
         
         
         <p id="Ram_2,107.5">
            sadṛśaṃ ślāghanīyaṃ ca yad uktaṃ bharata tvayā <br />
            vacanaṃ bhrātṛvātsalyād anurūpaṃ tavaiva tat //
             <span class="ref">Ram_2,107.5</span></p>
         
         
         <p id="Ram_2,107.6">
            nityaṃ te bandhulubdhasya tiṣṭhato bhrātṛsauhṛde <br />
            āryamārgaṃ prapannasya nānumanyeta kaḥ pumān //
             <span class="ref">Ram_2,107.6</span></p>
         
         
         <p id="Ram_2,107.7">
            mantriṇāṃ vacanaṃ śrutvā yathābhilaṣitaṃ priyam <br />
            abravīt sārathiṃ vākyaṃ ratho me yujyatām iti //
             <span class="ref">Ram_2,107.7</span></p>
         
         
         <p id="Ram_2,107.8">
            prahṛṣṭavadanaḥ sarvā mātṝn samabhivādya saḥ <br />
            āruroha rathaṃ śrīmāñ śatrughnena samanvitaḥ //
             <span class="ref">Ram_2,107.8</span></p>
         
         
         <p id="Ram_2,107.9">
            āruhya tu rathaṃ śīghraṃ śatrughnabharatāv ubhau <br />
            yayatuḥ paramaprītau vṛtau mantripurohitaiḥ //
             <span class="ref">Ram_2,107.9</span></p>
         
         
         <p id="Ram_2,107.10">
            agrato guravas tatra vasiṣṭhapramukhā dvijāḥ <br />
            prayayuḥ prāṅmukhāḥ sarve nandigrāmo yato 'bhavat //
             <span class="ref">Ram_2,107.10</span></p>
         
         
         <p id="Ram_2,107.11">
            balaṃ ca tad anāhūtaṃ gajāśvarathasaṃkulam <br />
            prayayau bharate yāte sarve ca puravāsinaḥ //
             <span class="ref">Ram_2,107.11</span></p>
         
         
         <p id="Ram_2,107.12">
            rathasthaḥ sa tu dharmātmā bharato bhrātṛvatsalaḥ <br />
            nandigrāmaṃ yayau tūrṇaṃ śirasy ādhāya pāduke //
             <span class="ref">Ram_2,107.12</span></p>
         
         
         <p id="Ram_2,107.13">
            tatas tu bharataḥ kṣipraṃ nandigrāmaṃ praviśya saḥ <br />
            avatīrya rathāt tūrṇaṃ gurūn idam uvāca ha //
             <span class="ref">Ram_2,107.13</span></p>
         
         
         <p id="Ram_2,107.14">
            etad rājyaṃ mama bhrātrā dattaṃ saṃnyāsavat svayam <br />
            yogakṣemavahe ceme pāduke hemabhūṣite <br />
            tam imaṃ pālayiṣyāmi rāghavāgamanaṃ prati //
             <span class="ref">Ram_2,107.14</span></p>
         
         
         <p id="Ram_2,107.15">
            kṣipraṃ saṃyojayitvā tu rāghavasya punaḥ svayam <br />
            caraṇau tau tu rāmasya drakṣyāmi sahapādukau //
             <span class="ref">Ram_2,107.15</span></p>
         
         
         <p id="Ram_2,107.16">
            tato nikṣiptabhāro 'haṃ rāghaveṇa samāgataḥ <br />
            nivedya gurave rājyaṃ bhajiṣye guruvṛttitām //
             <span class="ref">Ram_2,107.16</span></p>
         
         
         <p id="Ram_2,107.17">
            rāghavāya ca saṃnyāsaṃ dattveme varapāduke <br />
            rājyaṃ cedam ayodhyāṃ ca dhūtapāpo bhavāmi ca //
             <span class="ref">Ram_2,107.17</span></p>
         
         
         <p id="Ram_2,107.18">
            abhiṣikte tu kākutsthe prahṛṣṭamudite jane <br />
            prītir mama yaśaś caiva bhaved rājyāc caturguṇam //
             <span class="ref">Ram_2,107.18</span></p>
         
         
         <p id="Ram_2,107.19">
            evaṃ tu vilapan dīno bharataḥ sa mahāyaśāḥ <br />
            nandigrāme 'karod rājyaṃ duḥkhito mantribhiḥ saha //
             <span class="ref">Ram_2,107.19</span></p>
         
         
         <p id="Ram_2,107.20">
            sa valkalajaṭādhārī muniveṣadharaḥ prabhuḥ <br />
            nandigrāme 'vasad vīraḥ sasainyo bharatas tadā //
             <span class="ref">Ram_2,107.20</span></p>
         
         
         <p id="Ram_2,107.21">
            rāmāgamanam ākāṅkṣan bharato bhrātṛvatsalaḥ <br />
            bhrātur vacanakārī ca pratijñāpāragas tadā //
             <span class="ref">Ram_2,107.21</span></p>
         
         
         <p id="Ram_2,107.22">
            pāduke tv abhiṣicyātha nandigrāme 'vasat tadā <br />
            bharataḥ śāsanaṃ sarvaṃ pādukābhyāṃ nyavedayat //
             <span class="ref">Ram_2,107.22</span></p>
         
         
         
         
         
         <p id="Ram_2,108.1">
            pratiprayāte bharate vasan rāmas tapovane <br />
            lakṣayāmāsa sodvegam athautsukyaṃ tapasvinām //
             <span class="ref">Ram_2,108.1</span></p>
         
         
         <p id="Ram_2,108.2">
            ye tatra citrakūṭasya purastāt tāpasāśrame <br />
            rāmam āśritya niratās tān alakṣayad utsukān //
             <span class="ref">Ram_2,108.2</span></p>
         
         
         <p id="Ram_2,108.3">
            nayanair bhṛkuṭībhiś ca rāmaṃ nirdiśya śaṅkitāḥ <br />
            anyonyam upajalpantaḥ śanaiś cakrur mithaḥ kathāḥ //
             <span class="ref">Ram_2,108.3</span></p>
         
         
         <p id="Ram_2,108.4">
            teṣām autsukyam ālakṣya rāmas tv ātmani śaṅkitaḥ <br />
            kṛtāñjalir uvācedam ṛṣiṃ kulapatiṃ tataḥ //
             <span class="ref">Ram_2,108.4</span></p>
         
         
         <p id="Ram_2,108.5">
            na kaccid bhagavan kiṃcit pūrvavṛttam idaṃ mayi <br />
            dṛśyate vikṛtaṃ yena vikriyante tapasvinaḥ //
             <span class="ref">Ram_2,108.5</span></p>
         
         
         <p id="Ram_2,108.6">
            pramādāc caritaṃ kaccit kiṃcin nāvarajasya me <br />
            lakṣmaṇasyarṣibhir dṛṣṭaṃ nānurūpam ivātmanaḥ //
             <span class="ref">Ram_2,108.6</span></p>
         
         
         <p id="Ram_2,108.7">
            kaccic chuśrūṣamāṇā vaḥ śuśrūṣaṇaparā mayi <br />
            pramadābhyucitāṃ vṛttiṃ sītā yuktaṃ na vartate //
             <span class="ref">Ram_2,108.7</span></p>
         
         
         <p id="Ram_2,108.8">
            atharṣir jarayā vṛddhas tapasā ca jarāṃ gataḥ <br />
            vepamāna ivovāca rāmaṃ bhūtadayāparam //
             <span class="ref">Ram_2,108.8</span></p>
         
         
         <p id="Ram_2,108.9">
            kutaḥ kalyāṇasattvāyāḥ kalyāṇābhirates tathā <br />
            calanaṃ tāta vaidehyās tapasviṣu viśeṣataḥ //
             <span class="ref">Ram_2,108.9</span></p>
         
         
         <p id="Ram_2,108.10">
            tvannimittam idaṃ tāvat tāpasān prati vartate <br />
            rakṣobhyas tena saṃvignāḥ kathayanti mithaḥ kathāḥ //
             <span class="ref">Ram_2,108.10</span></p>
         
         
         <p id="Ram_2,108.11">
            rāvaṇāvarajaḥ kaścit kharo nāmeha rākṣasaḥ <br />
            utpāṭya tāpasān sarvāñ janasthānaniketanān //
             <span class="ref">Ram_2,108.11</span></p>
         
         
         <p id="Ram_2,108.12">
            dhṛṣṭaś ca jitakāśī ca nṛśaṃsaḥ puruṣādakaḥ <br />
            avaliptaś ca pāpaś ca tvāṃ ca tāta na mṛṣyate //
             <span class="ref">Ram_2,108.12</span></p>
         
         
         <p id="Ram_2,108.13">
            tvaṃ yadā prabhṛti hy asminn āśrame tāta vartase <br />
            tadā prabhṛti rakṣāṃsi viprakurvanti tāpasān //
             <span class="ref">Ram_2,108.13</span></p>
         
         
         <p id="Ram_2,108.14">
            darśayanti hi bībhatsaiḥ krūrair bhīṣaṇakair api <br />
            nānā rūpair virūpaiś ca rūpair asukhadarśanaiḥ //
             <span class="ref">Ram_2,108.14</span></p>
         
         
         <p id="Ram_2,108.15">
            apraśastair aśucibhiḥ saṃprayojya ca tāpasān <br />
            pratighnanty aparān kṣipram anāryāḥ purataḥ sthitāḥ //
             <span class="ref">Ram_2,108.15</span></p>
         
         
         <p id="Ram_2,108.16">
            teṣu teṣv āśramasthāneṣv abuddham avalīya ca <br />
            ramante tāpasāṃs tatra nāśayanto 'lpacetasaḥ //
             <span class="ref">Ram_2,108.16</span></p>
         
         
         <p id="Ram_2,108.17">
            apakṣipanti srugbhāṇḍān agnīn siñcanti vāriṇā <br />
            kalaśāṃś ca pramṛdnanti havane samupasthite //
             <span class="ref">Ram_2,108.17</span></p>
         
         
         <p id="Ram_2,108.18">
            tair durātmabhir āviṣṭān āśramān prajihāsavaḥ <br />
            gamanāyānyadeśasya codayanty ṛṣayo 'dya mām //
             <span class="ref">Ram_2,108.18</span></p>
         
         
         <p id="Ram_2,108.19">
            tat purā rāma śārīrām upahiṃsāṃ tapasviṣu <br />
            darśayanti hi duṣṭās te tyakṣyāma imam āśramam //
             <span class="ref">Ram_2,108.19</span></p>
         
         
         <p id="Ram_2,108.20">
            bahumūlaphalaṃ citram avidūrād ito vanam <br />
            purāṇāśramam evāhaṃ śrayiṣye sagaṇaḥ punaḥ //
             <span class="ref">Ram_2,108.20</span></p>
         
         
         <p id="Ram_2,108.21">
            kharas tvayy api cāyuktaṃ purā tāta pravartate <br />
            sahāsmābhir ito gaccha yadi buddhiḥ pravartate //
             <span class="ref">Ram_2,108.21</span></p>
         
         
         <p id="Ram_2,108.22">
            sakalatrasya saṃdeho nityaṃ yat tasya rāghava <br />
            samarthasyāpi hi sato vāso duḥkham ihādya te //
             <span class="ref">Ram_2,108.22</span></p>
         
         
         <p id="Ram_2,108.23">
            ity uktavantaṃ rāmas taṃ rājaputras tapasvinam <br />
            na śaśākottarair vākyair avaroddhuṃ samutsukam //
             <span class="ref">Ram_2,108.23</span></p>
         
         
         <p id="Ram_2,108.24">
            abhinandya samāpṛcchya samādhāya ca rāghavam <br />
            sa jagāmāśramaṃ tyaktvā kulaiḥ kulapatiḥ saha //
             <span class="ref">Ram_2,108.24</span></p>
         
         
         <p id="Ram_2,108.25">
            rāmaḥ saṃsādhya tv ṛṣigaṇam anugamanād deśāt tasmāccit kulapatim abhivādya rṣim <br />
            samyakprītais tair anumata upadiṣṭārthaḥ puṇyaṃ vāsāya svanilayam upasaṃpede //
             <span class="ref">Ram_2,108.25</span></p>
         
         
         <p id="Ram_2,108.26">
            āśramaṃ tv ṛṣivirahitaṃ prabhuḥ kṣaṇam api na jahau sa rāghavaḥ <br />
            rāghavaṃ hi satatam anugatās tāpasāś cārṣicaritadhṛtaguṇāḥ //
             <span class="ref">Ram_2,108.26</span></p>
         
         
         
         
         <p id="Ram_2,109.1">
            rāghavas tv apayāteṣu tapasviṣu vicintayan <br />
            na tatrārocayad vāsaṃ kāraṇair bahubhis tadā //
             <span class="ref">Ram_2,109.1</span></p>
         
         
         <p id="Ram_2,109.2">
            iha me bharato dṛṣṭo mātaraś ca sanāgarāḥ <br />
            sā ca me smṛtir anveti tān nityam anuśocataḥ //
             <span class="ref">Ram_2,109.2</span></p>
         
         
         <p id="Ram_2,109.3">
            skandhāvāraniveśena tena tasya mahātmanaḥ <br />
            hayahastikarīṣaiś ca upamardaḥ kṛto bhṛśam //
             <span class="ref">Ram_2,109.3</span></p>
         
         
         <p id="Ram_2,109.4">
            tasmād anyatra gacchāma iti saṃcintya rāghavaḥ <br />
            prātiṣṭhata sa vaidehyā lakṣmaṇena ca saṃgataḥ //
             <span class="ref">Ram_2,109.4</span></p>
         
         
         <p id="Ram_2,109.5">
            so 'trer āśramam āsādya taṃ vavande mahāyaśāḥ <br />
            taṃ cāpi bhagavān atriḥ putravat pratyapadyata //
             <span class="ref">Ram_2,109.5</span></p>
         
         
         <p id="Ram_2,109.6">
            svayam ātithyam ādiśya sarvam asya susatkṛtam <br />
            saumitriṃ ca mahābhāgāṃ sītāṃ ca samasāntvayat //
             <span class="ref">Ram_2,109.6</span></p>
         
         
         <p id="Ram_2,109.7">
            patnīṃ ca samanuprāptāṃ vṛddhām āmantrya satkṛtām <br />
            sāntvayāmāsa dharmajñaḥ sarvabhūtahite rataḥ //
             <span class="ref">Ram_2,109.7</span></p>
         
         
         <p id="Ram_2,109.8">
            anasūyāṃ mahābhāgāṃ tāpasīṃ dharmacāriṇīm <br />
            pratigṛhṇīṣva vaidehīm abravīd ṛṣisattamaḥ //
             <span class="ref">Ram_2,109.8</span></p>
         
         
         <p id="Ram_2,109.9">
            rāmāya cācacakṣe tāṃ tāpasīṃ dharmacāriṇīm <br />
            daśa varṣāṇy anāvṛṣṭyā dagdhe loke nirantaram //
             <span class="ref">Ram_2,109.9</span></p>
         
         
         <p id="Ram_2,109.10">
            yayā mūlaphale sṛṣṭe jāhnavī ca pravartitā <br />
            ugreṇa tapasā yuktā niyamaiś cāpy alaṃkṛtā //
             <span class="ref">Ram_2,109.10</span></p>
         
         
         <p id="Ram_2,109.11">
            daśavarṣasahasrāṇi yayā taptaṃ mahat tapaḥ <br />
            anasūyāvratais tāta pratyūhāś ca nibarhitāḥ //
             <span class="ref">Ram_2,109.11</span></p>
         
         
         <p id="Ram_2,109.12">
            devakāryanimittaṃ ca yayā saṃtvaramāṇayā <br />
            daśarātraṃ kṛtvā rātriḥ seyaṃ māteva te 'nagha //
             <span class="ref">Ram_2,109.12</span></p>
         
         
         <p id="Ram_2,109.13">
            tām imāṃ sarvabhūtānāṃ namaskāryāṃ yaśasvinīm <br />
            abhigacchatu vaidehī vṛddhām akrodhanāṃ sadā //
             <span class="ref">Ram_2,109.13</span></p>
         
         
         <p id="Ram_2,109.14">
            evaṃ bruvāṇaṃ tam ṛṣiṃ tathety uktvā sa rāghavaḥ <br />
            sītām uvāca dharmajñām idaṃ vacanam uttamam //
             <span class="ref">Ram_2,109.14</span></p>
         
         
         <p id="Ram_2,109.15">
            rājaputri śrutaṃ tv etan muner asya samīritam <br />
            śreyo'rtham ātmanaḥ śīghram abhigaccha tapasvinīm //
             <span class="ref">Ram_2,109.15</span></p>
         
         
         <p id="Ram_2,109.16">
            anasūyeti yā loke karmabhiḥ khyātim āgatā <br />
            tāṃ śīghram abhigaccha tvam abhigamyāṃ tapasvinīm //
             <span class="ref">Ram_2,109.16</span></p>
         
         
         <p id="Ram_2,109.17">
            sītā tv etad vacaḥ śrutvā rāghavasya hitaiṣiṇī <br />
            tām atripatnīṃ dharmajñām abhicakrāma maithilī //
             <span class="ref">Ram_2,109.17</span></p>
         
         
         <p id="Ram_2,109.18">
            śithilāṃ valitāṃ vṛddhāṃ jarāpāṇḍuramūrdhajām <br />
            satataṃ vepamānāṅgīṃ pravāte kadalī yathā //
             <span class="ref">Ram_2,109.18</span></p>
         
         
         <p id="Ram_2,109.19">
            tāṃ tu sītā mahābhāgām anasūyāṃ pativratām <br />
            abhyavādayad avyagrā svaṃ nāma samudāharat //
             <span class="ref">Ram_2,109.19</span></p>
         
         
         <p id="Ram_2,109.20">
            abhivādya ca vaidehī tāpasīṃ tām aninditām <br />
            baddhāñjalipuṭā hṛṣṭā paryapṛcchad anāmayam //
             <span class="ref">Ram_2,109.20</span></p>
         
         
         <p id="Ram_2,109.21">
            tataḥ sītāṃ mahābhāgāṃ dṛṣṭvā tāṃ dharmacāriṇīm <br />
            sāntvayanty abravīd dhṛṣṭā diṣṭyā dharmam avekṣase //
             <span class="ref">Ram_2,109.21</span></p>
         
         
         <p id="Ram_2,109.22">
            tyaktvā jñātijanaṃ sīte mānam ṛddhiṃ ca mānini <br />
            avaruddhaṃ vane rāmaṃ diṣṭyā tvam anugacchasi //
             <span class="ref">Ram_2,109.22</span></p>
         
         
         <p id="Ram_2,109.23">
            nagarastho vanastho vā pāpo vā yadi vāśubhaḥ <br />
            yāsāṃ strīṇāṃ priyo bhartā tāsāṃ lokā mahodayāḥ //
             <span class="ref">Ram_2,109.23</span></p>
         
         
         <p id="Ram_2,109.24">
            duḥśīlaḥ kāmavṛtto vā dhanair vā parivarjitaḥ <br />
            strīṇām āryasvabhāvānāṃ paramaṃ daivataṃ patiḥ //
             <span class="ref">Ram_2,109.24</span></p>
         
         
         <p id="Ram_2,109.25">
            nāto viśiṣṭaṃ paśyāmi bāndhavaṃ vimṛśanty aham <br />
            sarvatra yogyaṃ vaidehi tapaḥ kṛtam ivāvyayam //
             <span class="ref">Ram_2,109.25</span></p>
         
         
         <p id="Ram_2,109.26">
            na tv evam avagacchanti guṇadoṣam asatstriyaḥ <br />
            kāmavaktavyahṛdayā bhartṛnāthāś caranti yāḥ //
             <span class="ref">Ram_2,109.26</span></p>
         
         
         <p id="Ram_2,109.27">
            prāpnuvanty ayaśaś caiva dharmabhraṃśaṃ ca maithili <br />
            akāryavaśam āpannāḥ striyo yāḥ khalu tadvidhāḥ //
             <span class="ref">Ram_2,109.27</span></p>
         
         
         <p id="Ram_2,109.28">
            tvadvidhās tu guṇair yuktā dṛṣṭalokaparāvarāḥ <br />
            striyaḥ svarge cariṣyanti yathā puṇyakṛtas tathā //
             <span class="ref">Ram_2,109.28</span></p>
         
         
         
         
         <p id="Ram_2,110.1">
            sā tv evam uktā vaidehī anasūyānasūyayā <br />
            pratipūjya vaco mandaṃ pravaktum upacakrame //
             <span class="ref">Ram_2,110.1</span></p>
         
         
         <p id="Ram_2,110.2">
            naitad āścaryam āryāyā yan māṃ tvam anubhāṣase <br />
            viditaṃ tu mamāpy etad yathā nāryāḥ patir guruḥ //
             <span class="ref">Ram_2,110.2</span></p>
         
         
         <p id="Ram_2,110.3">
            yady apy eṣa bhaved bhartā mamārye vṛttavarjitaḥ <br />
            advaidham upacartavyas tathāpy eṣa mayā bhavet //
             <span class="ref">Ram_2,110.3</span></p>
         
         
         <p id="Ram_2,110.4">
            kiṃ punar yo guṇaślāghyaḥ sānukrośo jitendriyaḥ <br />
            sthirānurāgo dharmātmā mātṛvartī pitṛpriyaḥ //
             <span class="ref">Ram_2,110.4</span></p>
         
         
         <p id="Ram_2,110.5">
            yāṃ vṛttiṃ vartate rāmaḥ kausalyāyāṃ mahābalaḥ <br />
            tām eva nṛpanārīṇām anyāsām api vartate //
             <span class="ref">Ram_2,110.5</span></p>
         
         
         <p id="Ram_2,110.6">
            sakṛd dṛṣṭāsv api strīṣu nṛpeṇa nṛpavatsalaḥ <br />
            mātṛvad vartate vīro mānam utsṛjya dharmavit //
             <span class="ref">Ram_2,110.6</span></p>
         
         
         <p id="Ram_2,110.7">
            āgacchantyāś ca vijanaṃ vanam evaṃ bhayāvaham <br />
            samāhitaṃ hi me śvaśrvā hṛdaye yat sthitaṃ mama //
             <span class="ref">Ram_2,110.7</span></p>
         
         
         <p id="Ram_2,110.8">
            pāṇipradānakāle ca yat purā tv agnisaṃnidhau <br />
            anuśiṣṭā jananyāsmi vākyaṃ tad api me dhṛtam //
             <span class="ref">Ram_2,110.8</span></p>
         
         
         <p id="Ram_2,110.9">
            navīkṛtaṃ tu tat sarvaṃ vākyais te dharmacāriṇi <br />
            patiśuśrūṣaṇān nāryās tapo nānyad vidhīyate //
             <span class="ref">Ram_2,110.9</span></p>
         
         
         <p id="Ram_2,110.10">
            sāvitrī patiśuśrūṣāṃ kṛtvā svarge mahīyate <br />
            tathā vṛttiś ca yātā tvaṃ patiśuśrūṣayā divam //
             <span class="ref">Ram_2,110.10</span></p>
         
         
         <p id="Ram_2,110.11">
            variṣṭhā sarvanārīṇām eṣā ca divi devatā <br />
            rohiṇī ca vinā candraṃ muhūrtam api dṛśyate //
             <span class="ref">Ram_2,110.11</span></p>
         
         
         <p id="Ram_2,110.12">
            evaṃvidhāś ca pravarāḥ striyo bhartṛdṛḍhavratāḥ <br />
            devaloke mahīyante puṇyena svena karmaṇā //
             <span class="ref">Ram_2,110.12</span></p>
         
         
         <p id="Ram_2,110.13">
            tato 'nasūyā saṃhṛṣṭā śrutvoktaṃ sītayā vacaḥ <br />
            śirasy āghrāya covāca maithilīṃ harṣayanty uta //
             <span class="ref">Ram_2,110.13</span></p>
         
         
         <p id="Ram_2,110.14">
            niyamair vividhair āptaṃ tapo hi mahad asti me <br />
            tat saṃśritya balaṃ sīte chandaye tvāṃ śucivrate //
             <span class="ref">Ram_2,110.14</span></p>
         
         
         <p id="Ram_2,110.15">
            upapannaṃ ca yuktaṃ ca vacanaṃ tava maithili <br />
            prītā cāsmy ucitaṃ kiṃ te karavāṇi bravīhi me <br />
            kṛtam ity abravīt sītā tapobalasamanvitām //
             <span class="ref">Ram_2,110.15</span></p>
         
         
         <p id="Ram_2,110.16">
            sā tv evam uktā dharmajñā tayā prītatarābhavat <br />
            saphalaṃ ca praharṣaṃ te hanta sīte karomy aham //
             <span class="ref">Ram_2,110.16</span></p>
         
         
         <p id="Ram_2,110.17">
            idaṃ divyaṃ varaṃ mālyaṃ vastram ābharaṇāni ca <br />
            aṅgarāgaṃ ca vaidehi mahārham anulepanam //
             <span class="ref">Ram_2,110.17</span></p>
         
         
         <p id="Ram_2,110.18">
            mayā dattam idaṃ sīte tava gātrāṇi śobhayet <br />
            anurūpam asaṃkliṣṭaṃ nityam eva bhaviṣyati //
             <span class="ref">Ram_2,110.18</span></p>
         
         
         <p id="Ram_2,110.19">
            aṅgarāgeṇa divyena liptāṅgī janakātmaje <br />
            śobhayiṣyāmi bhartāraṃ yathā śrīr viṣṇum avyayam //
             <span class="ref">Ram_2,110.19</span></p>
         
         
         <p id="Ram_2,110.20">
            sā vastram aṅgarāgaṃ ca bhūṣaṇāni srajas tathā <br />
            maithilī pratijagrāha prītidānam anuttamam //
             <span class="ref">Ram_2,110.20</span></p>
         
         
         <p id="Ram_2,110.21">
            pratigṛhya ca tat sītā prītidānaṃ yaśasvinī <br />
            śliṣṭāñjalipuṭā dhīrā samupāsta tapodhanām //
             <span class="ref">Ram_2,110.21</span></p>
         
         
         <p id="Ram_2,110.22">
            tathā sītām upāsīnām anasūyā dṛḍhavratā <br />
            vacanaṃ praṣṭum ārebhe kathāṃ kāṃcid anupriyām //
             <span class="ref">Ram_2,110.22</span></p>
         
         
         <p id="Ram_2,110.23">
            svayaṃvare kila prāptā tvam anena yaśasvinā <br />
            rāghaveṇeti me sīte kathā śrutim upāgatā //
             <span class="ref">Ram_2,110.23</span></p>
         
         
         <p id="Ram_2,110.24">
            tāṃ kathāṃ śrotum icchāmi vistareṇa ca maithili <br />
            yathānubhūtaṃ kārtsnyena tan me tvaṃ vaktum arhasi //
             <span class="ref">Ram_2,110.24</span></p>
         
         
         <p id="Ram_2,110.25">
            evam uktā tu sā sītā tāṃ tato dharmacāriṇīm <br />
            śrūyatām iti coktvā vai kathayāmāsa tāṃ kathām //
             <span class="ref">Ram_2,110.25</span></p>
         
         
         <p id="Ram_2,110.26">
            mithilādhipatir vīro janako nāma dharmavit <br />
            kṣatradharmaṇy abhirato nyāyataḥ śāsti medinīm //
             <span class="ref">Ram_2,110.26</span></p>
         
         
         <p id="Ram_2,110.27">
            tasya lāṅgalahastasya karṣataḥ kṣetramaṇḍalam <br />
            ahaṃ kilotthitā bhittvā jagatīṃ nṛpateḥ sutā //
             <span class="ref">Ram_2,110.27</span></p>
         
         
         <p id="Ram_2,110.28">
            sa māṃ dṛṣṭvā narapatir muṣṭivikṣepatatparaḥ <br />
            pāṃśuguṇṭhitasarvāṅgīṃ vismito janako 'bhavat //
             <span class="ref">Ram_2,110.28</span></p>
         
         
         <p id="Ram_2,110.29">
            anapatyena ca snehād aṅkam āropya ca svayam <br />
            mameyaṃ tanayety uktvā sneho mayi nipātitaḥ //
             <span class="ref">Ram_2,110.29</span></p>
         
         
         <p id="Ram_2,110.30">
            antarikṣe ca vāg uktā pratimāmānuṣī kila <br />
            evam etan narapate dharmeṇa tanayā tava //
             <span class="ref">Ram_2,110.30</span></p>
         
         
         <p id="Ram_2,110.31">
            tataḥ prahṛṣṭo dharmātmā pitā me mithilādhipaḥ <br />
            avāpto vipulām ṛddhiṃ mām avāpya narādhipaḥ //
             <span class="ref">Ram_2,110.31</span></p>
         
         
         <p id="Ram_2,110.32">
            dattā cāsmīṣṭavad devyai jyeṣṭhāyai puṇyakarmaṇā <br />
            tayā saṃbhāvitā cāsmi snigdhayā mātṛsauhṛdāt //
             <span class="ref">Ram_2,110.32</span></p>
         
         
         <p id="Ram_2,110.33">
            patisaṃyogasulabhaṃ vayo dṛṣṭvā tu me pitā <br />
            cintām abhyagamad dīno vittanāśād ivādhanaḥ //
             <span class="ref">Ram_2,110.33</span></p>
         
         
         <p id="Ram_2,110.34">
            sadṛśāc cāpakṛṣṭāc ca loke kanyāpitā janāt <br />
            pradharṣaṇām avāpnoti śakreṇāpi samo bhuvi //
             <span class="ref">Ram_2,110.34</span></p>
         
         
         <p id="Ram_2,110.35">
            tāṃ dharṣaṇām adūrasthāṃ saṃdṛśyātmani pārthivaḥ <br />
            cintārṇavagataḥ pāraṃ nāsasādāplavo yathā //
             <span class="ref">Ram_2,110.35</span></p>
         
         
         <p id="Ram_2,110.36">
            ayonijāṃ hi māṃ jñātvā nādhyagacchat sa cintayan <br />
            sadṛśaṃ cānurūpaṃ ca mahīpālaḥ patiṃ mama //
             <span class="ref">Ram_2,110.36</span></p>
         
         
         <p id="Ram_2,110.37">
            tasya buddhir iyaṃ jātā cintayānasya saṃtatam <br />
            svayaṃ varaṃ tanūjāyāḥ kariṣyāmīti dhīmataḥ //
             <span class="ref">Ram_2,110.37</span></p>
         
         
         <p id="Ram_2,110.38">
            mahāyajñe tadā tasya varuṇena mahātmanā <br />
            dattaṃ dhanurvaraṃ prītyā tūṇī cākṣayasāyakau //
             <span class="ref">Ram_2,110.38</span></p>
         
         
         <p id="Ram_2,110.39">
            asaṃcālyaṃ manuṣyaiś ca yatnenāpi ca gauravāt <br />
            tan na śaktā namayituṃ svapneṣv api narādhipāḥ //
             <span class="ref">Ram_2,110.39</span></p>
         
         
         <p id="Ram_2,110.40">
            tad dhanuḥ prāpya me pitrā vyāhṛtaṃ satyavādinā <br />
            samavāye narendrāṇāṃ pūrvam āmantrya pārthivān //
             <span class="ref">Ram_2,110.40</span></p>
         
         
         <p id="Ram_2,110.41">
            idaṃ ca dhanur udyamya sajyaṃ yaḥ kurute naraḥ <br />
            tasya me duhitā bhāryā bhaviṣyati na saṃśayaḥ //
             <span class="ref">Ram_2,110.41</span></p>
         
         
         <p id="Ram_2,110.42">
            tac ca dṛṣṭvā dhanuḥśreṣṭhaṃ gauravād girisaṃnibham <br />
            abhivādya nṛpā jagmur aśaktās tasya tolane //
             <span class="ref">Ram_2,110.42</span></p>
         
         
         <p id="Ram_2,110.43">
            sudīrghasya tu kālasya rāghavo 'yaṃ mahādyutiḥ <br />
            viśvāmitreṇa sahito yajñaṃ draṣṭuṃ samāgataḥ //
             <span class="ref">Ram_2,110.43</span></p>
         
         
         <p id="Ram_2,110.44">
            lakṣmaṇena saha bhrātrā rāmaḥ satyaparākramaḥ <br />
            viśvāmitras tu dharmātmā mama pitrā supūjitaḥ //
             <span class="ref">Ram_2,110.44</span></p>
         
         
         <p id="Ram_2,110.45">
            provāca pitaraṃ tatra bhrātarau rāmalakṣmaṇau <br />
            sutau daśarathasyemau dhanurdarśanakāṅkṣiṇau <br />
            ity uktas tena vipreṇa tad dhanuḥ samupānayat //
             <span class="ref">Ram_2,110.45</span></p>
         
         
         <p id="Ram_2,110.46">
            nimeṣāntaramātreṇa tad ānamya sa vīryavān <br />
            jyāṃ samāropya jhaṭiti pūrayāmāsa vīryavān //
             <span class="ref">Ram_2,110.46</span></p>
         
         
         <p id="Ram_2,110.47">
            tena pūrayatā vegān madhye bhagnaṃ dvidhā dhanuḥ <br />
            tasya śabdo 'bhavad bhīmaḥ patitasyāśaner iva //
             <span class="ref">Ram_2,110.47</span></p>
         
         
         <p id="Ram_2,110.48">
            tato 'haṃ tatra rāmāya pitrā satyābhisaṃdhinā <br />
            udyatā dātum udyamya jalabhājanam uttamam //
             <span class="ref">Ram_2,110.48</span></p>
         
         
         <p id="Ram_2,110.49">
            dīyamānāṃ na tu tadā pratijagrāha rāghavaḥ <br />
            avijñāya pituś chandam ayodhyādhipateḥ prabhoḥ //
             <span class="ref">Ram_2,110.49</span></p>
         
         
         <p id="Ram_2,110.50">
            tataḥ śvaśuram āmantrya vṛddhaṃ daśarathaṃ nṛpam <br />
            mama pitrā ahaṃ dattā rāmāya viditātmane //
             <span class="ref">Ram_2,110.50</span></p>
         
         
         <p id="Ram_2,110.51">
            mama caivānujā sādhvī ūrmilā priyadarśanā <br />
            bhāryārthe lakṣmaṇasyāpi dattā pitrā mama svayam //
             <span class="ref">Ram_2,110.51</span></p>
         
         
         <p id="Ram_2,110.52">
            evaṃ dattāsmi rāmāya tadā tasmin svayaṃvare <br />
            anuraktā ca dharmeṇa patiṃ vīryavatāṃ varam //
             <span class="ref">Ram_2,110.52</span></p>
         
         
         
         
         <p id="Ram_2,111.1">
            anasūyā tu dharmajñā śrutvā tāṃ mahatīṃ kathām <br />
            paryaṣvajata bāhubhyāṃ śirasy āghrāya maithilīm //
             <span class="ref">Ram_2,111.1</span></p>
         
         
         <p id="Ram_2,111.2">
            vyaktākṣarapadaṃ citraṃ bhāṣitaṃ madhuraṃ tvayā <br />
            yathā svayaṃvaraṃ vṛttaṃ tat sarvaṃ hi śrutaṃ mayā //
             <span class="ref">Ram_2,111.2</span></p>
         
         
         <p id="Ram_2,111.3">
            rame 'haṃ kathayā te tu dṛḍhaṃ madhurabhāṣiṇi <br />
            ravir astaṃ gataḥ śrīmān upohya rajanīṃ śivām //
             <span class="ref">Ram_2,111.3</span></p>
         
         
         <p id="Ram_2,111.4">
            divasaṃ pratikīrṇānām āhārārthaṃ patatriṇām <br />
            saṃdhyākāle nilīnānāṃ nidrārthaṃ śrūyate dhvaniḥ //
             <span class="ref">Ram_2,111.4</span></p>
         
         
         <p id="Ram_2,111.5">
            ete cāpy abhiṣekārdrā munayaḥ phalaśodhanāḥ <br />
            sahitā upavartante salilāplutavalkalāḥ //
             <span class="ref">Ram_2,111.5</span></p>
         
         
         <p id="Ram_2,111.6">
            ṛṣīṇām agnihotreṣu huteṣu vidhipurvakam <br />
            kapotāṅgāruṇo dhūmo dṛśyate pavanoddhataḥ //
             <span class="ref">Ram_2,111.6</span></p>
         
         
         <p id="Ram_2,111.7">
            alpaparṇā hi taravo ghanībhūtāḥ samantataḥ <br />
            viprakṛṣṭe 'pi ye deśe na prakāśanti vai diśaḥ //
             <span class="ref">Ram_2,111.7</span></p>
         
         
         <p id="Ram_2,111.8">
            rajanīcarasattvāni pracaranti samantataḥ <br />
            tapovanamṛgā hy ete veditīrtheṣu śerate //
             <span class="ref">Ram_2,111.8</span></p>
         
         
         <p id="Ram_2,111.9">
            sampravṛttā niśā sīte nakṣatrasamalaṃkṛtā <br />
            jyotsnāprāvaraṇaś candro dṛśyate 'bhyudito 'mbare //
             <span class="ref">Ram_2,111.9</span></p>
         
         
         <p id="Ram_2,111.10">
            gamyatām anujānāmi rāmasyānucarī bhava <br />
            kathayantyā hi madhuraṃ tvayāhaṃ paritoṣitā //
             <span class="ref">Ram_2,111.10</span></p>
         
         
         <p id="Ram_2,111.11">
            alaṃkuru ca tāvat tvaṃ pratyakṣaṃ mama maithili <br />
            prītiṃ janaya me vatsa divyālaṃkāraśobhinī //
             <span class="ref">Ram_2,111.11</span></p>
         
         
         <p id="Ram_2,111.12">
            sā tadā samalaṃkṛtya sītā surasutopamā <br />
            praṇamya śirasā tasyai rāmaṃ tv abhimukhī yayau //
             <span class="ref">Ram_2,111.12</span></p>
         
         
         <p id="Ram_2,111.13">
            tathā tu bhūṣitāṃ sītāṃ dadarśa vadatāṃ varaḥ <br />
            rāghavaḥ prītidānena tapasvinyā jaharṣa ca //
             <span class="ref">Ram_2,111.13</span></p>
         
         
         <p id="Ram_2,111.14">
            nyavedayat tataḥ sarvaṃ sītā rāmāya maithilī <br />
            prītidānaṃ tapasvinyā vasanābharaṇasrajām //
             <span class="ref">Ram_2,111.14</span></p>
         
         
         <p id="Ram_2,111.15">
            prahṛṣṭas tv abhavad rāmo lakṣmaṇaś ca mahārathaḥ <br />
            maithilyāḥ satkriyāṃ dṛṣṭvā mānuṣeṣu sudurlabhām //
             <span class="ref">Ram_2,111.15</span></p>
         
         
         <p id="Ram_2,111.16">
            tatas tāṃ śarvarīṃ prītaḥ puṇyāṃ śaśinibhānanaḥ <br />
            arcitas tāpasaiḥ siddhair uvāsa raghunandanaḥ //
             <span class="ref">Ram_2,111.16</span></p>
         
         
         <p id="Ram_2,111.17">
            tasyāṃ rātryāṃ vyatītāyām abhiṣicya hutāgnikān <br />
            āpṛcchetāṃ naravyāghrau tāpasān vanagocarān //
             <span class="ref">Ram_2,111.17</span></p>
         
         
         <p id="Ram_2,111.18">
            tāv ūcus te vanacarās tāpasā dharmacāriṇaḥ <br />
            vanasya tasya saṃcāraṃ rākṣasaiḥ samabhiplutam //
             <span class="ref">Ram_2,111.18</span></p>
         
         
         <p id="Ram_2,111.19">
            eṣa panthā maharṣīṇāṃ phalāny āharatāṃ vane <br />
            anena tu vanaṃ durgaṃ gantuṃ rāghava te kṣamam //
             <span class="ref">Ram_2,111.19</span></p>
         
         
         <p id="Ram_2,111.20">
            itīva taiḥ prāñjalibhis tapasvibhir dvijaiḥ kṛtasvastyayanaḥ paraṃtapaḥ <br />
            vanaṃ sabhāryaḥ praviveśa rāghavaḥ salakṣmaṇaḥ sūrya ivābhramaṇḍalam //
             <span class="ref">Ram_2,111.20</span></p>
         
         
         <p id="Ram_3,1.1">
            praviśya tu mahāraṇyaṃ daṇḍakāraṇyam ātmavān <br />
            dadarśa rāmo durdharṣas tāpasāśramamaṇḍalam //
             <span class="ref">Ram_3,1.1</span></p>
         
         
         <p id="Ram_3,1.2">
            kuśacīraparikṣiptaṃ brāhmyā lakṣmyā samāvṛtam <br />
            yathā pradīptaṃ durdharṣaṃ gagane sūryamaṇḍalam //
             <span class="ref">Ram_3,1.2</span></p>
         
         
         <p id="Ram_3,1.3">
            śaraṇyaṃ sarvabhūtānāṃ susaṃmṛṣṭājiraṃ sadā <br />
            pūjitaṃ copanṛttaṃ ca nityam apsarasāṃ gaṇaiḥ //
             <span class="ref">Ram_3,1.3</span></p>
         
         
         <p id="Ram_3,1.4">
            viśālair agniśaraṇaiḥ srugbhāṇḍair ajinaiḥ kuśaiḥ <br />
            samidbhis toyakalaśaiḥ phalamūlaiś ca śobhitam //
             <span class="ref">Ram_3,1.4</span></p>
         
         
         <p id="Ram_3,1.5">
            āraṇyaiś ca mahāvṛkṣaiḥ puṇyaiḥ svāduphalair vṛtam <br />
            balihomārcitaṃ puṇyaṃ brahmaghoṣanināditam //
             <span class="ref">Ram_3,1.5</span></p>
         
         
         <p id="Ram_3,1.6">
            puṣpair vanyaiḥ parikṣiptaṃ padminyā ca sapadmayā <br />
            phalamūlāśanair dāntaiś cīrakṛṣṇājināmbaraiḥ //
             <span class="ref">Ram_3,1.6</span></p>
         
         
         <p id="Ram_3,1.7">
            sūryavaiśvānarābhaiś ca purāṇair munibhir vṛtam <br />
            puṇyaiś ca niyatāhāraiḥ śobhitaṃ paramarṣibhiḥ //
             <span class="ref">Ram_3,1.7</span></p>
         
         
         <p id="Ram_3,1.8">
            tad brahmabhavanaprakhyaṃ brahmaghoṣanināditam <br />
            brahmavidbhir mahābhāgair brāhmaṇair upaśobhitam //
             <span class="ref">Ram_3,1.8</span></p>
         
         
         <p id="Ram_3,1.9">
            tad dṛṣṭvā rāghavaḥ śrīmāṃs tāpasāśramamaṇḍalam <br />
            abhyagacchan mahātejā vijyaṃ kṛtvā mahad dhanuḥ //
             <span class="ref">Ram_3,1.9</span></p>
         
         
         <p id="Ram_3,1.10">
            divyajñānopapannās te rāmaṃ dṛṣṭvā maharṣayaḥ <br />
            abhyagacchaṃs tadā prītā vaidehīṃ ca yaśasvinīm //
             <span class="ref">Ram_3,1.10</span></p>
         
         
         <p id="Ram_3,1.11">
            te taṃ somam ivodyantaṃ dṛṣṭvā vai dharmacāriṇaḥ <br />
            maṅgalāni prayuñjānāḥ pratyagṛhṇan dṛḍhavratāḥ //
             <span class="ref">Ram_3,1.11</span></p>
         
         
         <p id="Ram_3,1.12">
            rūpasaṃhananaṃ lakṣmīṃ saukumāryaṃ suveṣatām <br />
            dadṛśur vismitākārā rāmasya vanavāsinaḥ //
             <span class="ref">Ram_3,1.12</span></p>
         
         
         <p id="Ram_3,1.13">
            vaidehīṃ lakṣmaṇaṃ rāmaṃ netrair animiṣair iva <br />
            āścaryabhūtān dadṛśuḥ sarve te vanacāriṇaḥ //
             <span class="ref">Ram_3,1.13</span></p>
         
         
         <p id="Ram_3,1.14">
            atrainaṃ hi mahābhāgāḥ sarvabhūtahite ratāḥ <br />
            atithiṃ parṇaśālāyāṃ rāghavaṃ saṃnyaveśayan //
             <span class="ref">Ram_3,1.14</span></p>
         
         
         <p id="Ram_3,1.15">
            tato rāmasya satkṛtya vidhinā pāvakopamāḥ <br />
            ājahrus te mahābhāgāḥ salilaṃ dharmacāriṇaḥ //
             <span class="ref">Ram_3,1.15</span></p>
         
         
         <p id="Ram_3,1.16">
            mūlaṃ puṣpaṃ phalaṃ vanyam āśramaṃ ca mahātmanaḥ <br />
            nivedayitvā dharmajñās tataḥ prāñjalayo 'bruvan //
             <span class="ref">Ram_3,1.16</span></p>
         
         
         <p id="Ram_3,1.17">
            dharmapālo janasyāsya śaraṇyaś ca mahāyaśāḥ <br />
            pūjanīyaś ca mānyaś ca rājā daṇḍadharo guruḥ //
             <span class="ref">Ram_3,1.17</span></p>
         
         
         <p id="Ram_3,1.18">
            indrasyeva caturbhāgaḥ prajā rakṣati rāghava <br />
            rājā tasmād varān bhogān bhuṅkte lokanamaskṛtaḥ //
             <span class="ref">Ram_3,1.18</span></p>
         
         
         <p id="Ram_3,1.19">
            te vayaṃ bhavatā rakṣyā bhavadviṣayavāsinaḥ <br />
            nagarastho vanastho vā tvaṃ no rājā janeśvaraḥ //
             <span class="ref">Ram_3,1.19</span></p>
         
         
         <p id="Ram_3,1.20">
            nyastadaṇḍā vayaṃ rājañ jitakrodhā jitendriyāḥ <br />
            rakṣitavyās tvayā śaśvad garbhabhūtās tapodhanāḥ //
             <span class="ref">Ram_3,1.20</span></p>
         
         
         <p id="Ram_3,1.21">
            evam uktvā phalair mūlaiḥ puṣpair vanyaiś ca rāghavam <br />
            anyaiś ca vividhāhāraiḥ salakṣmaṇam apūjayan //
             <span class="ref">Ram_3,1.21</span></p>
         
         
         <p id="Ram_3,1.22">
            tathānye tāpasāḥ siddhā rāmaṃ vaiśvānaropamāḥ <br />
            nyāyavṛttā yathānyāyaṃ tarpayāmāsur īśvaram //
             <span class="ref">Ram_3,1.22</span></p>
         
         
         <p id="Ram_3,2.1">
            kṛtātithyo 'tha rāmas tu sūryasyodayanaṃ prati <br />
            āmantrya sa munīn sarvān vanam evānvagāhata //
             <span class="ref">Ram_3,2.1</span></p>
         
         
         <p id="Ram_3,2.2">
            nānāmṛgagaṇākīrṇaṃ śārdūlavṛkasevitam <br />
            dhvastavṛkṣalatāgulmaṃ durdarśasalilāśayam //
             <span class="ref">Ram_3,2.2</span></p>
         
         
         <p id="Ram_3,2.3">
            niṣkūjanānāśakuni jhillikāgaṇanāditam <br />
            lakṣmaṇānugato rāmo vanamadhyaṃ dadarśa ha //
             <span class="ref">Ram_3,2.3</span></p>
         
         
         <p id="Ram_3,2.4">
            vanamadhye tu kākutsthas tasmin ghoramṛgāyute <br />
            dadarśa giriśṛṅgābhaṃ puruṣādaṃ mahāsvanam //
             <span class="ref">Ram_3,2.4</span></p>
         
         
         <p id="Ram_3,2.5">
            gabhīrākṣaṃ mahāvaktraṃ vikaṭaṃ viṣamodaram <br />
            bībhatsaṃ viṣamaṃ dīrghaṃ vikṛtaṃ ghoradarśanam //
             <span class="ref">Ram_3,2.5</span></p>
         
         
         <p id="Ram_3,2.6">
            vasānaṃ carma vaiyāghraṃ vasārdraṃ rudhirokṣitam <br />
            trāsanaṃ sarvabhūtānāṃ vyāditāsyam ivāntakam //
             <span class="ref">Ram_3,2.6</span></p>
         
         
         <p id="Ram_3,2.7">
            trīn siṃhāṃś caturo vyāghrān dvau vṛkau pṛṣatān daśa <br />
            saviṣāṇaṃ vasādigdhaṃ gajasya ca śiro mahat //
             <span class="ref">Ram_3,2.7</span></p>
         
         
         <p id="Ram_3,2.8">
            avasajyāyase śūle vinadantaṃ mahāsvanam <br />
            sa rāmaṃ lakṣmaṇaṃ caiva sītāṃ dṛṣṭvā ca maithilīm //
             <span class="ref">Ram_3,2.8</span></p>
         
         
         <p id="Ram_3,2.9">
            abhyadhāvat susaṃkruddhaḥ prajāḥ kāla ivāntakaḥ <br />
            sa kṛtvā bhairavaṃ nādaṃ cālayann iva medinīm //
             <span class="ref">Ram_3,2.9</span></p>
         
         
         <p id="Ram_3,2.10">
            aṅgenādāya vaidehīm apakramya tato 'bravīt <br />
            yuvāṃ jaṭācīradharau sabhāryau kṣīṇajīvitau //
             <span class="ref">Ram_3,2.10</span></p>
         
         
         <p id="Ram_3,2.11">
            praviṣṭau daṇḍakāraṇyaṃ śaracāpāsidhāriṇau <br />
            kathaṃ tāpasayor vāṃ ca vāsaḥ pramadayā saha //
             <span class="ref">Ram_3,2.11</span></p>
         
         
         <p id="Ram_3,2.12">
            adharmacāriṇau pāpau kau yuvāṃ munidūṣakau <br />
            ahaṃ vanam idaṃ durgaṃ virādho nāma rākṣasaḥ //
             <span class="ref">Ram_3,2.12</span></p>
         
         
         <p id="Ram_3,2.13">
            carāmi sāyudho nityam ṛṣimāṃsāni bhakṣayan <br />
            iyaṃ nārī varārohā mama bhāryā bhaviṣyati <br />
            yuvayoḥ pāpayoś cāhaṃ pāsyāmi rudhiraṃ mṛdhe //
             <span class="ref">Ram_3,2.13</span></p>
         
         
         <p id="Ram_3,2.14">
            tasyaivaṃ bruvato dhṛṣṭaṃ virādhasya durātmanaḥ <br />
            śrutvā sagarvitaṃ vākyaṃ saṃbhrāntā janakātmajā <br />
            sītā prāvepatodvegāt pravāte kadalī yathā //
             <span class="ref">Ram_3,2.14</span></p>
         
         
         <p id="Ram_3,2.15">
            tāṃ dṛṣṭvā rāghavaḥ sītāṃ virādhāṅkagatāṃ śubhām <br />
            abravīl lakṣmaṇaṃ vākyaṃ mukhena pariśuṣyatā //
             <span class="ref">Ram_3,2.15</span></p>
         
         
         <p id="Ram_3,2.16">
            paśya saumya narendrasya janakasyātmasambhavām <br />
            mama bhāryāṃ śubhācārāṃ virādhāṅke praveśitām <br />
            atyantasukhasaṃvṛddhāṃ rājaputrīṃ yaśasvinīm //
             <span class="ref">Ram_3,2.16</span></p>
         
         
         <p id="Ram_3,2.17">
            yad abhipretam asmāsu priyaṃ varavṛtaṃ ca yat <br />
            kaikeyyās tu susaṃvṛttaṃ kṣipram adyaiva lakṣmaṇa //
             <span class="ref">Ram_3,2.17</span></p>
         
         
         <p id="Ram_3,2.18">
            yā na tuṣyati rājyena putrārthe dīrghadarśinī <br />
            yayāhaṃ sarvabhūtānāṃ hitaḥ prasthāpito vanam <br />
            adyedānīṃ sakāmā sā yā mātā mama madhyamā //
             <span class="ref">Ram_3,2.18</span></p>
         
         
         <p id="Ram_3,2.19">
            parasparśāt tu vaidehyā na duḥkhataram asti me <br />
            pitur vināśāt saumitre svarājyaharaṇāt tathā //
             <span class="ref">Ram_3,2.19</span></p>
         
         
         <p id="Ram_3,2.20">
            iti bruvati kākutsthe bāṣpaśokapariplute <br />
            abravīl lakṣmaṇaḥ kruddho ruddho nāga iva śvasan //
             <span class="ref">Ram_3,2.20</span></p>
         
         
         <p id="Ram_3,2.21">
            anātha iva bhūtānāṃ nāthas tvaṃ vāsavopamaḥ <br />
            mayā preṣyeṇa kākutstha kimarthaṃ paritapyase //
             <span class="ref">Ram_3,2.21</span></p>
         
         
         <p id="Ram_3,2.22">
            śareṇa nihatasyādya mayā kruddhena rakṣasaḥ <br />
            virādhasya gatāsor hi mahī pāsyati śoṇitam //
             <span class="ref">Ram_3,2.22</span></p>
         
         
         <p id="Ram_3,2.23">
            rājyakāme mama krodho bharate yo babhūva ha <br />
            taṃ virādhe vimokṣyāmi vajrī vajram ivācale //
             <span class="ref">Ram_3,2.23</span></p>
         
         
         <p id="Ram_3,2.24">
            mama bhujabalavegavegitaḥ patatu śaro 'sya mahān mahorasi <br />
            vyapanayatu tanoś ca jīvitaṃ patatu tataś ca mahīṃ vighūrṇitaḥ //
             <span class="ref">Ram_3,2.24</span></p>
         
         
         <p id="Ram_3,3.1">
            athovāca punar vākyaṃ virādhaḥ pūrayan vanam <br />
            ātmānaṃ pṛcchate brūtaṃ kau yuvāṃ kva gamiṣyathaḥ //
             <span class="ref">Ram_3,3.1</span></p>
         
         
         <p id="Ram_3,3.2">
            tam uvāca tato rāmo rākṣasaṃ jvalitānanam <br />
            pṛcchantaṃ sumahātejā ikṣvākukulam ātmanaḥ //
             <span class="ref">Ram_3,3.2</span></p>
         
         
         <p id="Ram_3,3.3">
            kṣatriyau vṛttasampannau viddhi nau vanagocarau <br />
            tvāṃ tu veditum icchāvaḥ kas tvaṃ carasi daṇḍakān //
             <span class="ref">Ram_3,3.3</span></p>
         
         
         <p id="Ram_3,3.4">
            tam uvāca virādhas tu rāmaṃ satyaparākramam <br />
            hanta vakṣyāmi te rājan nibodha mama rāghava //
             <span class="ref">Ram_3,3.4</span></p>
         
         
         <p id="Ram_3,3.5">
            putraḥ kila jayasyāhaṃ mātā mama śatahradā <br />
            virādha iti mām āhuḥ pṛthivyāṃ sarvarākṣasāḥ //
             <span class="ref">Ram_3,3.5</span></p>
         
         
         <p id="Ram_3,3.6">
            tapasā cāpi me prāptā brahmaṇo hi prasādajā <br />
            śastreṇāvadhyatā loke 'cchedyābhedyatvam eva ca //
             <span class="ref">Ram_3,3.6</span></p>
         
         
         <p id="Ram_3,3.7">
            utsṛjya pramadām enām anapekṣau yathāgatam <br />
            tvaramāṇau pālayethāṃ na vāṃ jīvitam ādade //
             <span class="ref">Ram_3,3.7</span></p>
         
         
         <p id="Ram_3,3.8">
            taṃ rāmaḥ pratyuvācedaṃ kopasaṃraktalocanaḥ <br />
            rākṣasaṃ vikṛtākāraṃ virādhaṃ pāpacetasam //
             <span class="ref">Ram_3,3.8</span></p>
         
         
         <p id="Ram_3,3.9">
            kṣudra dhik tvāṃ tu hīnārthaṃ mṛtyum anveṣase dhruvam <br />
            raṇe samprāpsyase tiṣṭha na me jīvan gamiṣyasi //
             <span class="ref">Ram_3,3.9</span></p>
         
         
         <p id="Ram_3,3.10">
            tataḥ sajyaṃ dhanuḥ kṛtvā rāmaḥ suniśitāñ śarān <br />
            suśīghram abhisaṃdhāya rākṣasaṃ nijaghāna ha //
             <span class="ref">Ram_3,3.10</span></p>
         
         
         <p id="Ram_3,3.11">
            dhanuṣā jyāguṇavatā saptabāṇān mumoca ha <br />
            rukmapuṅkhān mahāvegān suparṇānilatulyagān //
             <span class="ref">Ram_3,3.11</span></p>
         
         
         <p id="Ram_3,3.12">
            te śarīraṃ virādhasya bhittvā barhiṇavāsasaḥ <br />
            nipetuḥ śoṇitādigdhā dharaṇyāṃ pāvakopamāḥ //
             <span class="ref">Ram_3,3.12</span></p>
         
         
         <p id="Ram_3,3.13">
            sa vinadya mahānādaṃ śūlaṃ śakradhvajopamam <br />
            pragṛhyāśobhata tadā vyāttānana ivāntakaḥ //
             <span class="ref">Ram_3,3.13</span></p>
         
         
         <p id="Ram_3,3.14">
            tac chūlaṃ vajrasaṃkāśaṃ gagane jvalanopamam <br />
            dvābhyāṃ śarābhyāṃ cicheda rāmaḥ śastrabhṛtāṃ varaḥ //
             <span class="ref">Ram_3,3.14</span></p>
         
         
         <p id="Ram_3,3.15">
            tasya raudrasya saumitrir bāhuṃ savyaṃ babhañja ha <br />
            rāmas tu dakṣiṇaṃ bāhuṃ tarasā tasya rakṣasaḥ //
             <span class="ref">Ram_3,3.15</span></p>
         
         
         <p id="Ram_3,3.16">
            sa bhagnabāhuḥ saṃvigno nipapātāśu rākṣasaḥ <br />
            dharaṇyāṃ meghasaṃkāśo vajrabhinna ivācalaḥ <br />
            idaṃ provāca kākutsthaṃ virādhaḥ puruṣarṣabham //
             <span class="ref">Ram_3,3.16</span></p>
         
         
         <p id="Ram_3,3.17">
            kausalyā suprajās tāta rāmas tvaṃ vidito mayā <br />
            vaidehī ca mahābhāgā lakṣmaṇaś ca mahāyaśāḥ //
             <span class="ref">Ram_3,3.17</span></p>
         
         
         <p id="Ram_3,3.18">
            abhiśāpād ahaṃ ghorāṃ praviṣṭo rākṣasīṃ tanum <br />
            tumburur nāma gandharvaḥ śapto vaiśravaṇena hi //
             <span class="ref">Ram_3,3.18</span></p>
         
         
         <p id="Ram_3,3.19">
            prasādyamānaś ca mayā so 'bravīn māṃ mahāyaśāḥ <br />
            yadā dāśarathī rāmas tvāṃ vadhiṣyati saṃyuge //
             <span class="ref">Ram_3,3.19</span></p>
         
         
         <p id="Ram_3,3.20">
            tadā prakṛtim āpanno bhavān svargaṃ gamiṣyati <br />
            iti vaiśravaṇo rājā rambhāsaktam uvāca ha //
             <span class="ref">Ram_3,3.20</span></p>
         
         
         <p id="Ram_3,3.21">
            anupasthīyamāno māṃ saṃkruddho vyājahāra ha <br />
            tava prasādān mukto 'ham abhiśāpāt sudāruṇāt <br />
            bhavanaṃ svaṃ gamiṣyāmi svasti vo 'stu paraṃtapa //
             <span class="ref">Ram_3,3.21</span></p>
         
         
         <p id="Ram_3,3.22">
            ito vasati dharmātmā śarabhaṅgaḥ pratāpavān <br />
            adhyardhayojane tāta maharṣiḥ sūryasaṃnibhaḥ //
             <span class="ref">Ram_3,3.22</span></p>
         
         
         <p id="Ram_3,3.23">
            taṃ kṣipram abhigaccha tvaṃ sa te śreyo vidhāsyati <br />
            avaṭe cāpi māṃ rāma nikṣipya kuśalī vraja //
             <span class="ref">Ram_3,3.23</span></p>
         
         
         <p id="Ram_3,3.24">
            rakṣasāṃ gatasattvānām eṣa dharmaḥ sanātanaḥ <br />
            avaṭe ye nidhīyante teṣāṃ lokāḥ sanātanāḥ //
             <span class="ref">Ram_3,3.24</span></p>
         
         
         <p id="Ram_3,3.25">
            evam uktvā tu kākutsthaṃ virādhaḥ śarapīḍitaḥ <br />
            babhūva svargasamprāpto nyastadeho mahābalaḥ //
             <span class="ref">Ram_3,3.25</span></p>
         
         
         <p id="Ram_3,3.26">
            taṃ muktakaṇṭham utkṣipya śaṅkukarṇaṃ mahāsvanam <br />
            virādhaṃ prākṣipac chvabhre nadantaṃ bhairavasvanam //
             <span class="ref">Ram_3,3.26</span></p>
         
         
         <p id="Ram_3,3.27">
            tatas tu tau kāñcanacitrakārmukau nihatya rakṣaḥ parigṛhya maithilīm <br />
            vijahratus tau muditau mahāvane divi sthitau candradivākarāv iva //
             <span class="ref">Ram_3,3.27</span></p>
         
         
         <p id="Ram_3,4.1">
            hatvā tu taṃ bhīmabalaṃ virādhaṃ rākṣasaṃ vane <br />
            tataḥ sītāṃ pariṣvajya samāśvāsya ca vīryavān <br />
            abravīl lakṣmaṇaṃ rāmo bhrātaraṃ dīptatejasam //
             <span class="ref">Ram_3,4.1</span></p>
         
         
         <p id="Ram_3,4.2">
            kaṣṭaṃ vanam idaṃ durgaṃ na ca smo vanagocarāḥ <br />
            abhigacchāmahe śīghraṃ śarabhaṅgaṃ tapodhanam //
             <span class="ref">Ram_3,4.2</span></p>
         
         
         <p id="Ram_3,4.3">
            āśramaṃ śarabhaṅgasya rāghavo 'bhijagāma ha //
             <span class="ref">Ram_3,4.3</span></p>
         
         
         <p id="Ram_3,4.4">
            tasya devaprabhāvasya tapasā bhāvitātmanaḥ <br />
            samīpe śarabhaṅgasya dadarśa mahad adbhutam //
             <span class="ref">Ram_3,4.4</span></p>
         
         
         <p id="Ram_3,4.5">
            vibhrājamānaṃ vapuṣā sūryavaiśvānaropamam <br />
            asaṃspṛśantaṃ vasudhāṃ dadarśa vibudheśvaram //
             <span class="ref">Ram_3,4.5</span></p>
         
         
         <p id="Ram_3,4.6">
            suprabhābharaṇaṃ devaṃ virajo'mbaradhāriṇam <br />
            tadvidhair eva bahubhiḥ pūjyamānaṃ mahātmabhiḥ //
             <span class="ref">Ram_3,4.6</span></p>
         
         
         <p id="Ram_3,4.7">
            haribhir vājibhir yuktam antarikṣagataṃ ratham <br />
            dadarśādūratas tasya taruṇādityasaṃnibham //
             <span class="ref">Ram_3,4.7</span></p>
         
         
         <p id="Ram_3,4.8">
            pāṇḍurābhraghanaprakhyaṃ candramaṇḍalasaṃnibham <br />
            apaśyad vimalaṃ chattraṃ citramālyopaśobhitam //
             <span class="ref">Ram_3,4.8</span></p>
         
         
         <p id="Ram_3,4.9">
            cāmaravyajane cāgrye rukmadaṇḍe mahādhane <br />
            gṛhīte vananārībhyāṃ dhūyamāne ca mūrdhani //
             <span class="ref">Ram_3,4.9</span></p>
         
         
         <p id="Ram_3,4.10">
            gandharvāmarasiddhāś ca bahavaḥ paramarṣayaḥ <br />
            antarikṣagataṃ devaṃ vāgbhir agryābhir īḍire //
             <span class="ref">Ram_3,4.10</span></p>
         
         
         <p id="Ram_3,4.11">
            dṛṣṭvā śatakratuṃ tatra rāmo lakṣmaṇam abravīt <br />
            ye hayāḥ puruhūtasya purā śakrasya naḥ śrutāḥ <br />
            antarikṣagatā divyās ta ime harayo dhruvam //
             <span class="ref">Ram_3,4.11</span></p>
         
         
         <p id="Ram_3,4.12">
            ime ca puruṣavyāghra ye tiṣṭhanty abhito ratham <br />
            śataṃ śataṃ kuṇḍalino yuvānaḥ khaḍgapāṇayaḥ //
             <span class="ref">Ram_3,4.12</span></p>
         
         
         <p id="Ram_3,4.13">
            urodeśeṣu sarveṣāṃ hārā jvalanasaṃnibhāḥ <br />
            rūpaṃ bibhrati saumitre pañcaviṃśativārṣikam //
             <span class="ref">Ram_3,4.13</span></p>
         
         
         <p id="Ram_3,4.14">
            etaddhi kila devānāṃ vayo bhavati nityadā <br />
            yatheme puruṣavyāghrā dṛśyante priyadarśanāḥ //
             <span class="ref">Ram_3,4.14</span></p>
         
         
         <p id="Ram_3,4.15">
            ihaiva saha vaidehyā muhūrtaṃ tiṣṭha lakṣmaṇa <br />
            yāvaj janāmy ahaṃ vyaktaṃ ka eṣa dyutimān rathe //
             <span class="ref">Ram_3,4.15</span></p>
         
         
         <p id="Ram_3,4.16">
            tam evam uktvā saumitrim ihaiva sthīyatām iti <br />
            abhicakrāma kākutsthaḥ śarabhaṅgāśramaṃ prati //
             <span class="ref">Ram_3,4.16</span></p>
         
         
         <p id="Ram_3,4.17">
            tataḥ samabhigacchantaṃ prekṣya rāmaṃ śacīpatiḥ <br />
            śarabhaṅgam anujñāpya vibudhān idam abravīt //
             <span class="ref">Ram_3,4.17</span></p>
         
         
         <p id="Ram_3,4.18">
            ihopayāty asau rāmo yāvan māṃ nābhibhāṣate <br />
            niṣṭhāṃ nayata tāvat tu tato māṃ draṣṭum arhati //
             <span class="ref">Ram_3,4.18</span></p>
         
         
         <p id="Ram_3,4.19">
            jitavantaṃ kṛtārthaṃ ca draṣṭāham acirād imam <br />
            karma hy anena kartavyaṃ mahad anyaiḥ suduṣkaram //
             <span class="ref">Ram_3,4.19</span></p>
         
         
         <p id="Ram_3,4.20">
            iti vajrī tam āmantrya mānayitvā ca tāpasam <br />
            rathena hariyuktena yayau divam ariṃdamaḥ //
             <span class="ref">Ram_3,4.20</span></p>
         
         
         <p id="Ram_3,4.21">
            prayāte tu sahasrākṣe rāghavaḥ saparicchadaḥ <br />
            agnihotram upāsīnaṃ śarabhaṅgam upāgamat //
             <span class="ref">Ram_3,4.21</span></p>
         
         
         <p id="Ram_3,4.22">
            tasya pādau ca saṃgṛhya rāmaḥ sītā ca lakṣmaṇaḥ <br />
            niṣedus tadanujñātā labdhavāsā nimantritāḥ //
             <span class="ref">Ram_3,4.22</span></p>
         
         
         <p id="Ram_3,4.23">
            tataḥ śakropayānaṃ tu paryapṛcchat sa rāghavaḥ <br />
            śarabhaṅgaś ca tat sarvaṃ rāghavāya nyavedayat //
             <span class="ref">Ram_3,4.23</span></p>
         
         
         <p id="Ram_3,4.24">
            mām eṣa varado rāma brahmalokaṃ ninīṣati <br />
            jitam ugreṇa tapasā duṣprāpam akṛtātmabhiḥ //
             <span class="ref">Ram_3,4.24</span></p>
         
         
         <p id="Ram_3,4.25">
            ahaṃ jñātvā naravyāghra vartamānam adūrataḥ <br />
            brahmalokaṃ na gacchāmi tvām adṛṣṭvā priyātithim //
             <span class="ref">Ram_3,4.25</span></p>
         
         
         <p id="Ram_3,4.26">
            samāgamya gamiṣyāmi tridivaṃ devasevitam <br />
            akṣayā naraśārdūla jitā lokā mayā śubhāḥ <br />
            brāhmyāś ca nākapṛṣṭhyāś ca pratigṛhṇīṣva māmakān //
             <span class="ref">Ram_3,4.26</span></p>
         
         
         <p id="Ram_3,4.27">
            evam ukto naravyāghraḥ sarvaśāstraviśāradaḥ <br />
            ṛṣiṇā śarabhaṅgena rāghavo vākyam abravīt //
             <span class="ref">Ram_3,4.27</span></p>
         
         
         <p id="Ram_3,4.28">
            aham evāhariṣyāmi sarvāṃl lokān mahāmune <br />
            āvāsaṃ tv aham icchāmi pradiṣṭam iha kānane //
             <span class="ref">Ram_3,4.28</span></p>
         
         
         <p id="Ram_3,4.29">
            rāghaveṇaivam uktas tu śakratulyabalena vai <br />
            śarabhaṅgo mahāprājñaḥ punar evābravīd vacaḥ //
             <span class="ref">Ram_3,4.29</span></p>
         
         
         <p id="Ram_3,4.30">
            sutīkṣṇam abhigaccha tvaṃ śucau deśe tapasvinam <br />
            ramaṇīye vanoddeśe sa te vāsaṃ vidhāsyati //
             <span class="ref">Ram_3,4.30</span></p>
         
         
         <p id="Ram_3,4.31">
            eṣa panthā naravyāghra muhūrtaṃ paśya tāta mām <br />
            yāvaj jahāmi gātrāṇi jīrṇāṃ tvacam ivoragaḥ //
             <span class="ref">Ram_3,4.31</span></p>
         
         
         <p id="Ram_3,4.32">
            tato 'gniṃ sa samādhāya hutvā cājyena mantravit <br />
            śarabhaṅgo mahātejāḥ praviveśa hutāśanam //
             <span class="ref">Ram_3,4.32</span></p>
         
         
         <p id="Ram_3,4.33">
            tasya romāṇi keśāṃś ca dadāhāgnir mahātmanaḥ <br />
            jīrṇāṃ tvacaṃ tathāsthīni yac ca māṃsaṃ ca śoṇitam //
             <span class="ref">Ram_3,4.33</span></p>
         
         
         <p id="Ram_3,4.34">
            sa ca pāvakasaṃkāśaḥ kumāraḥ samapadyata <br />
            utthāyāgnicayāt tasmāc charabhaṅgo vyarocata //
             <span class="ref">Ram_3,4.34</span></p>
         
         
         <p id="Ram_3,4.35">
            sa lokān āhitāgnīnām ṛṣīṇāṃ ca mahātmanām <br />
            devānāṃ ca vyatikramya brahmalokaṃ vyarohata //
             <span class="ref">Ram_3,4.35</span></p>
         
         
         <p id="Ram_3,4.36">
            sa puṇyakarmā bhuvane dvijarṣabhaḥ pitāmahaṃ sānucaraṃ dadarśa ha <br />
            pitāmahaś cāpi samīkṣya taṃ dvijaṃ nananda susvāgatam ity uvāca ha //
             <span class="ref">Ram_3,4.36</span></p>
         
         
         <p id="Ram_3,5.1">
            śarabhaṅge divaṃ prāpte munisaṃghāḥ samāgatāḥ <br />
            abhyagacchanta kākutsthaṃ rāmaṃ jvalitatejasam //
             <span class="ref">Ram_3,5.1</span></p>
         
         
         <p id="Ram_3,5.2">
            vaikhānasā vālakhilyāḥ samprakṣālā marīcipāḥ <br />
            aśmakuṭṭāś ca bahavaḥ pattrāhārāś ca tāpasāḥ //
             <span class="ref">Ram_3,5.2</span></p>
         
         
         <p id="Ram_3,5.3">
            dantolūkhalinaś caiva tathaivonmajjakāḥ pare <br />
            munayaḥ salilāhārā vāyubhakṣās tathāpare //
             <span class="ref">Ram_3,5.3</span></p>
         
         
         <p id="Ram_3,5.4">
            ākāśanilayāś caiva tathā sthaṇḍilaśāyinaḥ <br />
            tathordhvavāsino dāntās tathārdrapaṭavāsasaḥ //
             <span class="ref">Ram_3,5.4</span></p>
         
         
         <p id="Ram_3,5.5">
            sajapāś ca taponityās tathā pañcatapo'nvitāḥ <br />
            sarve brāhmyā śriyā juṣṭā dṛḍhayogasamāhitāḥ <br />
            śarabhaṅgāśrame rāmam abhijagmuś ca tāpasāḥ //
             <span class="ref">Ram_3,5.5</span></p>
         
         
         <p id="Ram_3,5.6">
            abhigamya ca dharmajñā rāmaṃ dharmabhṛtāṃ varam <br />
            ūcuḥ paramadharmajñam ṛṣisaṃghāḥ samāhitāḥ //
             <span class="ref">Ram_3,5.6</span></p>
         
         
         <p id="Ram_3,5.7">
            tvam ikṣvākukulasyāsya pṛthivyāś ca mahārathaḥ <br />
            pradhānaś cāsi nāthaś ca devānāṃ maghavān iva //
             <span class="ref">Ram_3,5.7</span></p>
         
         
         <p id="Ram_3,5.8">
            viśrutas triṣu lokeṣu yaśasā vikrameṇa ca <br />
            pitṛvratatvaṃ satyaṃ ca tvayi dharmaś ca puṣkalaḥ //
             <span class="ref">Ram_3,5.8</span></p>
         
         
         <p id="Ram_3,5.9">
            tvām āsādya mahātmānaṃ dharmajñaṃ dharmavatsalam <br />
            arthitvān nātha vakṣyāmas tac ca naḥ kṣantum arhasi //
             <span class="ref">Ram_3,5.9</span></p>
         
         
         <p id="Ram_3,5.10">
            adharmas tu mahāṃs tāta bhavet tasya mahīpateḥ <br />
            yo hared baliṣaḍbhāgaṃ na ca rakṣati putravat //
             <span class="ref">Ram_3,5.10</span></p>
         
         
         <p id="Ram_3,5.11">
            yuñjānaḥ svān iva prāṇān prāṇair iṣṭān sutān iva <br />
            nityayuktaḥ sadā rakṣan sarvān viṣayavāsinaḥ //
             <span class="ref">Ram_3,5.11</span></p>
         
         
         <p id="Ram_3,5.12">
            prāpnoti śāśvatīṃ rāma kīrtiṃ sa bahuvārṣikīm <br />
            brahmaṇaḥ sthānam āsādya tatra cāpi mahīyate //
             <span class="ref">Ram_3,5.12</span></p>
         
         
         <p id="Ram_3,5.13">
            yat karoti paraṃ dharmaṃ munir mūlaphalāśanaḥ <br />
            tatra rājñaś caturbhāgaḥ prajā dharmeṇa rakṣataḥ //
             <span class="ref">Ram_3,5.13</span></p>
         
         
         <p id="Ram_3,5.14">
            so 'yaṃ brāhmaṇabhūyiṣṭho vānaprasthagaṇo mahān <br />
            tvan nātho 'nāthavad rāma rākṣasair vadhyate bhṛśam //
             <span class="ref">Ram_3,5.14</span></p>
         
         
         <p id="Ram_3,5.15">
            ehi paśya śarīrāṇi munīnāṃ bhāvitātmanām <br />
            hatānāṃ rākṣasair ghorair bahūnāṃ bahudhā vane //
             <span class="ref">Ram_3,5.15</span></p>
         
         
         <p id="Ram_3,5.16">
            pampānadīnivāsānām anumandākinīm api <br />
            citrakūṭālayānāṃ ca kriyate kadanaṃ mahat //
             <span class="ref">Ram_3,5.16</span></p>
         
         
         <p id="Ram_3,5.17">
            evaṃ vayaṃ na mṛṣyāmo viprakāraṃ tapasvinām <br />
            kriyamāṇaṃ vane ghoraṃ rakṣobhir bhīmakarmabhiḥ //
             <span class="ref">Ram_3,5.17</span></p>
         
         
         <p id="Ram_3,5.18">
            tatas tvāṃ śaraṇārthaṃ ca śaraṇyaṃ samupasthitāḥ <br />
            paripālaya no rāma vadhyamānān niśācaraiḥ //
             <span class="ref">Ram_3,5.18</span></p>
         
         
         <p id="Ram_3,5.19">
            etac chrutvā tu kākutsthas tāpasānāṃ tapasvinām <br />
            idaṃ provāca dharmātmā sarvān eva tapasvinaḥ <br />
            naivam arhatha māṃ vaktum ājñāpyo 'haṃ tapasvinām //
             <span class="ref">Ram_3,5.19</span></p>
         
         
         <p id="Ram_3,5.20">
            bhavatām arthasiddhyartham āgato 'haṃ yadṛcchayā <br />
            tasya me 'yaṃ vane vāso bhaviṣyati mahāphalaḥ <br />
            tapasvināṃ raṇe śatrūn hantum icchāmi rākṣasān //
             <span class="ref">Ram_3,5.20</span></p>
         
         
         <p id="Ram_3,5.21">
            dattvā varaṃ cāpi tapodhanānāṃ dharme dhṛtātmā saha lakṣmaṇena <br />
            tapodhanaiś cāpi sabhājyavṛttaḥ sutīkṣṇam evābhijagāma vīraḥ //
             <span class="ref">Ram_3,5.21</span></p>
         
         
         <p id="Ram_3,6.1">
            rāmas tu sahito bhrātrā sītayā ca paraṃtapaḥ <br />
            sutīkṣṇasyāśramapadaṃ jagāma saha tair dvijaiḥ //
             <span class="ref">Ram_3,6.1</span></p>
         
         
         <p id="Ram_3,6.2">
            sa gatvā dūram adhvānaṃ nadīs tīrtvā bahūdakāḥ <br />
            dadarśa vipulaṃ śailaṃ mahāmegham ivonnatam //
             <span class="ref">Ram_3,6.2</span></p>
         
         
         <p id="Ram_3,6.3">
            tatas tad ikṣvākuvarau satataṃ vividhair drumaiḥ <br />
            kānanaṃ tau viviśatuḥ sītayā saha rāghavau //
             <span class="ref">Ram_3,6.3</span></p>
         
         
         <p id="Ram_3,6.4">
            praviṣṭas tu vanaṃ ghoraṃ bahupuṣpaphaladrumam <br />
            dadarśāśramam ekānte cīramālāpariṣkṛtam //
             <span class="ref">Ram_3,6.4</span></p>
         
         
         <p id="Ram_3,6.5">
            tatra tāpasam āsīnaṃ malapaṅkajaṭādharam <br />
            rāmaḥ sutīkṣṇaṃ vidhivat tapovṛddham abhāṣata //
             <span class="ref">Ram_3,6.5</span></p>
         
         
         <p id="Ram_3,6.6">
            rāmo 'ham asmi bhagavan bhavantaṃ draṣṭum āgataḥ <br />
            tan mābhivada dharmajña maharṣe satyavikrama //
             <span class="ref">Ram_3,6.6</span></p>
         
         
         <p id="Ram_3,6.7">
            sa nirīkṣya tato vīraṃ rāmaṃ dharmabhṛtāṃ varam <br />
            samāśliṣya ca bāhubhyām idaṃ vacanam abravīt //
             <span class="ref">Ram_3,6.7</span></p>
         
         
         <p id="Ram_3,6.8">
            svāgataṃ khalu te vīra rāma dharmabhṛtāṃ vara <br />
            āśramo 'yaṃ tvayākrāntaḥ sanātha iva sāmpratam //
             <span class="ref">Ram_3,6.8</span></p>
         
         
         <p id="Ram_3,6.9">
            pratīkṣamāṇas tvām eva nārohe 'haṃ mahāyaśaḥ <br />
            devalokam ito vīra dehaṃ tyaktvā mahītale //
             <span class="ref">Ram_3,6.9</span></p>
         
         
         <p id="Ram_3,6.10">
            citrakūṭam upādāya rājyabhraṣṭo 'si me śrutaḥ <br />
            ihopayātaḥ kākutstho devarājaḥ śatakratuḥ <br />
            sarvāṃl lokāñ jitān āha mama puṇyena karmaṇā //
             <span class="ref">Ram_3,6.10</span></p>
         
         
         <p id="Ram_3,6.11">
            teṣu devarṣijuṣṭeṣu jiteṣu tapasā mayā <br />
            matprasādāt sabhāryas tvaṃ viharasva salakṣmaṇaḥ //
             <span class="ref">Ram_3,6.11</span></p>
         
         
         <p id="Ram_3,6.12">
            tam ugratapasaṃ dīptaṃ maharṣiṃ satyavādinam <br />
            pratyuvācātmavān rāmo brahmāṇam iva vāsavaḥ //
             <span class="ref">Ram_3,6.12</span></p>
         
         
         <p id="Ram_3,6.13">
            aham evāhariṣyāmi svayaṃ lokān mahāmune <br />
            āvāsaṃ tv aham icchāmi pradiṣṭam iha kānane //
             <span class="ref">Ram_3,6.13</span></p>
         
         
         <p id="Ram_3,6.14">
            bhavān sarvatra kuśalaḥ sarvabhūtahite rataḥ <br />
            ākhyātaḥ śarabhaṅgena gautamena mahātmanā //
             <span class="ref">Ram_3,6.14</span></p>
         
         
         <p id="Ram_3,6.15">
            evam uktas tu rāmeṇa maharṣir lokaviśrutaḥ <br />
            abravīn madhuraṃ vākyaṃ harṣeṇa mahatāplutaḥ //
             <span class="ref">Ram_3,6.15</span></p>
         
         
         <p id="Ram_3,6.16">
            ayam evāśramo rāma guṇavān ramyatām iha <br />
            ṛṣisaṃghānucaritaḥ sadā mūlaphalair yutaḥ //
             <span class="ref">Ram_3,6.16</span></p>
         
         
         <p id="Ram_3,6.17">
            imam āśramam āgamya mṛgasaṃghā mahāyaśaḥ <br />
            aṭitvā pratigacchanti lobhayitvākutobhayāḥ //
             <span class="ref">Ram_3,6.17</span></p>
         
         
         <p id="Ram_3,6.18">
            tac chrutvā vacanaṃ tasya maharṣer lakṣmaṇāgrajaḥ <br />
            uvāca vacanaṃ dhīro vikṛṣya saśaraṃ dhanuḥ //
             <span class="ref">Ram_3,6.18</span></p>
         
         
         <p id="Ram_3,6.19">
            tān ahaṃ sumahābhāga mṛgasaṃghān samāgatān <br />
            hanyāṃ niśitadhāreṇa śareṇāśanivarcasā //
             <span class="ref">Ram_3,6.19</span></p>
         
         
         <p id="Ram_3,6.20">
            bhavāṃs tatrābhiṣajyeta kiṃ syāt kṛcchrataraṃ tataḥ <br />
            etasminn āśrame vāsaṃ ciraṃ tu na samarthaye //
             <span class="ref">Ram_3,6.20</span></p>
         
         
         <p id="Ram_3,6.21">
            tam evam uktvā varadaṃ rāmaḥ saṃdhyām upāgamat <br />
            anvāsya paścimāṃ saṃdhyāṃ tatra vāsam akalpayat //
             <span class="ref">Ram_3,6.21</span></p>
         
         
         <p id="Ram_3,6.22">
            tataḥ śubhaṃ tāpasabhojyam annaṃ svayaṃ sutīkṣṇaḥ puruṣarṣabhābhyām <br />
            tābhyāṃ susatkṛtya dadau mahātmā saṃdhyānivṛttau rajanīṃ samīkṣya //
             <span class="ref">Ram_3,6.22</span></p>
         
         
         <p id="Ram_3,7.1">
            rāmas tu sahasaumitriḥ sutīkṣṇenābhipūjitaḥ <br />
            pariṇāmya niśāṃ tatra prabhāte pratyabudhyata //
             <span class="ref">Ram_3,7.1</span></p>
         
         
         <p id="Ram_3,7.2">
            utthāya tu yathākālaṃ rāghavaḥ saha sītayā <br />
            upāspṛśat suśītena jalenotpalagandhinā //
             <span class="ref">Ram_3,7.2</span></p>
         
         
         <p id="Ram_3,7.3">
            atha te 'gniṃ surāṃś caiva vaidehī rāmalakṣmaṇau <br />
            kālyaṃ vidhivad abhyarcya tapasviśaraṇe vane //
             <span class="ref">Ram_3,7.3</span></p>
         
         
         <p id="Ram_3,7.4">
            udayantaṃ dinakaraṃ dṛṣṭvā vigatakalmaṣāḥ <br />
            sutīkṣṇam abhigamyedaṃ ślakṣṇaṃ vacanam abruvan //
             <span class="ref">Ram_3,7.4</span></p>
         
         
         <p id="Ram_3,7.5">
            sukhoṣitāḥ sma bhagavaṃs tvayā pūjyena pūjitāḥ <br />
            āpṛcchāmaḥ prayāsyāmo munayas tvarayanti naḥ //
             <span class="ref">Ram_3,7.5</span></p>
         
         
         <p id="Ram_3,7.6">
            tvarāmahe vayaṃ draṣṭuṃ kṛtsnam āśramamaṇḍalam <br />
            ṛṣīṇāṃ puṇyaśīlānāṃ daṇḍakāraṇyavāsinām //
             <span class="ref">Ram_3,7.6</span></p>
         
         
         <p id="Ram_3,7.7">
            abhyanujñātum icchāmaḥ sahaibhir munipuṃgavaiḥ <br />
            dharmanityais tapodāntair viśikhair iva pāvakaiḥ //
             <span class="ref">Ram_3,7.7</span></p>
         
         
         <p id="Ram_3,7.8">
            aviṣahyātapo yāvat sūryo nātivirājate <br />
            amārgeṇāgatāṃ lakṣmīṃ prāpyevānvayavarjitaḥ //
             <span class="ref">Ram_3,7.8</span></p>
         
         
         <p id="Ram_3,7.9">
            tāvad icchāmahe gantum ity uktvā caraṇau muneḥ <br />
            vavande sahasaumitriḥ sītayā saha rāghavaḥ //
             <span class="ref">Ram_3,7.9</span></p>
         
         
         <p id="Ram_3,7.10">
            tau saṃspṛśantau caraṇāv utthāpya munipuṃgavaḥ <br />
            gāḍham āliṅgya sasneham idaṃ vacanam abravīt //
             <span class="ref">Ram_3,7.10</span></p>
         
         
         <p id="Ram_3,7.11">
            ariṣṭaṃ gaccha panthānaṃ rāma saumitriṇā saha <br />
            sītayā cānayā sārdhaṃ chāyayevānuvṛttayā //
             <span class="ref">Ram_3,7.11</span></p>
         
         
         <p id="Ram_3,7.12">
            paśyāśramapadaṃ ramyaṃ daṇḍakāraṇyavāsinām <br />
            eṣāṃ tapasvināṃ vīra tapasā bhāvitātmanām //
             <span class="ref">Ram_3,7.12</span></p>
         
         
         <p id="Ram_3,7.13">
            suprājyaphalamūlāni puṣpitāni vanāni ca <br />
            praśāntamṛgayūthāni śāntapakṣigaṇāni ca //
             <span class="ref">Ram_3,7.13</span></p>
         
         
         <p id="Ram_3,7.14">
            phullapaṅkajaṣaṇḍāni prasannasalilāni ca <br />
            kāraṇḍavavikīrṇāni taṭākāni sarāṃsi ca //
             <span class="ref">Ram_3,7.14</span></p>
         
         
         <p id="Ram_3,7.15">
            drakṣyase dṛṣṭiramyāṇi giriprasravaṇāni ca <br />
            ramaṇīyāny araṇyāni mayūrābhirutāni ca //
             <span class="ref">Ram_3,7.15</span></p>
         
         
         <p id="Ram_3,7.16">
            gamyatāṃ vatsa saumitre bhavān api ca gacchatu <br />
            āgantavyaṃ ca te dṛṣṭvā punar evāśramaṃ mama //
             <span class="ref">Ram_3,7.16</span></p>
         
         
         <p id="Ram_3,7.17">
            evam uktas tathety uktvā kākutsthaḥ sahalakṣmaṇaḥ <br />
            pradakṣiṇaṃ muniṃ kṛtvā prasthātum upacakrame //
             <span class="ref">Ram_3,7.17</span></p>
         
         
         <p id="Ram_3,7.18">
            tataḥ śubhatare tūṇī dhanuṣī cāyatekṣaṇā <br />
            dadau sītā tayor bhrātroḥ khaḍgau ca vimalau tataḥ //
             <span class="ref">Ram_3,7.18</span></p>
         
         
         <p id="Ram_3,7.19">
            ābadhya ca śubhe tūṇī cāpau cādāya sasvanau <br />
            niṣkrāntāv āśramād gantum ubhau tau rāmalakṣmaṇau //
             <span class="ref">Ram_3,7.19</span></p>
         
         
         <p id="Ram_3,8.1">
            sutīkṣṇenābhyanujñātaṃ prasthitaṃ raghunandanam <br />
            vaidehī snigdhayā vācā bhartāram idam abravīt //
             <span class="ref">Ram_3,8.1</span></p>
         
         
         <p id="Ram_3,8.2">
            ayaṃ dharmaḥ susūkṣmeṇa vidhinā prāpyate mahān <br />
            nivṛttena ca śakyo 'yaṃ vyasanāt kāmajād iha //
             <span class="ref">Ram_3,8.2</span></p>
         
         
         <p id="Ram_3,8.3">
            trīṇy eva vyasanāny atra kāmajāni bhavanty uta <br />
            mithyāvākyaṃ paramakaṃ tasmād gurutarāv ubhau <br />
            paradārābhigamanaṃ vinā vairaṃ ca raudratā //
             <span class="ref">Ram_3,8.3</span></p>
         
         
         <p id="Ram_3,8.4">
            mithyāvākyaṃ na te bhūtaṃ na bhaviṣyati rāghava <br />
            kuto 'bhilaṣaṇaṃ strīṇāṃ pareṣāṃ dharmanāśanam //
             <span class="ref">Ram_3,8.4</span></p>
         
         
         <p id="Ram_3,8.5">
            tac ca sarvaṃ mahābāho śakyaṃ voḍhuṃ jitendriyaiḥ <br />
            tava vaśyendriyatvaṃ ca jānāmi śubhadarśana //
             <span class="ref">Ram_3,8.5</span></p>
         
         
         <p id="Ram_3,8.6">
            tṛtīyaṃ yad idaṃ raudraṃ paraprāṇābhihiṃsanam <br />
            nirvairaṃ kriyate mohāt tac ca te samupasthitam //
             <span class="ref">Ram_3,8.6</span></p>
         
         
         <p id="Ram_3,8.7">
            pratijñātas tvayā vīra daṇḍakāraṇyavāsinām <br />
            ṛṣīṇāṃ rakṣaṇārthāya vadhaḥ saṃyati rakṣasām //
             <span class="ref">Ram_3,8.7</span></p>
         
         
         <p id="Ram_3,8.8">
            etannimittaṃ ca vanaṃ daṇḍakā iti viśrutam <br />
            prasthitas tvaṃ saha bhrātrā dhṛtabāṇaśarāsanaḥ //
             <span class="ref">Ram_3,8.8</span></p>
         
         
         <p id="Ram_3,8.9">
            tatas tvāṃ prasthitaṃ dṛṣṭvā mama cintākulaṃ manaḥ <br />
            tvadvṛttaṃ cintayantyā vai bhaven niḥśreyasaṃ hitam //
             <span class="ref">Ram_3,8.9</span></p>
         
         
         <p id="Ram_3,8.10">
            na hi me rocate vīra gamanaṃ daṇḍakān prati <br />
            kāraṇaṃ tatra vakṣyāmi vadantyāḥ śrūyatāṃ mama //
             <span class="ref">Ram_3,8.10</span></p>
         
         
         <p id="Ram_3,8.11">
            tvaṃ hi bāṇadhanuṣpāṇir bhrātrā saha vanaṃ gataḥ <br />
            dṛṣṭvā vanacarān sarvān kaccit kuryāḥ śaravyayam //
             <span class="ref">Ram_3,8.11</span></p>
         
         
         <p id="Ram_3,8.12">
            kṣatriyāṇām iha dhanur hutāśasyendhanāni ca <br />
            samīpataḥ sthitaṃ tejobalam ucchrayate bhṛśam //
             <span class="ref">Ram_3,8.12</span></p>
         
         
         <p id="Ram_3,8.13">
            purā kila mahābāho tapasvī satyavāk śuciḥ <br />
            kasmiṃścid abhavat puṇye vane ratamṛgadvije //
             <span class="ref">Ram_3,8.13</span></p>
         
         
         <p id="Ram_3,8.14">
            tasyaiva tapaso vighnaṃ kartum indraḥ śacīpatiḥ <br />
            khaḍgapāṇir athāgacchad āśramaṃ bhaṭarūpadhṛk //
             <span class="ref">Ram_3,8.14</span></p>
         
         
         <p id="Ram_3,8.15">
            tasmiṃs tadāśramapade nihitaḥ khaḍga uttamaḥ <br />
            sa nyāsavidhinā dattaḥ puṇye tapasi tiṣṭhataḥ //
             <span class="ref">Ram_3,8.15</span></p>
         
         
         <p id="Ram_3,8.16">
            sa tac chastram anuprāpya nyāsarakṣaṇatatparaḥ <br />
            vane tu vicaraty eva rakṣan pratyayam ātmanaḥ //
             <span class="ref">Ram_3,8.16</span></p>
         
         
         <p id="Ram_3,8.17">
            yatra gacchaty upādātuṃ mūlāni ca phalāni ca <br />
            na vinā yāti taṃ khaḍgaṃ nyāsarakṣaṇatatparaḥ //
             <span class="ref">Ram_3,8.17</span></p>
         
         
         <p id="Ram_3,8.18">
            nityaṃ śastraṃ parivahan krameṇa sa tapodhanaḥ <br />
            cakāra raudrīṃ svāṃ buddhiṃ tyaktvā tapasi niścayam //
             <span class="ref">Ram_3,8.18</span></p>
         
         
         <p id="Ram_3,8.19">
            tataḥ sa raudrābhirataḥ pramatto 'dharmakarṣitaḥ <br />
            tasya śastrasya saṃvāsāj jagāma narakaṃ muniḥ //
             <span class="ref">Ram_3,8.19</span></p>
         
         
         <p id="Ram_3,8.20">
            snehāc ca bahumānāc ca smāraye tvāṃ na śikṣaye <br />
            na kathaṃcana sā kāryā gṛhītadhanuṣā tvayā //
             <span class="ref">Ram_3,8.20</span></p>
         
         
         <p id="Ram_3,8.21">
            buddhir vairaṃ vinā hantuṃ rākṣasān daṇḍakāśritān <br />
            aparādhaṃ vinā hantuṃ lokān vīra na kāmaye //
             <span class="ref">Ram_3,8.21</span></p>
         
         
         <p id="Ram_3,8.22">
            kṣatriyāṇāṃ tu vīrāṇāṃ vaneṣu niyatātmanām <br />
            dhanuṣā kāryam etāvad ārtānām abhirakṣaṇam //
             <span class="ref">Ram_3,8.22</span></p>
         
         
         <p id="Ram_3,8.23">
            kva ca śastraṃ kva ca vanaṃ kva ca kṣātraṃ tapaḥ kva ca <br />
            vyāviddham idam asmābhir deśadharmas tu pūjyatām //
             <span class="ref">Ram_3,8.23</span></p>
         
         
         <p id="Ram_3,8.24">
            tadārya kaluṣā buddhir jāyate śastrasevanāt <br />
            punar gatvā tv ayodhyāyāṃ kṣatradharmaṃ cariṣyasi //
             <span class="ref">Ram_3,8.24</span></p>
         
         
         <p id="Ram_3,8.25">
            akṣayā tu bhavet prītiḥ śvaśrūśvaśurayor mama <br />
            yadi rājyaṃ hi saṃnyasya bhaves tvaṃ nirato muniḥ //
             <span class="ref">Ram_3,8.25</span></p>
         
         
         <p id="Ram_3,8.26">
            dharmād arthaḥ prabhavati dharmāt prabhavate sukham <br />
            dharmeṇa labhate sarvaṃ dharmasāram idaṃ jagat //
             <span class="ref">Ram_3,8.26</span></p>
         
         
         <p id="Ram_3,8.27">
            ātmānaṃ niyamais tais taiḥ karṣayitvā prayatnataḥ <br />
            prāpyate nipuṇair dharmo na sukhāl labhyate sukham //
             <span class="ref">Ram_3,8.27</span></p>
         
         
         <p id="Ram_3,8.28">
            nityaṃ śucimatiḥ saumya cara dharmaṃ tapovane <br />
            sarvaṃ hi viditaṃ tubhyaṃ trailokyam api tattvataḥ //
             <span class="ref">Ram_3,8.28</span></p>
         
         
         <p id="Ram_3,8.29">
            strīcāpalād etad udāhṛtaṃ me dharmaṃ ca vaktuṃ tava kaḥ samarthaḥ <br />
            vicārya buddhyā tu sahānujena yad rocate tat kuru mācireṇa //
             <span class="ref">Ram_3,8.29</span></p>
         
         
         <p id="Ram_3,9.1">
            vākyam etat tu vaidehyā vyāhṛtaṃ bhartṛbhaktayā <br />
            śrutvā dharme sthito rāmaḥ pratyuvācātha maithilīm //
             <span class="ref">Ram_3,9.1</span></p>
         
         
         <p id="Ram_3,9.2">
            hitam uktaṃ tvayā devi snigdhayā sadṛśaṃ vacaḥ <br />
            kulaṃ vyapadiśantyā ca dharmajñe janakātmaje //
             <span class="ref">Ram_3,9.2</span></p>
         
         
         <p id="Ram_3,9.3">
            kiṃ tu vakṣyāmy ahaṃ devi tvayaivoktam idaṃ vacaḥ <br />
            kṣatriyair dhāryate cāpo nārtaśabdo bhaved iti //
             <span class="ref">Ram_3,9.3</span></p>
         
         
         <p id="Ram_3,9.4">
            te cārtā daṇḍakāraṇye munayaḥ saṃśitavratāḥ <br />
            māṃ sīte svayam āgamya śaraṇyāḥ śaraṇaṃ gatāḥ //
             <span class="ref">Ram_3,9.4</span></p>
         
         
         <p id="Ram_3,9.5">
            vasanto dharmaniratā vane mūlaphalāśanāḥ <br />
            na labhante sukhaṃ bhītā rākṣasaiḥ krūrakarmabhiḥ //
             <span class="ref">Ram_3,9.5</span></p>
         
         
         <p id="Ram_3,9.6">
            kāle kāle ca niratā niyamair vividhair vane <br />
            bhakṣyante rākṣasair bhīmair naramāṃsopajīvibhiḥ //
             <span class="ref">Ram_3,9.6</span></p>
         
         
         <p id="Ram_3,9.7">
            te bhakṣyamāṇā munayo daṇḍakāraṇyavāsinaḥ <br />
            asmān abhyavapadyeti mām ūcur dvijasattamāḥ //
             <span class="ref">Ram_3,9.7</span></p>
         
         
         <p id="Ram_3,9.8">
            mayā tu vacanaṃ śrutvā teṣām evaṃ mukhāc cyutam <br />
            kṛtvā caraṇaśuśrūṣāṃ vākyam etad udāhṛtam //
             <span class="ref">Ram_3,9.8</span></p>
         
         
         <p id="Ram_3,9.9">
            prasīdantu bhavanto me hrīr eṣā hi mamātulā <br />
            yadīdṛśair ahaṃ viprair upastheyair upasthitaḥ <br />
            kiṃ karomīti ca mayā vyāhṛtaṃ dvijasaṃnidhau //
             <span class="ref">Ram_3,9.9</span></p>
         
         
         <p id="Ram_3,9.10">
            sarvair eva samāgamya vāg iyaṃ samudāhṛtā <br />
            rākṣasair daṇḍakāraṇye bahubhiḥ kāmarūpibhiḥ <br />
            arditāḥ sma bhṛśaṃ rāma bhavān nas trātum arhati //
             <span class="ref">Ram_3,9.10</span></p>
         
         
         <p id="Ram_3,9.11">
            homakāle tu samprāpte parvakāleṣu cānagha <br />
            dharṣayanti sma durdharṣā rākṣasāḥ piśitāśanāḥ //
             <span class="ref">Ram_3,9.11</span></p>
         
         
         <p id="Ram_3,9.12">
            rākṣasair dharṣitānāṃ ca tāpasānāṃ tapasvinām <br />
            gatiṃ mṛgayamāṇānāṃ bhavān naḥ paramā gatiḥ //
             <span class="ref">Ram_3,9.12</span></p>
         
         
         <p id="Ram_3,9.13">
            kāmaṃ tapaḥprabhāvena śaktā hantuṃ niśācarān <br />
            cirārjitaṃ tu necchāmas tapaḥ khaṇḍayituṃ vayam //
             <span class="ref">Ram_3,9.13</span></p>
         
         
         <p id="Ram_3,9.14">
            bahuvighnaṃ taponityaṃ duścaraṃ caiva rāghava <br />
            tena śāpaṃ na muñcāmo bhakṣyamāṇāś ca rākṣasaiḥ //
             <span class="ref">Ram_3,9.14</span></p>
         
         
         <p id="Ram_3,9.15">
            tad ardyamānān rakṣobhir daṇḍakāraṇyavāsibhiḥ <br />
            rakṣa nas tvaṃ saha bhrātrā tvannāthā hi vayaṃ vane //
             <span class="ref">Ram_3,9.15</span></p>
         
         
         <p id="Ram_3,9.16">
            mayā caitad vacaḥ śrutvā kārtsnyena paripālanam <br />
            ṛṣīṇāṃ daṇḍakāraṇye saṃśrutaṃ janakātmaje //
             <span class="ref">Ram_3,9.16</span></p>
         
         
         <p id="Ram_3,9.17">
            saṃśrutya ca na śakṣyāmi jīvamānaḥ pratiśravam <br />
            munīnām anyathā kartuṃ satyam iṣṭaṃ hi me sadā //
             <span class="ref">Ram_3,9.17</span></p>
         
         
         <p id="Ram_3,9.18">
            apy ahaṃ jīvitaṃ jahyāṃ tvāṃ vā sīte salakṣmaṇām <br />
            na tu pratijñāṃ saṃśrutya brāhmaṇebhyo viśeṣataḥ //
             <span class="ref">Ram_3,9.18</span></p>
         
         
         <p id="Ram_3,9.19">
            tad avaśyaṃ mayā kāryam ṛṣīṇāṃ paripālanam <br />
            anuktenāpi vaidehi pratijñāya tu kiṃ punaḥ //
             <span class="ref">Ram_3,9.19</span></p>
         
         
         <p id="Ram_3,9.20">
            mama snehāc ca sauhārdād idam uktaṃ tvayā vacaḥ <br />
            parituṣṭo 'smy ahaṃ sīte na hy aniṣṭo 'nuśiṣyate <br />
            sadṛśaṃ cānurūpaṃ ca kulasya tava śobhane //
             <span class="ref">Ram_3,9.20</span></p>
         
         
         <p id="Ram_3,9.21">
            ity evam uktvā vacanaṃ mahātmā sītāṃ priyāṃ maithilarājaputrīm <br />
            rāmo dhanuṣmān saha lakṣmaṇena jagāma ramyāṇi tapovanāni //
             <span class="ref">Ram_3,9.21</span></p>
         
         
         <p id="Ram_3,10.1">
            agrataḥ prayayau rāmaḥ sītā madhye sumadhyamā <br />
            pṛṣṭhatas tu dhanuṣpāṇir lakṣmaṇo 'nujagāma ha //
             <span class="ref">Ram_3,10.1</span></p>
         
         
         <p id="Ram_3,10.2">
            tau paśyamānau vividhāñ śailaprasthān vanāni ca <br />
            nadīś ca vividhā ramyā jagmatuḥ saha sītayā //
             <span class="ref">Ram_3,10.2</span></p>
         
         
         <p id="Ram_3,10.3">
            sārasāṃś cakravākāṃś ca nadīpulinacāriṇaḥ <br />
            sarāṃsi ca sapadmāni yutāni jalajaiḥ khagaiḥ //
             <span class="ref">Ram_3,10.3</span></p>
         
         
         <p id="Ram_3,10.4">
            yūthabaddhāṃś ca pṛṣatān madonmattān viṣāṇinaḥ <br />
            mahiṣāṃś ca varāhāṃś ca gajāṃś ca drumavairiṇaḥ //
             <span class="ref">Ram_3,10.4</span></p>
         
         
         <p id="Ram_3,10.5">
            te gatvā dūram adhvānaṃ lambamāne divākare <br />
            dadṛśuḥ sahitā ramyaṃ taṭākaṃ yojanāyatam //
             <span class="ref">Ram_3,10.5</span></p>
         
         
         <p id="Ram_3,10.6">
            padmapuṣkarasambādhaṃ gajayūthair alaṃkṛtam <br />
            sārasair haṃsakādambaiḥ saṃkulaṃ jalacāribhiḥ //
             <span class="ref">Ram_3,10.6</span></p>
         
         
         <p id="Ram_3,10.7">
            prasannasalile ramye tasmin sarasi śuśruve <br />
            gītavāditranirghoṣo na tu kaścana dṛśyate //
             <span class="ref">Ram_3,10.7</span></p>
         
         
         <p id="Ram_3,10.8">
            tataḥ kautūhalād rāmo lakṣmaṇaś ca mahārathaḥ <br />
            muniṃ dharmabhṛtaṃ nāma praṣṭuṃ samupacakrame //
             <span class="ref">Ram_3,10.8</span></p>
         
         
         <p id="Ram_3,10.9">
            idam atyadbhutaṃ śrutvā sarveṣāṃ no mahāmune <br />
            kautūhalaṃ mahaj jātaṃ kim idaṃ sādhu kathyatām //
             <span class="ref">Ram_3,10.9</span></p>
         
         
         <p id="Ram_3,10.10">
            tenaivam ukto dharmātmā rāghaveṇa munis tadā <br />
            prabhāvaṃ sarasaḥ kṛtsnam ākhyātum upacakrame //
             <span class="ref">Ram_3,10.10</span></p>
         
         
         <p id="Ram_3,10.11">
            idaṃ pañcāpsaro nāma taṭākaṃ sārvakālikam <br />
            nirmitaṃ tapasā rāma muninā māṇḍakarṇinā //
             <span class="ref">Ram_3,10.11</span></p>
         
         
         <p id="Ram_3,10.12">
            sa hi tepe tapas tīvraṃ māṇḍakarṇir mahāmuniḥ <br />
            daśavarṣasahasrāṇi vāyubhakṣo jalāśrayaḥ //
             <span class="ref">Ram_3,10.12</span></p>
         
         
         <p id="Ram_3,10.13">
            tataḥ pravyathitāḥ sarve devāḥ sāgnipurogamāḥ <br />
            abruvan vacanaṃ sarve parasparasamāgatāḥ <br />
            asmākaṃ kasyacit sthānam eṣa prārthayate muniḥ //
             <span class="ref">Ram_3,10.13</span></p>
         
         
         <p id="Ram_3,10.14">
            tataḥ kartuṃ tapovighnaṃ sarvair devair niyojitāḥ <br />
            pradhānāpsarasaḥ pañcavidyuccalitavarcasaḥ //
             <span class="ref">Ram_3,10.14</span></p>
         
         
         <p id="Ram_3,10.15">
            apsarobhis tatas tābhir munir dṛṣṭaparāvaraḥ <br />
            nīto madanavaśyatvaṃ surāṇāṃ kāryasiddhaye //
             <span class="ref">Ram_3,10.15</span></p>
         
         
         <p id="Ram_3,10.16">
            tāś caivāpsarasaḥ pañca muneḥ patnītvam āgatāḥ <br />
            taṭāke nirmitaṃ tāsām asminn antarhitaṃ gṛham //
             <span class="ref">Ram_3,10.16</span></p>
         
         
         <p id="Ram_3,10.17">
            tatraivāpsarasaḥ pañca nivasantyo yathāsukham <br />
            ramayanti tapoyogān muniṃ yauvanam āsthitam //
             <span class="ref">Ram_3,10.17</span></p>
         
         
         <p id="Ram_3,10.18">
            tāsāṃ saṃkrīḍamānānām eṣa vāditraniḥsvanaḥ <br />
            śrūyate bhūṣaṇonmiśro gītaśabdo manoharaḥ //
             <span class="ref">Ram_3,10.18</span></p>
         
         
         <p id="Ram_3,10.19">
            āścaryam iti tasyaitad vacanaṃ bhāvitātmanaḥ <br />
            rāghavaḥ pratijagrāha saha bhrātrā mahāyaśāḥ //
             <span class="ref">Ram_3,10.19</span></p>
         
         
         <p id="Ram_3,10.20">
            evaṃ kathayamānasya dadarśāśramamaṇḍalam <br />
            kuśacīraparikṣiptaṃ nānāvṛkṣasamāvṛtam //
             <span class="ref">Ram_3,10.20</span></p>
         
         
         <p id="Ram_3,10.21">
            praviśya saha vaidehyā lakṣmaṇena ca rāghavaḥ <br />
            tadā tasmin sa kākutsthaḥ śrīmaty āśramamaṇḍale //
             <span class="ref">Ram_3,10.21</span></p>
         
         
         <p id="Ram_3,10.22">
            uṣitvā susukhaṃ tatra pūjyamāno maharṣibhiḥ <br />
            jagāma cāśramāṃs teṣāṃ paryāyeṇa tapasvinām //
             <span class="ref">Ram_3,10.22</span></p>
         
         
         <p id="Ram_3,10.23">
            yeṣām uṣitavān pūrvaṃ sakāśe sa mahāstravit <br />
            kvacit paridaśān māsān ekaṃ saṃvatsaraṃ kvacit //
             <span class="ref">Ram_3,10.23</span></p>
         
         
         <p id="Ram_3,10.24">
            kvacic ca caturo māsān pañcaṣaṭ cāparān kvacit <br />
            aparatrādhikān māsān adhyardham adhikaṃ kvacit //
             <span class="ref">Ram_3,10.24</span></p>
         
         
         <p id="Ram_3,10.25">
            trīn māsān aṣṭamāsāṃś ca rāghavo nyavasat sukham <br />
            tathā saṃvasatas tasya munīnām āśrameṣu vai <br />
            ramataś cānukūlyena yayuḥ saṃvatsarā daśa //
             <span class="ref">Ram_3,10.25</span></p>
         
         
         <p id="Ram_3,10.26">
            parisṛtya ca dharmajño rāghavaḥ saha sītayā <br />
            sutīkṣṇasyāśramaṃ śrīmān punar evājagāma ha //
             <span class="ref">Ram_3,10.26</span></p>
         
         
         <p id="Ram_3,10.27">
            sa tam āśramam āgamya munibhiḥ pratipūjitaḥ <br />
            tatrāpi nyavasad rāmaḥ kaṃcit kālam ariṃdamaḥ //
             <span class="ref">Ram_3,10.27</span></p>
         
         
         <p id="Ram_3,10.28">
            athāśramastho vinayāt kadācit taṃ mahāmunim <br />
            upāsīnaḥ sa kākutsthaḥ sutīkṣṇam idam abravīt //
             <span class="ref">Ram_3,10.28</span></p>
         
         
         <p id="Ram_3,10.29">
            asminn araṇye bhagavann agastyo munisattamaḥ <br />
            vasatīti mayā nityaṃ kathāḥ kathayatāṃ śrutam //
             <span class="ref">Ram_3,10.29</span></p>
         
         
         <p id="Ram_3,10.30">
            na tu jānāmi taṃ deśaṃ vanasyāsya mahattayā <br />
            kutrāśramapadaṃ puṇyaṃ maharṣes tasya dhīmataḥ //
             <span class="ref">Ram_3,10.30</span></p>
         
         
         <p id="Ram_3,10.31">
            prasādāt tatra bhavataḥ sānujaḥ saha sītayā <br />
            agastyam abhigaccheyam abhivādayituṃ munim //
             <span class="ref">Ram_3,10.31</span></p>
         
         
         <p id="Ram_3,10.32">
            manoratho mahān eṣa hṛdi samparivartate <br />
            yad ahaṃ taṃ munivaraṃ śuśrūṣeyam api svayam //
             <span class="ref">Ram_3,10.32</span></p>
         
         
         <p id="Ram_3,10.33">
            iti rāmasya sa muniḥ śrutvā dharmātmano vacaḥ <br />
            sutīkṣṇaḥ pratyuvācedaṃ prīto daśarathātmajam //
             <span class="ref">Ram_3,10.33</span></p>
         
         
         <p id="Ram_3,10.34">
            aham apy etad eva tvāṃ vaktukāmaḥ salakṣmaṇam <br />
            agastyam abhigaccheti sītayā saha rāghava //
             <span class="ref">Ram_3,10.34</span></p>
         
         
         <p id="Ram_3,10.35">
            diṣṭyā tv idānīm arthe 'smin svayam eva bravīṣi mām <br />
            aham ākhyāsi te vatsa yatrāgastyo mahāmuniḥ //
             <span class="ref">Ram_3,10.35</span></p>
         
         
         <p id="Ram_3,10.36">
            yojanāny āśramāt tāta yāhi catvāri vai tataḥ <br />
            dakṣiṇena mahāñ śrīmān agastyabhrātur āśramaḥ //
             <span class="ref">Ram_3,10.36</span></p>
         
         
         <p id="Ram_3,10.37">
            sthalaprāye vanoddeśe pippalīvanaśobhite <br />
            bahupuṣpaphale ramye nānāśakuninādite //
             <span class="ref">Ram_3,10.37</span></p>
         
         
         <p id="Ram_3,10.38">
            padminyo vividhās tatra prasannasalilāḥ śivāḥ <br />
            haṃsakāraṇḍavākīrṇāś cakravākopaśobhitāḥ //
             <span class="ref">Ram_3,10.38</span></p>
         
         
         <p id="Ram_3,10.39">
            tatraikāṃ rajanīm uṣya prabhāte rāma gamyatām <br />
            dakṣiṇāṃ diśam āsthāya vanakhaṇḍasya pārśvataḥ //
             <span class="ref">Ram_3,10.39</span></p>
         
         
         <p id="Ram_3,10.40">
            tatrāgastyāśramapadaṃ gatvā yojanam antaram <br />
            ramaṇīye vanoddeśe bahupādapasaṃvṛte <br />
            raṃsyate tatra vaidehī lakṣmaṇaś ca tvayā saha //
             <span class="ref">Ram_3,10.40</span></p>
         
         
         <p id="Ram_3,10.41">
            sa hi ramyo vanoddeśo bahupādapasaṃkulaḥ <br />
            yadi buddhiḥ kṛtā draṣṭum agastyaṃ taṃ mahāmunim <br />
            adyaiva gamane buddhiṃ rocayasva mahāyaśaḥ //
             <span class="ref">Ram_3,10.41</span></p>
         
         
         <p id="Ram_3,10.42">
            iti rāmo muneḥ śrutvā saha bhrātrābhivādya ca <br />
            pratasthe 'gastyam uddiśya sānujaḥ saha sītayā //
             <span class="ref">Ram_3,10.42</span></p>
         
         
         <p id="Ram_3,10.43">
            paśyan vanāni citrāṇi parvatāṃś cābhrasaṃnibhān <br />
            sarāṃsi saritaś caiva pathi mārgavaśānugāḥ //
             <span class="ref">Ram_3,10.43</span></p>
         
         
         <p id="Ram_3,10.44">
            sutīkṣṇenopadiṣṭena gatvā tena pathā sukham <br />
            idaṃ paramasaṃhṛṣṭo vākyaṃ lakṣmaṇam abravīt //
             <span class="ref">Ram_3,10.44</span></p>
         
         
         <p id="Ram_3,10.45">
            etad evāśramapadaṃ nūnaṃ tasya mahātmanaḥ <br />
            agastyasya muner bhrātur dṛśyate puṇyakarmaṇaḥ //
             <span class="ref">Ram_3,10.45</span></p>
         
         
         <p id="Ram_3,10.46">
            yathā hīme vanasyāsya jñātāḥ pathi sahasraśaḥ <br />
            saṃnatāḥ phalabhāreṇa puṣpabhāreṇa ca drumāḥ //
             <span class="ref">Ram_3,10.46</span></p>
         
         
         <p id="Ram_3,10.47">
            pippalīnāṃ ca pakvānāṃ vanād asmād upāgataḥ <br />
            gandho 'yaṃ pavanotkṣiptaḥ sahasā kaṭukodayaḥ //
             <span class="ref">Ram_3,10.47</span></p>
         
         
         <p id="Ram_3,10.48">
            tatra tatra ca dṛśyante saṃkṣiptāḥ kāṣṭhasaṃcayāḥ <br />
            lūnāś ca pathi dṛśyante darbhā vaiḍūryavarcasaḥ //
             <span class="ref">Ram_3,10.48</span></p>
         
         
         <p id="Ram_3,10.49">
            etac ca vanamadhyasthaṃ kṛṣṇābhraśikharopamam <br />
            pāvakasyāśramasthasya dhūmāgraṃ sampradṛśyate //
             <span class="ref">Ram_3,10.49</span></p>
         
         
         <p id="Ram_3,10.50">
            vivikteṣu ca tīrtheṣu kṛtasnānā dvijātayaḥ <br />
            puṣpopahāraṃ kurvanti kusumaiḥ svayam ārjitaiḥ //
             <span class="ref">Ram_3,10.50</span></p>
         
         
         <p id="Ram_3,10.51">
            tat sutīkṣṇasya vacanaṃ yathā saumya mayā śrutam <br />
            agastyasyāśramo bhrātur nūnam eṣa bhaviṣyati //
             <span class="ref">Ram_3,10.51</span></p>
         
         
         <p id="Ram_3,10.52">
            nigṛhya tarasā mṛtyuṃ lokānāṃ hitakāmyayā <br />
            yasya bhrātrā kṛteyaṃ dik śaraṇyā puṇyakarmaṇā //
             <span class="ref">Ram_3,10.52</span></p>
         
         
         <p id="Ram_3,10.53">
            ihaikadā kila krūro vātāpir api celvalaḥ <br />
            bhrātarau sahitāv āstāṃ brāhmaṇaghnau mahāsurau //
             <span class="ref">Ram_3,10.53</span></p>
         
         
         <p id="Ram_3,10.54">
            dhārayan brāhmaṇaṃ rūpam ilvalaḥ saṃskṛtaṃ vadan <br />
            āmantrayati viprān sa śrāddham uddiśya nirghṛṇaḥ //
             <span class="ref">Ram_3,10.54</span></p>
         
         
         <p id="Ram_3,10.55">
            bhrātaraṃ saṃskṛtaṃ bhrātā tatas taṃ meṣarūpiṇam <br />
            tān dvijān bhojayāmāsa śrāddhadṛṣṭena karmaṇā //
             <span class="ref">Ram_3,10.55</span></p>
         
         
         <p id="Ram_3,10.56">
            tato bhuktavatāṃ teṣāṃ viprāṇām ilvalo 'bravīt <br />
            vātāpe niṣkramasveti svareṇa mahatā vadan //
             <span class="ref">Ram_3,10.56</span></p>
         
         
         <p id="Ram_3,10.57">
            tato bhrātur vacaḥ śrutvā vātāpir meṣavan nadan <br />
            bhittvā bhittvā śarīrāṇi brāhmaṇānāṃ viniṣpatat //
             <span class="ref">Ram_3,10.57</span></p>
         
         
         <p id="Ram_3,10.58">
            brāhmaṇānāṃ sahasrāṇi tair evaṃ kāmarūpibhiḥ <br />
            vināśitāni saṃhatya nityaśaḥ piśitāśanaiḥ //
             <span class="ref">Ram_3,10.58</span></p>
         
         
         <p id="Ram_3,10.59">
            agastyena tadā devaiḥ prārthitena maharṣiṇā <br />
            anubhūya kila śrāddhe bhakṣitaḥ sa mahāsuraḥ //
             <span class="ref">Ram_3,10.59</span></p>
         
         
         <p id="Ram_3,10.60">
            tataḥ sampannam ity uktvā dattvā hastāvasecanam <br />
            bhrātaraṃ niṣkramasveti ilvalaḥ so 'bhyabhāṣata //
             <span class="ref">Ram_3,10.60</span></p>
         
         
         <p id="Ram_3,10.61">
            taṃ tathā bhāṣamāṇaṃ tu bhrātaraṃ vipraghātinam <br />
            abravīt prahasan dhīmān agastyo munisattamaḥ //
             <span class="ref">Ram_3,10.61</span></p>
         
         
         <p id="Ram_3,10.62">
            kuto niṣkramituṃ śaktir mayā jīrṇasya rakṣasaḥ <br />
            bhrātus te meṣarūpasya gatasya yamasādanam //
             <span class="ref">Ram_3,10.62</span></p>
         
         
         <p id="Ram_3,10.63">
            atha tasya vacaḥ śrutvā bhrātur nidhanasaṃśritam <br />
            pradharṣayitum ārebhe muniṃ krodhān niśācaraḥ //
             <span class="ref">Ram_3,10.63</span></p>
         
         
         <p id="Ram_3,10.64">
            so 'bhyadravad dvijendraṃ taṃ muninā dīptatejasā <br />
            cakṣuṣānalakalpena nirdagdho nidhanaṃ gataḥ //
             <span class="ref">Ram_3,10.64</span></p>
         
         
         <p id="Ram_3,10.65">
            tasyāyam āśramo bhrātus taṭākavanaśobhitaḥ <br />
            viprānukampayā yena karmedaṃ duṣkaraṃ kṛtam //
             <span class="ref">Ram_3,10.65</span></p>
         
         
         <p id="Ram_3,10.66">
            evaṃ kathayamānasya tasya saumitriṇā saha <br />
            rāmasyāstaṃ gataḥ sūryaḥ saṃdhyākālo 'bhyavartata //
             <span class="ref">Ram_3,10.66</span></p>
         
         
         <p id="Ram_3,10.67">
            upāsya paścimāṃ saṃdhyāṃ saha bhrātrā yathāvidhi <br />
            praviveśāśramapadaṃ tam ṛṣiṃ cābhyavādayan //
             <span class="ref">Ram_3,10.67</span></p>
         
         
         <p id="Ram_3,10.68">
            samyak pratigṛhītas tu muninā tena rāghavaḥ <br />
            nyavasat tāṃ niśām ekāṃ prāśya mūlaphalāni ca //
             <span class="ref">Ram_3,10.68</span></p>
         
         
         <p id="Ram_3,10.69">
            tasyāṃ rātryāṃ vyatītāyāṃ vimale sūryamaṇḍale <br />
            bhrātaraṃ tam agastyasya āmantrayata rāghavaḥ //
             <span class="ref">Ram_3,10.69</span></p>
         
         
         <p id="Ram_3,10.70">
            abhivādaye tvā bhagavan sukham adhyuṣito niśām <br />
            āmantraye tvāṃ gacchāmi guruṃ te draṣṭum agrajam //
             <span class="ref">Ram_3,10.70</span></p>
         
         
         <p id="Ram_3,10.71">
            gamyatām iti tenokto jagāma raghunandanaḥ <br />
            yathoddiṣṭena mārgeṇa vanaṃ tac cāvalokayan //
             <span class="ref">Ram_3,10.71</span></p>
         
         
         <p id="Ram_3,10.72">
            nīvārān panasāṃs tālāṃs timiśān vañjulān dhavān <br />
            ciribilvān madhūkāṃś ca bilvān api ca tindukān //
             <span class="ref">Ram_3,10.72</span></p>
         
         
         <p id="Ram_3,10.73">
            puṣpitān puṣpitāgrābhir latābhir anuveṣṭitān <br />
            dadarśa rāmaḥ śataśas tatra kāntārapādapān //
             <span class="ref">Ram_3,10.73</span></p>
         
         
         <p id="Ram_3,10.74">
            hastihastair vimṛditān vānarair upaśobhitān <br />
            mattaiḥ śakunisaṃghaiś ca śataśaḥ pratināditān //
             <span class="ref">Ram_3,10.74</span></p>
         
         
         <p id="Ram_3,10.75">
            tato 'bravīt samīpasthaṃ rāmo rājīvalocanaḥ <br />
            pṛṣṭhato 'nugataṃ vīraṃ lakṣmaṇaṃ lakṣmivardhanam //
             <span class="ref">Ram_3,10.75</span></p>
         
         
         <p id="Ram_3,10.76">
            snigdhapattrā yathā vṛkṣā yathā kṣāntā mṛgadvijāḥ <br />
            āśramo nātidūrastho maharṣer bhāvitātmanaḥ //
             <span class="ref">Ram_3,10.76</span></p>
         
         
         <p id="Ram_3,10.77">
            agastya iti vikhyāto loke svenaiva karmaṇā <br />
            āśramo dṛśyate tasya pariśrāntaśramāpahaḥ //
             <span class="ref">Ram_3,10.77</span></p>
         
         
         <p id="Ram_3,10.78">
            prājyadhūmākulavanaś cīramālāpariṣkṛtaḥ <br />
            praśāntamṛgayūthaś ca nānāśakunināditaḥ //
             <span class="ref">Ram_3,10.78</span></p>
         
         
         <p id="Ram_3,10.79">
            nigṛhya tarasā mṛtyuṃ lokānāṃ hitakāmyayā <br />
            dakṣiṇā dik kṛtā yena śaraṇyā puṇyakarmaṇā //
             <span class="ref">Ram_3,10.79</span></p>
         
         
         <p id="Ram_3,10.80">
            tasyedam āśramapadaṃ prabhāvād yasya rākṣasaiḥ <br />
            dig iyaṃ dakṣiṇā trāsād dṛśyate nopabhujyate //
             <span class="ref">Ram_3,10.80</span></p>
         
         
         <p id="Ram_3,10.81">
            yadāprabhṛti cākrāntā dig iyaṃ puṇyakarmaṇā <br />
            tadā prabhṛti nirvairāḥ praśāntā rajanīcarāḥ //
             <span class="ref">Ram_3,10.81</span></p>
         
         
         <p id="Ram_3,10.82">
            nāmnā ceyaṃ bhagavato dakṣiṇā dik pradakṣiṇā <br />
            prathitā triṣu lokeṣu durdharṣā krūrakarmabhiḥ //
             <span class="ref">Ram_3,10.82</span></p>
         
         
         <p id="Ram_3,10.83">
            mārgaṃ niroddhuṃ satataṃ bhāskarasyācalottamaḥ <br />
            saṃdeśaṃ pālayaṃs tasya vindhyaḥ śailo na vardhate //
             <span class="ref">Ram_3,10.83</span></p>
         
         
         <p id="Ram_3,10.84">
            ayaṃ dīrghāyuṣas tasya loke viśrutakarmaṇaḥ <br />
            agastyasyāśramaḥ śrīmān vinītamṛgasevitaḥ //
             <span class="ref">Ram_3,10.84</span></p>
         
         
         <p id="Ram_3,10.85">
            eṣa lokārcitaḥ sādhur hite nityaṃ rataḥ satām <br />
            asmān adhigatān eṣa śreyasā yojayiṣyati //
             <span class="ref">Ram_3,10.85</span></p>
         
         
         <p id="Ram_3,10.86">
            ārādhayiṣyāmy atrāham agastyaṃ taṃ mahāmunim <br />
            śeṣaṃ ca vanavāsasya saumya vatsyāmy ahaṃ prabho //
             <span class="ref">Ram_3,10.86</span></p>
         
         
         <p id="Ram_3,10.87">
            atra devāḥ sagandharvāḥ siddhāś ca paramarṣayaḥ <br />
            agastyaṃ niyatāhāraṃ satataṃ paryupāsate //
             <span class="ref">Ram_3,10.87</span></p>
         
         
         <p id="Ram_3,10.88">
            nātra jīven mṛṣāvādī krūro vā yadi vā śaṭhaḥ <br />
            nṛśaṃsaḥ kāmavṛtto vā munir eṣa tathāvidhaḥ //
             <span class="ref">Ram_3,10.88</span></p>
         
         
         <p id="Ram_3,10.89">
            atra devāś ca yakṣāś ca nāgāś ca patagaiḥ saha <br />
            vasanti niyatāhārā dharmam ārādhayiṣṇavaḥ //
             <span class="ref">Ram_3,10.89</span></p>
         
         
         <p id="Ram_3,10.90">
            atra siddhā mahātmāno vimānaiḥ sūryasaṃnibhaiḥ <br />
            tyaktvā dehān navair dehaiḥ svaryātāḥ paramarṣayaḥ //
             <span class="ref">Ram_3,10.90</span></p>
         
         
         <p id="Ram_3,10.91">
            yakṣatvam amaratvaṃ ca rājyāni vividhāni ca <br />
            atra devāḥ prayacchanti bhūtair ārādhitāḥ śubhaiḥ //
             <span class="ref">Ram_3,10.91</span></p>
         
         
         <p id="Ram_3,10.92">
            āgatāḥ smāśramapadaṃ saumitre praviśāgrataḥ <br />
            nivedayeha māṃ prāptam ṛṣaye saha sītayā //
             <span class="ref">Ram_3,10.92</span></p>
         
         
         <p id="Ram_3,11.1">
            sa praviśyāśramapadaṃ lakṣmaṇo rāghavānujaḥ <br />
            agastyaśiṣyam āsādya vākyam etad uvāca ha //
             <span class="ref">Ram_3,11.1</span></p>
         
         
         <p id="Ram_3,11.2">
            rājā daśaratho nāma jyeṣṭhas tasya suto balī <br />
            rāmaḥ prāpto muniṃ draṣṭuṃ bhāryayā saha sītayā //
             <span class="ref">Ram_3,11.2</span></p>
         
         
         <p id="Ram_3,11.3">
            lakṣmaṇo nāma tasyāhaṃ bhrātā tv avarajo hitaḥ <br />
            anukūlaś ca bhaktaś ca yadi te śrotram āgataḥ //
             <span class="ref">Ram_3,11.3</span></p>
         
         
         <p id="Ram_3,11.4">
            te vayaṃ vanam atyugraṃ praviṣṭāḥ pitṛśāsanāt <br />
            draṣṭum icchāmahe sarve bhagavantaṃ nivedyatām //
             <span class="ref">Ram_3,11.4</span></p>
         
         
         <p id="Ram_3,11.5">
            tasya tadvacanaṃ śrutvā lakṣmaṇasya tapodhanaḥ <br />
            tathety uktvāgniśaraṇaṃ praviveśa niveditum //
             <span class="ref">Ram_3,11.5</span></p>
         
         
         <p id="Ram_3,11.6">
            sa praviśya muniśreṣṭhaṃ tapasā duṣpradharṣaṇam <br />
            kṛtāñjalir uvācedaṃ rāmāgamanam añjasā //
             <span class="ref">Ram_3,11.6</span></p>
         
         
         <p id="Ram_3,11.7">
            putrau daśarathasyemau rāmo lakṣmaṇa eva ca <br />
            praviṣṭāv āśramapadaṃ sītayā saha bhāryayā //
             <span class="ref">Ram_3,11.7</span></p>
         
         
         <p id="Ram_3,11.8">
            draṣṭuṃ bhavantam āyātau śuśrūṣārtham ariṃdamau <br />
            yad atrānantaraṃ tattvam ājñāpayitum arhasi //
             <span class="ref">Ram_3,11.8</span></p>
         
         
         <p id="Ram_3,11.9">
            tataḥ śiṣyād upaśrutya prāptaṃ rāmaṃ salakṣmaṇam <br />
            vaidehīṃ ca mahābhāgām idaṃ vacanam abravīt //
             <span class="ref">Ram_3,11.9</span></p>
         
         
         <p id="Ram_3,11.10">
            diṣṭyā rāmaś cirasyādya draṣṭuṃ māṃ samupāgataḥ <br />
            manasā kāṅkṣitaṃ hy asya mayāpy āgamanaṃ prati //
             <span class="ref">Ram_3,11.10</span></p>
         
         
         <p id="Ram_3,11.11">
            gamyatāṃ satkṛto rāmaḥ sabhāryaḥ sahalakṣmaṇaḥ <br />
            praveśyatāṃ samīpaṃ me kiṃ cāsau na praveśitaḥ //
             <span class="ref">Ram_3,11.11</span></p>
         
         
         <p id="Ram_3,11.12">
            evam uktas tu muninā dharmajñena mahātmanā <br />
            abhivādyābravīc chiṣyas tatheti niyatāñjaliḥ //
             <span class="ref">Ram_3,11.12</span></p>
         
         
         <p id="Ram_3,11.13">
            tato niṣkramya saṃbhrāntaḥ śiṣyo lakṣmaṇam abravīt <br />
            kvāsau rāmo muniṃ draṣṭum etu praviśatu svayam //
             <span class="ref">Ram_3,11.13</span></p>
         
         
         <p id="Ram_3,11.14">
            tato gatvāśramapadaṃ śiṣyeṇa sahalakṣmaṇaḥ <br />
            darśayāmāsa kākutsthaṃ sītāṃ ca janakātmajām //
             <span class="ref">Ram_3,11.14</span></p>
         
         
         <p id="Ram_3,11.15">
            taṃ śiṣyaḥ praśritaṃ vākyam agastyavacanaṃ bruvan <br />
            prāveśayad yathānyāyaṃ satkārārthaṃ susatkṛtam //
             <span class="ref">Ram_3,11.15</span></p>
         
         
         <p id="Ram_3,11.16">
            praviveśa tato rāmaḥ sītayā sahalakṣmaṇaḥ <br />
            praśāntahariṇākīrṇam āśramaṃ hy avalokayan //
             <span class="ref">Ram_3,11.16</span></p>
         
         
         <p id="Ram_3,11.17">
            sa tatra brahmaṇaḥ sthānam agneḥ sthānaṃ tathaiva ca <br />
            viṣṇoḥ sthānaṃ mahendrasya sthānaṃ caiva vivasvataḥ //
             <span class="ref">Ram_3,11.17</span></p>
         
         
         <p id="Ram_3,11.18">
            somasthānaṃ bhagasthānaṃ sthānaṃ kauberam eva ca <br />
            dhātur vidhātuḥ sthānaṃ ca vāyoḥ sthānaṃ tathaiva ca //
             <span class="ref">Ram_3,11.18</span></p>
         
         
         <p id="Ram_3,11.19">
            tataḥ śiṣyaiḥ parivṛto munir apy abhiniṣpatat <br />
            taṃ dadarśāgrato rāmo munīnāṃ dīptatejasam <br />
            abravīd vacanaṃ vīro lakṣmaṇaṃ lakṣmivardhanam //
             <span class="ref">Ram_3,11.19</span></p>
         
         
         <p id="Ram_3,11.20">
            eṣa lakṣmaṇa niṣkrāmaty agastyo bhagavān ṛṣiḥ <br />
            audāryeṇāvagacchāmi nidhānaṃ tapasām imam //
             <span class="ref">Ram_3,11.20</span></p>
         
         
         <p id="Ram_3,11.21">
            evam uktvā mahābāhur agastyaṃ sūryavarcasam <br />
            jagrāha paramaprītas tasya pādau paraṃtapaḥ //
             <span class="ref">Ram_3,11.21</span></p>
         
         
         <p id="Ram_3,11.22">
            abhivādya tu dharmātmā tasthau rāmaḥ kṛtāñjaliḥ <br />
            sītayā saha vaidehyā tadā rāmaḥ salakṣmaṇaḥ //
             <span class="ref">Ram_3,11.22</span></p>
         
         
         <p id="Ram_3,11.23">
            pratigṛhya ca kākutstham arcayitvāsanodakaiḥ <br />
            kuśalapraśnam uktvā ca āsyatām iti so 'bravīt //
             <span class="ref">Ram_3,11.23</span></p>
         
         
         <p id="Ram_3,11.24">
            agniṃ hutvā pradāyārghyam atithiṃ pratipūjya ca <br />
            vānaprasthena dharmeṇa sa teṣāṃ bhojanaṃ dadau //
             <span class="ref">Ram_3,11.24</span></p>
         
         
         <p id="Ram_3,11.25">
            prathamaṃ copaviśyātha dharmajño munipuṃgavaḥ <br />
            uvāca rāmam āsīnaṃ prāñjaliṃ dharmakovidam //
             <span class="ref">Ram_3,11.25</span></p>
         
         
         <p id="Ram_3,11.26">
            anyathā khalu kākutstha tapasvī samudācaran <br />
            duḥsākṣīva pare loke svāni māṃsāni bhakṣayet //
             <span class="ref">Ram_3,11.26</span></p>
         
         
         <p id="Ram_3,11.27">
            rājā sarvasya lokasya dharmacārī mahārathaḥ <br />
            pūjanīyaś ca mānyaś ca bhavān prāptaḥ priyātithiḥ //
             <span class="ref">Ram_3,11.27</span></p>
         
         
         <p id="Ram_3,11.28">
            evam uktvā phalair mūlaiḥ puṣpaiś cānyaiś ca rāghavam <br />
            pūjayitvā yathākāmaṃ punar eva tato 'bravīt //
             <span class="ref">Ram_3,11.28</span></p>
         
         
         <p id="Ram_3,11.29">
            idaṃ divyaṃ mahac cāpaṃ hemavajravibhūṣitam <br />
            vaiṣṇavaṃ puruṣavyāghra nirmitaṃ viśvakarmaṇā //
             <span class="ref">Ram_3,11.29</span></p>
         
         
         <p id="Ram_3,11.30">
            amoghaḥ sūryasaṃkāśo brahmadattaḥ śarottamaḥ <br />
            datto mama mahendreṇa tūṇī cākṣayasāyakau //
             <span class="ref">Ram_3,11.30</span></p>
         
         
         <p id="Ram_3,11.31">
            sampūrṇau niśitair bāṇair jvaladbhir iva pāvakaiḥ <br />
            mahārajatakośo 'yam asir hemavibhūṣitaḥ //
             <span class="ref">Ram_3,11.31</span></p>
         
         
         <p id="Ram_3,11.32">
            anena dhanuṣā rāma hatvā saṃkhye mahāsurān <br />
            ājahāra śriyaṃ dīptāṃ purā viṣṇur divaukasām //
             <span class="ref">Ram_3,11.32</span></p>
         
         
         <p id="Ram_3,11.33">
            tad dhanus tau ca tūṇīrau śaraṃ khaḍgaṃ ca mānada <br />
            jayāya pratigṛhṇīṣva vajraṃ vajradharo yathā //
             <span class="ref">Ram_3,11.33</span></p>
         
         
         <p id="Ram_3,11.34">
            evam uktvā mahātejāḥ samastaṃ tad varāyudham <br />
            dattvā rāmāya bhagavān agastyaḥ punar abravīt //
             <span class="ref">Ram_3,11.34</span></p>
         
         
         <p id="Ram_3,12.1">
            rāma prīto 'smi bhadraṃ te parituṣṭo 'smi lakṣmaṇa <br />
            abhivādayituṃ yan māṃ prāptau sthaḥ saha sītayā //
             <span class="ref">Ram_3,12.1</span></p>
         
         
         <p id="Ram_3,12.2">
            adhvaśrameṇa vāṃ khedo bādhate pracuraśramaḥ <br />
            vyaktam utkaṇṭhate cāpi maithilī janakātmajā //
             <span class="ref">Ram_3,12.2</span></p>
         
         
         <p id="Ram_3,12.3">
            eṣā hi sukumārī ca duḥkhaiś ca na vimānitā <br />
            prājyadoṣaṃ vanaṃ prāptā bhartṛsnehapracoditā //
             <span class="ref">Ram_3,12.3</span></p>
         
         
         <p id="Ram_3,12.4">
            yathaiṣā ramate rāma iha sītā tathā kuru <br />
            duṣkaraṃ kṛtavaty eṣā vane tvām anugacchatī //
             <span class="ref">Ram_3,12.4</span></p>
         
         
         <p id="Ram_3,12.5">
            eṣā hi prakṛtiḥ strīṇām āsṛṣṭe raghunandana <br />
            samastham anurajyante viṣamasthaṃ tyajanti ca //
             <span class="ref">Ram_3,12.5</span></p>
         
         
         <p id="Ram_3,12.6">
            śatahradānāṃ lolatvaṃ śastrāṇāṃ tīkṣṇatāṃ tathā <br />
            garuḍānilayoḥ śaighryam anugacchanti yoṣitaḥ //
             <span class="ref">Ram_3,12.6</span></p>
         
         
         <p id="Ram_3,12.7">
            iyaṃ tu bhavato bhāryā doṣair etair vivarjitā <br />
            ślāghyā ca vyapadeśyā ca yathā devī hy arundhatī //
             <span class="ref">Ram_3,12.7</span></p>
         
         
         <p id="Ram_3,12.8">
            alaṃkṛto 'yaṃ deśaś ca yatra saumitriṇā saha <br />
            vaidehyā cānayā rāma vatsyasi tvam ariṃdama //
             <span class="ref">Ram_3,12.8</span></p>
         
         
         <p id="Ram_3,12.9">
            evam uktas tu muninā rāghavaḥ saṃyatāñjaliḥ <br />
            uvāca praśritaṃ vākyam ṛṣiṃ dīptam ivānalam //
             <span class="ref">Ram_3,12.9</span></p>
         
         
         <p id="Ram_3,12.10">
            dhanyo 'smy anugṛhīto 'smi yasya me munipuṃgavaḥ <br />
            guṇaiḥ sabhrātṛbhāryasya varadaḥ parituṣyati //
             <span class="ref">Ram_3,12.10</span></p>
         
         
         <p id="Ram_3,12.11">
            kiṃ tu vyādiśa me deśaṃ sodakaṃ bahukānanam <br />
            yatrāśramapadaṃ kṛtvā vaseyaṃ nirataḥ sukham //
             <span class="ref">Ram_3,12.11</span></p>
         
         
         <p id="Ram_3,12.12">
            tato 'bravīn muniśreṣṭhaḥ śrutvā rāmasya bhāṣitam <br />
            dhyātvā muhūrtaṃ dharmātmā dhīro dhīrataraṃ vacaḥ //
             <span class="ref">Ram_3,12.12</span></p>
         
         
         <p id="Ram_3,12.13">
            ito dviyojane tāta bahumūlaphalodakaḥ <br />
            deśo bahumṛgaḥ śrīmān pañcavaṭy abhiviśrutaḥ //
             <span class="ref">Ram_3,12.13</span></p>
         
         
         <p id="Ram_3,12.14">
            tatra gatvāśramapadaṃ kṛtvā saumitriṇā saha <br />
            ramasva tvaṃ pitur vākyaṃ yathoktam anupālayan //
             <span class="ref">Ram_3,12.14</span></p>
         
         
         <p id="Ram_3,12.15">
            vidito hy eṣa vṛttānto mama sarvas tavānagha <br />
            tapasaś ca prabhāvena snehād daśarathasya ca //
             <span class="ref">Ram_3,12.15</span></p>
         
         
         <p id="Ram_3,12.16">
            hṛdayasthaś ca te chando vijñātas tapasā mayā <br />
            iha vāsaṃ pratijñāya mayā saha tapovane //
             <span class="ref">Ram_3,12.16</span></p>
         
         
         <p id="Ram_3,12.17">
            ataś ca tvām ahaṃ brūmi gaccha pañcavaṭīm iti <br />
            sa hi ramyo vanoddeśo maithilī tatra raṃsyate //
             <span class="ref">Ram_3,12.17</span></p>
         
         
         <p id="Ram_3,12.18">
            sa deśaḥ ślāghanīyaś ca nātidūre ca rāghava <br />
            godāvaryāḥ samīpe ca maithilī tatra raṃsyate //
             <span class="ref">Ram_3,12.18</span></p>
         
         
         <p id="Ram_3,12.19">
            prājyamūlaphalaiś caiva nānādvijagaṇair yutaḥ <br />
            viviktaś ca mahābāho puṇyo ramyas tathaiva ca //
             <span class="ref">Ram_3,12.19</span></p>
         
         
         <p id="Ram_3,12.20">
            bhavān api sadāraś ca śaktaś ca parirakṣaṇe <br />
            api cātra vasan rāmas tāpasān pālayiṣyasi //
             <span class="ref">Ram_3,12.20</span></p>
         
         
         <p id="Ram_3,12.21">
            etad ālakṣyate vīra madhūkānāṃ mahad vanam <br />
            uttareṇāsya gantavyaṃ nyagrodham abhigacchatā //
             <span class="ref">Ram_3,12.21</span></p>
         
         
         <p id="Ram_3,12.22">
            tataḥ sthalam upāruhya parvatasyāvidūrataḥ <br />
            khyātaḥ pañcavaṭīty eva nityapuṣpitakānanaḥ //
             <span class="ref">Ram_3,12.22</span></p>
         
         
         <p id="Ram_3,12.23">
            agastyenaivam uktas tu rāmaḥ saumitriṇā saha <br />
            satkṛtyāmantrayāmāsa tam ṛṣiṃ satyavādinam //
             <span class="ref">Ram_3,12.23</span></p>
         
         
         <p id="Ram_3,12.24">
            tau tu tenābhyanujñātau kṛtapādābhivandanau <br />
            tadāśramāt pañcavaṭīṃ jagmatuḥ saha sītayā //
             <span class="ref">Ram_3,12.24</span></p>
         
         
         <p id="Ram_3,12.25">
            gṛhītacāpau tu narādhipātmajau viṣaktatūṇī samareṣv akātarau <br />
            yathopadiṣṭena pathā maharṣiṇā prajagmatuḥ pañcavaṭīṃ samāhitau //
             <span class="ref">Ram_3,12.25</span></p>
         
         
         <p id="Ram_3,13.1">
            atha pañcavaṭīṃ gacchann antarā raghunandanaḥ <br />
            āsasāda mahākāyaṃ gṛdhraṃ bhīmaparākramam //
             <span class="ref">Ram_3,13.1</span></p>
         
         
         <p id="Ram_3,13.2">
            taṃ dṛṣṭvā tau mahābhāgau vanasthaṃ rāmalakṣmaṇau <br />
            menāte rākṣasaṃ pakṣiṃ bruvāṇau ko bhavān iti //
             <span class="ref">Ram_3,13.2</span></p>
         
         
         <p id="Ram_3,13.3">
            sa tau madhurayā vācā saumyayā prīṇayann iva <br />
            uvāca vatsa māṃ viddhi vayasyaṃ pitur ātmanaḥ //
             <span class="ref">Ram_3,13.3</span></p>
         
         
         <p id="Ram_3,13.4">
            sa taṃ pitṛsakhaṃ buddhvā pūjayāmāsa rāghavaḥ <br />
            sa tasya kulam avyagram atha papraccha nāma ca //
             <span class="ref">Ram_3,13.4</span></p>
         
         
         <p id="Ram_3,13.5">
            rāmasya vacanaṃ śrutvā kulam ātmānam eva ca <br />
            ācacakṣe dvijas tasmai sarvabhūtasamudbhavam //
             <span class="ref">Ram_3,13.5</span></p>
         
         
         <p id="Ram_3,13.6">
            pūrvakāle mahābāho ye prajāpatayo 'bhavan <br />
            tān me nigadataḥ sarvān āditaḥ śṛṇu rāghava //
             <span class="ref">Ram_3,13.6</span></p>
         
         
         <p id="Ram_3,13.7">
            kardamaḥ prathamas teṣāṃ vikṛtas tadanantaram <br />
            śeṣaś ca saṃśrayaś caiva bahuputraś ca vīryavān //
             <span class="ref">Ram_3,13.7</span></p>
         
         
         <p id="Ram_3,13.8">
            sthāṇur marīcir atriś ca kratuś caiva mahābalaḥ <br />
            pulastyaś cāṅgirāś caiva pracetāḥ pulahas tathā //
             <span class="ref">Ram_3,13.8</span></p>
         
         
         <p id="Ram_3,13.9">
            dakṣo vivasvān aparo 'riṣṭanemiś ca rāghava <br />
            kaśyapaś ca mahātejās teṣām āsīc ca paścimaḥ //
             <span class="ref">Ram_3,13.9</span></p>
         
         
         <p id="Ram_3,13.10">
            prajāpates tu dakṣasya babhūvur iti naḥ śrutam <br />
            ṣaṣṭir duhitaro rāma yaśasvinyo mahāyaśaḥ //
             <span class="ref">Ram_3,13.10</span></p>
         
         
         <p id="Ram_3,13.11">
            kaśyapaḥ pratijagrāha tāsām aṣṭau sumadhyamāḥ <br />
            aditiṃ ca ditiṃ caiva danum api ca kālakām //
             <span class="ref">Ram_3,13.11</span></p>
         
         
         <p id="Ram_3,13.12">
            tāmrāṃ krodhavaśāṃ caiva manuṃ cāpy analām api <br />
            tās tu kanyās tataḥ prītaḥ kaśyapaḥ punar abravīt //
             <span class="ref">Ram_3,13.12</span></p>
         
         
         <p id="Ram_3,13.13">
            putrāṃs trailokyabhartṝn vai janayiṣyatha matsamān <br />
            aditis tanmanā rāma ditiś ca danur eva ca //
             <span class="ref">Ram_3,13.13</span></p>
         
         
         <p id="Ram_3,13.14">
            kālakā ca mahābāho śeṣās tv amanaso 'bhavan <br />
            adityāṃ jajñire devās trayastriṃśad ariṃdama //
             <span class="ref">Ram_3,13.14</span></p>
         
         
         <p id="Ram_3,13.15">
            ādityā vasavo rudrā aśvinau ca paraṃtapa <br />
            ditis tv ajanayat putrān daityāṃs tāta yaśasvinaḥ //
             <span class="ref">Ram_3,13.15</span></p>
         
         
         <p id="Ram_3,13.16">
            teṣām iyaṃ vasumatī purāsīt savanārṇavā <br />
            danus tv ajanayat putram aśvagrīvam ariṃdama //
             <span class="ref">Ram_3,13.16</span></p>
         
         
         <p id="Ram_3,13.17">
            narakaṃ kālakaṃ caiva kālakāpi vyajāyata <br />
            krauñcīṃ bhāsīṃ tathā śyenīṃ dhṛtarāṣṭrīṃ tathā śukīm //
             <span class="ref">Ram_3,13.17</span></p>
         
         
         <p id="Ram_3,13.18">
            tāmrāpi suṣuve kanyāḥ pañcaitā lokaviśrutāḥ <br />
            ulūkāñ janayat krauñcī bhāsī bhāsān vyajāyata //
             <span class="ref">Ram_3,13.18</span></p>
         
         
         <p id="Ram_3,13.19">
            śyenī śyenāṃś ca gṛdhrāṃś ca vyajāyata sutejasaḥ <br />
            dhṛtarāṣṭrī tu haṃsāṃś ca kalahaṃsāṃś ca sarvaśaḥ //
             <span class="ref">Ram_3,13.19</span></p>
         
         
         <p id="Ram_3,13.20">
            cakravākāṃś ca bhadraṃ te vijajñe sāpi bhāminī <br />
            śukī natāṃ vijajñe tu natāyā vinatā sutā //
             <span class="ref">Ram_3,13.20</span></p>
         
         
         <p id="Ram_3,13.21">
            daśa krodhavaśā rāma vijajñe 'py ātmasambhavāḥ <br />
            mṛgīṃ ca mṛgamandāṃ ca harīṃ bhadramadām api //
             <span class="ref">Ram_3,13.21</span></p>
         
         
         <p id="Ram_3,13.22">
            mātaṃgīm atha śārdūlīṃ śvetāṃ ca surabhīṃ tathā <br />
            sarvalakṣaṇasampannāṃ surasāṃ kadrukām api //
             <span class="ref">Ram_3,13.22</span></p>
         
         
         <p id="Ram_3,13.23">
            apatyaṃ tu mṛgāḥ sarve mṛgyā naravarottama <br />
            ṛkṣāś ca mṛgamandāyāḥ sṛmarāś camarās tathā //
             <span class="ref">Ram_3,13.23</span></p>
         
         
         <p id="Ram_3,13.24">
            tatas tv irāvatīṃ nāma jajñe bhadramadā sutām <br />
            tasyās tv airāvataḥ putro lokanātho mahāgajaḥ //
             <span class="ref">Ram_3,13.24</span></p>
         
         
         <p id="Ram_3,13.25">
            haryāś ca harayo 'patyaṃ vānarāś ca tapasvinaḥ <br />
            golāṅgūlāṃś ca śārdūlī vyāghrāṃś cājanayat sutān //
             <span class="ref">Ram_3,13.25</span></p>
         
         
         <p id="Ram_3,13.26">
            mātaṃgyās tv atha mātaṃgā apatyaṃ manujarṣabha <br />
            diśāgajaṃ tu śvetākṣaṃ śvetā vyajanayat sutam //
             <span class="ref">Ram_3,13.26</span></p>
         
         
         <p id="Ram_3,13.27">
            tato duhitarau rāma surabhir devy ajāyata <br />
            rohiṇīṃ nāma bhadraṃ te gandharvīṃ ca yaśasvinīm //
             <span class="ref">Ram_3,13.27</span></p>
         
         
         <p id="Ram_3,13.28">
            rohiṇy ajanayad gā vai gandharvī vājinaḥ sutān <br />
            surasājanayan nāgān rāma kadrūś ca pannagān //
             <span class="ref">Ram_3,13.28</span></p>
         
         
         <p id="Ram_3,13.29">
            manur manuṣyāñ janayat kaśyapasya mahātmanaḥ <br />
            brāhmaṇān kṣatriyān vaiśyāñ śūdrāṃś ca manujarṣabha //
             <span class="ref">Ram_3,13.29</span></p>
         
         
         <p id="Ram_3,13.30">
            mukhato brāhmaṇā jātā urasaḥ kṣatriyās tathā <br />
            ūrubhyāṃ jajñire vaiśyāḥ padbhyāṃ śūdrā iti śrutiḥ //
             <span class="ref">Ram_3,13.30</span></p>
         
         
         <p id="Ram_3,13.31">
            sarvān puṇyaphalān vṛkṣān analāpi vyajāyata <br />
            vinatā ca śukī pautrī kadrūś ca surasā svasā //
             <span class="ref">Ram_3,13.31</span></p>
         
         
         <p id="Ram_3,13.32">
            kadrūr nāgaṃ sahasraṃ tu vijajñe dharaṇīdharam <br />
            dvau putrau vinatāyās tu garuḍo 'ruṇa eva ca //
             <span class="ref">Ram_3,13.32</span></p>
         
         
         <p id="Ram_3,13.33">
            tasmāj jāto 'ham aruṇāt sampātiś ca mamāgrajaḥ <br />
            jaṭāyur iti māṃ viddhi śyenīputram ariṃdama //
             <span class="ref">Ram_3,13.33</span></p>
         
         
         <p id="Ram_3,13.34">
            so 'haṃ vāsasahāyas te bhaviṣyāmi yadīcchasi <br />
            sītāṃ ca tāta rakṣiṣye tvayi yāte salakṣmaṇe //
             <span class="ref">Ram_3,13.34</span></p>
         
         
         <p id="Ram_3,13.35">
            jaṭāyuṣaṃ tu pratipūjya rāghavo mudā pariṣvajya ca saṃnato 'bhavat <br />
            pitur hi śuśrāva sakhitvam ātmavāñ jaṭāyuṣā saṃkathitaṃ punaḥ punaḥ //
             <span class="ref">Ram_3,13.35</span></p>
         
         
         <p id="Ram_3,13.36">
            sa tatra sītāṃ paridāya maithilīṃ sahaiva tenātibalena pakṣiṇā <br />
            jagāma tāṃ pañcavaṭīṃ salakṣmaṇo ripūn didhakṣañ śalabhān ivānalaḥ //
             <span class="ref">Ram_3,13.36</span></p>
         
         
         <p id="Ram_3,14.1">
            tataḥ pañcavaṭīṃ gatvā nānāvyālamṛgāyutām <br />
            uvāca bhrātaraṃ rāmo lakṣmaṇaṃ dīptatejasam //
             <span class="ref">Ram_3,14.1</span></p>
         
         
         <p id="Ram_3,14.2">
            āgatāḥ sma yathoddiṣṭam amuṃ deśaṃ maharṣiṇā <br />
            ayaṃ pañcavaṭīdeśaḥ saumya puṣpitakānanaḥ //
             <span class="ref">Ram_3,14.2</span></p>
         
         
         <p id="Ram_3,14.3">
            sarvataś cāryatāṃ dṛṣṭiḥ kānane nipuṇo hy asi <br />
            āśramaḥ katarasmin no deśe bhavati saṃmataḥ //
             <span class="ref">Ram_3,14.3</span></p>
         
         
         <p id="Ram_3,14.4">
            ramate yatra vaidehī tvam ahaṃ caiva lakṣmaṇa <br />
            tādṛśo dṛśyatāṃ deśaḥ saṃnikṛṣṭajalāśayaḥ //
             <span class="ref">Ram_3,14.4</span></p>
         
         
         <p id="Ram_3,14.5">
            vanarāmaṇyakaṃ yatra jalarāmaṇyakaṃ tathā <br />
            saṃnikṛṣṭaṃ ca yatra syāt samitpuṣpakuśodakam //
             <span class="ref">Ram_3,14.5</span></p>
         
         
         <p id="Ram_3,14.6">
            evam uktas tu rāmeṇa lakṣmaṇaḥ saṃyatāñjaliḥ <br />
            sītāsamakṣaṃ kākutstham idaṃ vacanam abravīt //
             <span class="ref">Ram_3,14.6</span></p>
         
         
         <p id="Ram_3,14.7">
            paravān asmi kākutstha tvayi varṣaśataṃ sthite <br />
            svayaṃ tu rucire deśe kriyatām iti māṃ vada //
             <span class="ref">Ram_3,14.7</span></p>
         
         
         <p id="Ram_3,14.8">
            suprītas tena vākyena lakṣmaṇasya mahādyutiḥ <br />
            vimṛśan rocayāmāsa deśaṃ sarvaguṇānvitam //
             <span class="ref">Ram_3,14.8</span></p>
         
         
         <p id="Ram_3,14.9">
            sa taṃ ruciram ākramya deśam āśramakarmaṇi <br />
            hastau gṛhītvā hastena rāmaḥ saumitrim abravīt //
             <span class="ref">Ram_3,14.9</span></p>
         
         
         <p id="Ram_3,14.10">
            ayaṃ deśaḥ samaḥ śrīmān puṣpitais tarubhir vṛtaḥ <br />
            ihāśramapadaṃ saumya yathāvat kartum arhasi //
             <span class="ref">Ram_3,14.10</span></p>
         
         
         <p id="Ram_3,14.11">
            iyam ādityasaṃkāśaiḥ padmaiḥ surabhigandhibhiḥ <br />
            adūre dṛśyate ramyā padminī padmaśobhitā //
             <span class="ref">Ram_3,14.11</span></p>
         
         
         <p id="Ram_3,14.12">
            yathākhyātam agastyena muninā bhāvitātmanā <br />
            iyaṃ godāvarī ramyā puṣpitais tarubhir vṛtā //
             <span class="ref">Ram_3,14.12</span></p>
         
         
         <p id="Ram_3,14.13">
            haṃsakāraṇḍavākīrṇā cakravākopaśobhitā <br />
            nātidūre na cāsanne mṛgayūthanipīḍitā //
             <span class="ref">Ram_3,14.13</span></p>
         
         
         <p id="Ram_3,14.14">
            mayūranāditā ramyāḥ prāṃśavo bahukandarāḥ <br />
            dṛśyante girayaḥ saumya phullais tarubhir āvṛtāḥ //
             <span class="ref">Ram_3,14.14</span></p>
         
         
         <p id="Ram_3,14.15">
            sauvarṇe rājatais tāmrair deśe deśe ca dhātubhiḥ <br />
            gavākṣitā ivābhānti gajāḥ paramabhaktibhiḥ //
             <span class="ref">Ram_3,14.15</span></p>
         
         
         <p id="Ram_3,14.16">
            sālais tālais tamālaiś ca kharjūraiḥ panasāmrakaiḥ <br />
            nīvārais timiśaiś caiva puṃnāgaiś copaśobhitāḥ //
             <span class="ref">Ram_3,14.16</span></p>
         
         
         <p id="Ram_3,14.17">
            cūtair aśokais tilakaiś campakaiḥ ketakair api <br />
            puṣpagulmalatopetais tais tais tarubhir āvṛtāḥ //
             <span class="ref">Ram_3,14.17</span></p>
         
         
         <p id="Ram_3,14.18">
            candanaiḥ syandanair nīpaiḥ panasair lakucair api <br />
            dhavāśvakarṇakhadiraiḥ śamīkiṃśukapāṭalaiḥ //
             <span class="ref">Ram_3,14.18</span></p>
         
         
         <p id="Ram_3,14.19">
            idaṃ puṇyam idaṃ medhyam idaṃ bahumṛgadvijam <br />
            iha vatsyāma saumitre sārdham etena pakṣiṇā //
             <span class="ref">Ram_3,14.19</span></p>
         
         
         <p id="Ram_3,14.20">
            evam uktas tu rāmeṇa lakṣmaṇaḥ paravīrahā <br />
            acireṇāśramaṃ bhrātuś cakāra sumahābalaḥ //
             <span class="ref">Ram_3,14.20</span></p>
         
         
         <p id="Ram_3,14.21">
            parṇaśālāṃ suvipulāṃ tatra saṃghātamṛttikām <br />
            sustambhāṃ maskarair dīrghaiḥ kṛtavaṃśāṃ suśobhanām //
             <span class="ref">Ram_3,14.21</span></p>
         
         
         <p id="Ram_3,14.22">
            sa gatvā lakṣmaṇaḥ śrīmān nadīṃ godāvarīṃ tadā <br />
            snātvā padmāni cādāya saphalaḥ punar āgataḥ //
             <span class="ref">Ram_3,14.22</span></p>
         
         
         <p id="Ram_3,14.23">
            tataḥ puṣpabaliṃ kṛtvā śāntiṃ ca sa yathāvidhi <br />
            darśayāmāsa rāmāya tad āśramapadaṃ kṛtam //
             <span class="ref">Ram_3,14.23</span></p>
         
         
         <p id="Ram_3,14.24">
            sa taṃ dṛṣṭvā kṛtaṃ saumyam āśramaṃ saha sītayā <br />
            rāghavaḥ parṇaśālāyāṃ harṣam āhārayat param //
             <span class="ref">Ram_3,14.24</span></p>
         
         
         <p id="Ram_3,14.25">
            susaṃhṛṣṭaḥ pariṣvajya bāhubhyāṃ lakṣmaṇaṃ tadā <br />
            atisnigdhaṃ ca gāḍhaṃ ca vacanaṃ cedam abravīt //
             <span class="ref">Ram_3,14.25</span></p>
         
         
         <p id="Ram_3,14.26">
            prīto 'smi te mahat karma tvayā kṛtam idaṃ prabho <br />
            pradeyo yannimittaṃ te pariṣvaṅgo mayā kṛtaḥ //
             <span class="ref">Ram_3,14.26</span></p>
         
         
         <p id="Ram_3,14.27">
            bhāvajñena kṛtajñena dharmajñena ca lakṣmaṇa <br />
            tvayā putreṇa dharmātmā na saṃvṛttaḥ pitā mama //
             <span class="ref">Ram_3,14.27</span></p>
         
         
         <p id="Ram_3,14.28">
            evaṃ lakṣmaṇam uktvā tu rāghavo lakṣmivardhanaḥ <br />
            tasmin deśe bahuphale nyavasat sa sukhaṃ vaśī //
             <span class="ref">Ram_3,14.28</span></p>
         
         
         <p id="Ram_3,14.29">
            kaṃcit kālaṃ sa dharmātmā sītayā lakṣmaṇena ca <br />
            anvāsyamāno nyavasat svargaloke yathāmaraḥ //
             <span class="ref">Ram_3,14.29</span></p>
         
         
         <p id="Ram_3,15.1">
            asatas tasya tu sukhaṃ rāghavasya mahātmanaḥ <br />
            śaradvyapāye hemanta ṛtur iṣṭaḥ pravartate //
             <span class="ref">Ram_3,15.1</span></p>
         
         
         <p id="Ram_3,15.2">
            sa kadācit prabhātāyāṃ śarvaryāṃ raghunandanaḥ <br />
            prayayāv abhiṣekārthaṃ ramyāṃ godāvarīṃ nadīm //
             <span class="ref">Ram_3,15.2</span></p>
         
         
         <p id="Ram_3,15.3">
            prahvaḥ kalaśahastas taṃ sītayā saha vīryavān <br />
            pṛṣṭhato 'nuvrajan bhrātā saumitrir idam abravīt //
             <span class="ref">Ram_3,15.3</span></p>
         
         
         <p id="Ram_3,15.4">
            ayaṃ sa kālaḥ samprāptaḥ priyo yas te priyaṃvada <br />
            alaṃkṛta ivābhāti yena saṃvatsaraḥ śubhaḥ //
             <span class="ref">Ram_3,15.4</span></p>
         
         
         <p id="Ram_3,15.5">
            nīhāraparuṣo lokaḥ pṛthivī sasyamālinī <br />
            jalāny anupabhogyāni subhago havyavāhanaḥ //
             <span class="ref">Ram_3,15.5</span></p>
         
         
         <p id="Ram_3,15.6">
            navāgrayaṇapūjābhir abhyarcya pitṛdevatāḥ <br />
            kṛtāgrayaṇakāḥ kāle santo vigatakalmaṣāḥ //
             <span class="ref">Ram_3,15.6</span></p>
         
         
         <p id="Ram_3,15.7">
            prājyakāmā janapadāḥ sampannataragorasāḥ <br />
            vicaranti mahīpālā yātrārthaṃ vijigīṣavaḥ //
             <span class="ref">Ram_3,15.7</span></p>
         
         
         <p id="Ram_3,15.8">
            sevamāne dṛḍhaṃ sūrye diśam antakasevitām <br />
            vihīnatilakeva strī nottarā dik prakāśate //
             <span class="ref">Ram_3,15.8</span></p>
         
         
         <p id="Ram_3,15.9">
            prakṛtyā himakośāḍhyo dūrasūryaś ca sāmpratam <br />
            yathārthanāmā suvyaktaṃ himavān himavān giriḥ //
             <span class="ref">Ram_3,15.9</span></p>
         
         
         <p id="Ram_3,15.10">
            atyantasukhasaṃcārā madhyāhne sparśataḥ sukhāḥ <br />
            divasāḥ subhagādityāś chāyāsaliladurbhagāḥ //
             <span class="ref">Ram_3,15.10</span></p>
         
         
         <p id="Ram_3,15.11">
            mṛdusūryāḥ sanīhārāḥ paṭuśītāḥ samārutāḥ <br />
            śūnyāraṇyā himadhvastā divasā bhānti sāmpratam //
             <span class="ref">Ram_3,15.11</span></p>
         
         
         <p id="Ram_3,15.12">
            nivṛttākāśaśayanāḥ puṣyanītā himāruṇāḥ <br />
            śītā vṛddhatarāyāmās triyāmā yānti sāmpratam //
             <span class="ref">Ram_3,15.12</span></p>
         
         
         <p id="Ram_3,15.13">
            ravisaṃkrāntasaubhāgyas tuṣārāruṇamaṇḍalaḥ <br />
            niḥśvāsāndha ivādarśaś candramā na prakāśate //
             <span class="ref">Ram_3,15.13</span></p>
         
         
         <p id="Ram_3,15.14">
            jyotsnā tuṣāramalinā paurṇamāsyāṃ na rājate <br />
            sīteva cātapaśyāmā lakṣyate na tu śobhate //
             <span class="ref">Ram_3,15.14</span></p>
         
         
         <p id="Ram_3,15.15">
            prakṛtyā śītalasparśo himaviddhaś ca sāmpratam <br />
            pravāti paścimo vāyuḥ kāle dviguṇaśītalaḥ //
             <span class="ref">Ram_3,15.15</span></p>
         
         
         <p id="Ram_3,15.16">
            bāṣpacchannānyaraṇyāni yavagodhūmavanti ca <br />
            śobhante 'bhyudite sūrye nadadbhiḥ krauñcasārasaiḥ //
             <span class="ref">Ram_3,15.16</span></p>
         
         
         <p id="Ram_3,15.17">
            kharjūrapuṣpākṛtibhiḥ śirobhiḥ pūrṇataṇḍulaiḥ <br />
            śobhante kiṃcidālambāḥ śālayaḥ kanakaprabhāḥ //
             <span class="ref">Ram_3,15.17</span></p>
         
         
         <p id="Ram_3,15.18">
            mayūkhair upasarpadbhir himanīhārasaṃvṛtaiḥ <br />
            dūram abhyuditaḥ sūryaḥ śaśāṅka iva lakṣyate //
             <span class="ref">Ram_3,15.18</span></p>
         
         
         <p id="Ram_3,15.19">
            agrāhyavīryaḥ pūrvāhṇe madhyāhne sparśataḥ sukhaḥ <br />
            saṃraktaḥ kiṃcid āpāṇḍur ātapaḥ śobhate kṣitau //
             <span class="ref">Ram_3,15.19</span></p>
         
         
         <p id="Ram_3,15.20">
            avaśyāyanipātena kiṃcit praklinnaśādvalā <br />
            vanānāṃ śobhate bhūmir niviṣṭataruṇātapā //
             <span class="ref">Ram_3,15.20</span></p>
         
         
         <p id="Ram_3,15.21">
            avaśyāyatamonaddhā nīhāratamasāvṛtāḥ <br />
            prasuptā iva lakṣyante vipuṣpā vanarājayaḥ //
             <span class="ref">Ram_3,15.21</span></p>
         
         
         <p id="Ram_3,15.22">
            bāṣpasaṃchannasalilā rutavijñeyasārasāḥ <br />
            himārdravālukais tīraiḥ sarito bhānti sāmpratam //
             <span class="ref">Ram_3,15.22</span></p>
         
         
         <p id="Ram_3,15.23">
            tuṣārapatanāc caiva mṛdutvād bhāskarasya ca <br />
            śaityād agāgrastham api prāyeṇa rasavaj jalam //
             <span class="ref">Ram_3,15.23</span></p>
         
         
         <p id="Ram_3,15.24">
            jarājarjaritaiḥ parṇaiḥ śīrṇakesarakarṇikaiḥ <br />
            nālaśeṣā himadhvastā na bhānti kamalākarāḥ //
             <span class="ref">Ram_3,15.24</span></p>
         
         
         <p id="Ram_3,15.25">
            asmiṃs tu puruṣavyāghra kāle duḥkhasamanvitaḥ <br />
            tapaś carati dharmātmā tvadbhaktyā bharataḥ pure //
             <span class="ref">Ram_3,15.25</span></p>
         
         
         <p id="Ram_3,15.26">
            tyaktvā rājyaṃ ca mānaṃ ca bhogāṃś ca vividhān bahūn <br />
            tapasvī niyatāhāraḥ śete śīte mahītale //
             <span class="ref">Ram_3,15.26</span></p>
         
         
         <p id="Ram_3,15.27">
            so 'pi velām imāṃ nūnam abhiṣekārtham udyataḥ <br />
            vṛtaḥ prakṛtibhir nityaṃ prayāti sarayūṃ nadīm //
             <span class="ref">Ram_3,15.27</span></p>
         
         
         <p id="Ram_3,15.28">
            atyantasukhasaṃvṛddhaḥ sukumāro himārditaḥ <br />
            kathaṃ tv apararātreṣu sarayūm avagāhate //
             <span class="ref">Ram_3,15.28</span></p>
         
         
         <p id="Ram_3,15.29">
            padmapattrekṣaṇaḥ śyāmaḥ śrīmān nirudaro mahān <br />
            dharmajñaḥ satyavādī ca hrīniṣedho jitendriyaḥ //
             <span class="ref">Ram_3,15.29</span></p>
         
         
         <p id="Ram_3,15.30">
            priyābhibhāṣī madhuro dīrghabāhur ariṃdamaḥ <br />
            saṃtyajya vividhān bhogān āryaṃ sarvātmanāśritaḥ //
             <span class="ref">Ram_3,15.30</span></p>
         
         
         <p id="Ram_3,15.31">
            jitaḥ svargas tava bhrātrā bharatena mahātmanā <br />
            vanastham api tāpasye yas tvām anuvidhīyate //
             <span class="ref">Ram_3,15.31</span></p>
         
         
         <p id="Ram_3,15.32">
            na pitryam anuvartante mātṛkaṃ dvipadā iti <br />
            khyāto lokapravādo 'yaṃ bharatenānyathākṛtaḥ //
             <span class="ref">Ram_3,15.32</span></p>
         
         
         <p id="Ram_3,15.33">
            bhartā daśaratho yasyāḥ sādhuś ca bharataḥ sutaḥ <br />
            kathaṃ nu sāmbā kaikeyī tādṛśī krūradarśinī //
             <span class="ref">Ram_3,15.33</span></p>
         
         
         <p id="Ram_3,15.34">
            ity evaṃ lakṣmaṇe vākyaṃ snehād bruvati dhārmike <br />
            parivādaṃ jananyās tam asahan rāghavo 'bravīt //
             <span class="ref">Ram_3,15.34</span></p>
         
         
         <p id="Ram_3,15.35">
            na te 'mbā madhyamā tāta garhitavyā kathaṃcana <br />
            tām evekṣvākunāthasya bharatasya kathāṃ kuru //
             <span class="ref">Ram_3,15.35</span></p>
         
         
         <p id="Ram_3,15.36">
            niścitāpi hi me buddhir vanavāse dṛḍhavratā <br />
            bharatasnehasaṃtaptā bāliśī kriyate punaḥ //
             <span class="ref">Ram_3,15.36</span></p>
         
         
         <p id="Ram_3,15.37">
            ity evaṃ vilapaṃs tatra prāpya godāvarīṃ nadīm <br />
            cakre 'bhiṣekaṃ kākutsthaḥ sānujaḥ saha sītayā //
             <span class="ref">Ram_3,15.37</span></p>
         
         
         <p id="Ram_3,15.38">
            tarpayitvātha salilais te pitṝn daivatāni ca <br />
            stuvanti smoditaṃ sūryaṃ devatāś ca samāhitāḥ //
             <span class="ref">Ram_3,15.38</span></p>
         
         
         <p id="Ram_3,15.39">
            kṛtābhiṣekaḥ sa rarāja rāmaḥ sītādvitīyaḥ saha lakṣmaṇena <br />
            kṛtābhiṣekas tv agarājaputryā rudraḥ sanandī bhagavān iveśaḥ //
             <span class="ref">Ram_3,15.39</span></p>
         
         
         <p id="Ram_3,16.1">
            kṛtābhiṣeko rāmas tu sītā saumitrir eva ca <br />
            tasmād godāvarītīrāt tato jagmuḥ svam āśramam //
             <span class="ref">Ram_3,16.1</span></p>
         
         
         <p id="Ram_3,16.2">
            āśramaṃ tam upāgamya rāghavaḥ sahalakṣmaṇaḥ <br />
            kṛtvā paurvāhṇikaṃ karma parṇaśālām upāgamat //
             <span class="ref">Ram_3,16.2</span></p>
         
         
         <p id="Ram_3,16.3">
            sa rāmaḥ parṇaśālāyām āsīnaḥ saha sītayā <br />
            virarāja mahābāhuś citrayā candramā iva <br />
            lakṣmaṇena saha bhrātrā cakāra vividhāḥ kathāḥ //
             <span class="ref">Ram_3,16.3</span></p>
         
         
         <p id="Ram_3,16.4">
            tadāsīnasya rāmasya kathāsaṃsaktacetasaḥ <br />
            taṃ deśaṃ rākṣasī kācid ājagāma yadṛcchayā //
             <span class="ref">Ram_3,16.4</span></p>
         
         
         <p id="Ram_3,16.5">
            sā tu śūrpaṇakhā nāma daśagrīvasya rakṣasaḥ <br />
            bhaginī rāmam āsādya dadarśa tridaśopamam //
             <span class="ref">Ram_3,16.5</span></p>
         
         
         <p id="Ram_3,16.6">
            siṃhoraskaṃ mahābāhuṃ padmapattranibhekṣaṇam <br />
            sukumāraṃ mahāsattvaṃ pārthivavyañjanānvitam //
             <span class="ref">Ram_3,16.6</span></p>
         
         
         <p id="Ram_3,16.7">
            rāmam indīvaraśyāmaṃ kandarpasadṛśaprabham <br />
            babhūvendropamaṃ dṛṣṭvā rākṣasī kāmamohitā //
             <span class="ref">Ram_3,16.7</span></p>
         
         
         <p id="Ram_3,16.8">
            sumukhaṃ durmukhī rāmaṃ vṛttamadhyaṃ mahodarī <br />
            viśālākṣaṃ virūpākṣī sukeśaṃ tāmramūrdhajā //
             <span class="ref">Ram_3,16.8</span></p>
         
         
         <p id="Ram_3,16.9">
            priyarūpaṃ virūpā sā susvaraṃ bhairavasvarā <br />
            taruṇaṃ dāruṇā vṛddhā dakṣiṇaṃ vāmabhāṣiṇī //
             <span class="ref">Ram_3,16.9</span></p>
         
         
         <p id="Ram_3,16.10">
            nyāyavṛttaṃ sudurvṛttā priyam apriyadarśanā <br />
            śarīrajasamāviṣṭā rākṣasī rāmam abravīt //
             <span class="ref">Ram_3,16.10</span></p>
         
         
         <p id="Ram_3,16.11">
            jaṭī tāpasarūpeṇa sabhāryaḥ śaracāpadhṛk <br />
            āgatas tvam imaṃ deśaṃ kathaṃ rākṣasasevitam //
             <span class="ref">Ram_3,16.11</span></p>
         
         
         <p id="Ram_3,16.12">
            evam uktas tu rākṣasyā śūrpaṇakhyā paraṃtapaḥ <br />
            ṛjubuddhitayā sarvam ākhyātum upacakrame //
             <span class="ref">Ram_3,16.12</span></p>
         
         
         <p id="Ram_3,16.13">
            āsīd daśaratho nāma rājā tridaśavikramaḥ <br />
            tasyāham agrajaḥ putro rāmo nāma janaiḥ śrutaḥ //
             <span class="ref">Ram_3,16.13</span></p>
         
         
         <p id="Ram_3,16.14">
            bhrātāyaṃ lakṣmaṇo nāma yavīyān mām anuvrataḥ <br />
            iyaṃ bhāryā ca vaidehī mama sīteti viśrutā //
             <span class="ref">Ram_3,16.14</span></p>
         
         
         <p id="Ram_3,16.15">
            niyogāt tu narendrasya pitur mātuś ca yantritaḥ <br />
            dharmārthaṃ dharmakāṅkṣī ca vanaṃ vastum ihāgataḥ //
             <span class="ref">Ram_3,16.15</span></p>
         
         
         <p id="Ram_3,16.16">
            tvāṃ tu veditum icchāmi kathyatāṃ kāsi kasya vā <br />
            iha vā kiṃnimittaṃ tvam āgatā brūhi tattvataḥ //
             <span class="ref">Ram_3,16.16</span></p>
         
         
         <p id="Ram_3,16.17">
            sābravīd vacanaṃ śrutvā rākṣasī madanārditā <br />
            śrūyatāṃ rāma vakṣyāmi tattvārthaṃ vacanaṃ mama //
             <span class="ref">Ram_3,16.17</span></p>
         
         
         <p id="Ram_3,16.18">
            ahaṃ śūrpaṇakhā nāma rākṣasī kāmarūpiṇī <br />
            araṇyaṃ vicarāmīdam ekā sarvabhayaṃkarā //
             <span class="ref">Ram_3,16.18</span></p>
         
         
         <p id="Ram_3,16.19">
            rāvaṇo nāma me bhrātā rākṣaso rākṣaseśvaraḥ <br />
            pravṛddhanidraś ca sadā kumbhakarṇo mahābalaḥ //
             <span class="ref">Ram_3,16.19</span></p>
         
         
         <p id="Ram_3,16.20">
            vibhīṣaṇas tu dharmātmā na tu rākṣasaceṣṭitaḥ <br />
            prakhyātavīryau ca raṇe bhrātarau kharadūṣaṇau //
             <span class="ref">Ram_3,16.20</span></p>
         
         
         <p id="Ram_3,16.21">
            tān ahaṃ samatikrāntā rāma tvā pūrvadarśanāt <br />
            samupetāsmi bhāvena bhartāraṃ puruṣottamam <br />
            cirāya bhava bhartā me sītayā kiṃ kariṣyasi //
             <span class="ref">Ram_3,16.21</span></p>
         
         
         <p id="Ram_3,16.22">
            vikṛtā ca virūpā ca na seyaṃ sadṛśī tava <br />
            aham evānurūpā te bhāryā rūpeṇa paśya mām //
             <span class="ref">Ram_3,16.22</span></p>
         
         
         <p id="Ram_3,16.23">
            imāṃ virūpām asatīṃ karālāṃ nirṇatodarīm <br />
            anena saha te bhrātrā bhakṣayiṣyāmi mānuṣīm //
             <span class="ref">Ram_3,16.23</span></p>
         
         
         <p id="Ram_3,16.24">
            tataḥ parvataśṛṅgāṇi vanāni vividhāni ca <br />
            paśyan saha mayā kānta daṇḍakān vicariṣyasi //
             <span class="ref">Ram_3,16.24</span></p>
         
         
         <p id="Ram_3,16.25">
            ity evam uktaḥ kākutsthaḥ prahasya madirekṣaṇām <br />
            idaṃ vacanam ārebhe vaktuṃ vākyaviśāradaḥ //
             <span class="ref">Ram_3,16.25</span></p>
         
         
         <p id="Ram_3,17.1">
            tāṃ tu śūrpaṇakhāṃ rāmaḥ kāmapāśāvapāśitām <br />
            svacchayā ślakṣṇayā vācā smitapūrvam athābravīt //
             <span class="ref">Ram_3,17.1</span></p>
         
         
         <p id="Ram_3,17.2">
            kṛtadāro 'smi bhavati bhāryeyaṃ dayitā mama <br />
            tvadvidhānāṃ tu nārīṇāṃ suduḥkhā sasapatnatā //
             <span class="ref">Ram_3,17.2</span></p>
         
         
         <p id="Ram_3,17.3">
            anujas tv eṣa me bhrātā śīlavān priyadarśanaḥ <br />
            śrīmān akṛtadāraś ca lakṣmaṇo nāma vīryavān //
             <span class="ref">Ram_3,17.3</span></p>
         
         
         <p id="Ram_3,17.4">
            apūrvī bhāryayā cārthī taruṇaḥ priyadarśanaḥ <br />
            anurūpaś ca te bhartā rūpasyāsya bhaviṣyati //
             <span class="ref">Ram_3,17.4</span></p>
         
         
         <p id="Ram_3,17.5">
            enaṃ bhaja viśālākṣi bhartāraṃ bhrātaraṃ mama <br />
            asapatnā varārohe merum arkaprabhā yathā //
             <span class="ref">Ram_3,17.5</span></p>
         
         
         <p id="Ram_3,17.6">
            iti rāmeṇa sā proktā rākṣasī kāmamohitā <br />
            visṛjya rāmaṃ sahasā tato lakṣmaṇam abravīt //
             <span class="ref">Ram_3,17.6</span></p>
         
         
         <p id="Ram_3,17.7">
            asya rūpasya te yuktā bhāryāhaṃ varavarṇinī <br />
            mayā saha sukhaṃ sarvān daṇḍakān vicariṣyasi //
             <span class="ref">Ram_3,17.7</span></p>
         
         
         <p id="Ram_3,17.8">
            evam uktas tu saumitrī rākṣasyā vākyakovidaḥ <br />
            tataḥ śūrpaṇakhīṃ smitvā lakṣmaṇo yuktam abravīt //
             <span class="ref">Ram_3,17.8</span></p>
         
         
         <p id="Ram_3,17.9">
            kathaṃ dāsasya me dāsī bhāryā bhavitum icchasi <br />
            so 'ham āryeṇa paravān bhrātrā kamalavarṇini //
             <span class="ref">Ram_3,17.9</span></p>
         
         
         <p id="Ram_3,17.10">
            samṛddhārthasya siddhārthā muditāmalavarṇinī <br />
            āryasya tvaṃ viśālākṣi bhāryā bhava yavīyasī //
             <span class="ref">Ram_3,17.10</span></p>
         
         
         <p id="Ram_3,17.11">
            etāṃ virūpām asatīṃ karālāṃ nirṇatodarīm <br />
            bhāryāṃ vṛddhāṃ parityajya tvām evaiṣa bhajiṣyati //
             <span class="ref">Ram_3,17.11</span></p>
         
         
         <p id="Ram_3,17.12">
            ko hi rūpam idaṃ śreṣṭhaṃ saṃtyajya varavarṇini <br />
            mānuṣeṣu varārohe kuryād bhāvaṃ vicakṣaṇaḥ //
             <span class="ref">Ram_3,17.12</span></p>
         
         
         <p id="Ram_3,17.13">
            iti sā lakṣmaṇenoktā karālā nirṇatodarī <br />
            manyate tad vacaḥ satyaṃ parihāsāvicakṣaṇā //
             <span class="ref">Ram_3,17.13</span></p>
         
         
         <p id="Ram_3,17.14">
            sā rāmaṃ parṇaśālāyām upaviṣṭaṃ paraṃtapam <br />
            sītayā saha durdharṣam abravīt kāmamohitā //
             <span class="ref">Ram_3,17.14</span></p>
         
         
         <p id="Ram_3,17.15">
            imāṃ virūpām asatīṃ karālāṃ nirṇatodarīm <br />
            vṛddhāṃ bhāryām avaṣṭabhya na māṃ tvaṃ bahu manyase //
             <span class="ref">Ram_3,17.15</span></p>
         
         
         <p id="Ram_3,17.16">
            adyemāṃ bhakṣayiṣyāmi paśyatas tava mānuṣīm <br />
            tvayā saha cariṣyāmi niḥsapatnā yathāsukham //
             <span class="ref">Ram_3,17.16</span></p>
         
         
         <p id="Ram_3,17.17">
            ity uktvā mṛgaśāvākṣīm alātasadṛśekṣaṇā <br />
            abhyadhāvat susaṃkruddhā maholkā rohiṇīm iva //
             <span class="ref">Ram_3,17.17</span></p>
         
         
         <p id="Ram_3,17.18">
            tāṃ mṛtyupāśapratimām āpatantīṃ mahābalaḥ <br />
            nigṛhya rāmaḥ kupitas tato lakṣmaṇam abravīt //
             <span class="ref">Ram_3,17.18</span></p>
         
         
         <p id="Ram_3,17.19">
            krūrair anāryaiḥ saumitre parihāsaḥ kathaṃcana <br />
            na kāryaḥ paśya vaidehīṃ kathaṃcit saumya jīvatīm //
             <span class="ref">Ram_3,17.19</span></p>
         
         
         <p id="Ram_3,17.20">
            imāṃ virūpām asatīm atimattāṃ mahodarīm <br />
            rākṣasīṃ puruṣavyāghra virūpayitum arhasi //
             <span class="ref">Ram_3,17.20</span></p>
         
         
         <p id="Ram_3,17.21">
            ity ukto lakṣmaṇas tasyāḥ kruddho rāmasya paśyataḥ <br />
            uddhṛtya khaḍgaṃ cicheda karṇanāsaṃ mahābalaḥ //
             <span class="ref">Ram_3,17.21</span></p>
         
         
         <p id="Ram_3,17.22">
            nikṛttakarṇanāsā tu visvaraṃ sā vinadya ca <br />
            yathāgataṃ pradudrāva ghorā śūrpaṇakhā vanam //
             <span class="ref">Ram_3,17.22</span></p>
         
         
         <p id="Ram_3,17.23">
            sā virūpā mahāghorā rākṣasī śoṇitokṣitā <br />
            nanāda vividhān nādān yathā prāvṛṣi toyadaḥ //
             <span class="ref">Ram_3,17.23</span></p>
         
         
         <p id="Ram_3,17.24">
            sā vikṣarantī rudhiraṃ bahudhā ghoradarśanā <br />
            pragṛhya bāhū garjantī praviveśa mahāvanam //
             <span class="ref">Ram_3,17.24</span></p>
         
         
         <p id="Ram_3,17.25">
            tatas tu sā rākṣasasaṃghasaṃvṛtaṃ kharaṃ janasthānagataṃ virūpitā <br />
            upetya taṃ bhrātaram ugratejasaṃ papāta bhūmau gaganād yathāśaniḥ //
             <span class="ref">Ram_3,17.25</span></p>
         
         
         <p id="Ram_3,17.26">
            tataḥ sabhāryaṃ bhayamohamūrchitā salakṣmaṇaṃ rāghavam āgataṃ vanam <br />
            virūpaṇaṃ cātmani śoṇitokṣitā śaśaṃsa sarvaṃ bhaginī kharasya sā //
             <span class="ref">Ram_3,17.26</span></p>
         
         
         <p id="Ram_3,18.1">
            tāṃ tathā patitāṃ dṛṣṭvā virūpāṃ śoṇitokṣitām <br />
            bhaginīṃ krodhasaṃtaptaḥ kharaḥ papraccha rākṣasaḥ //
             <span class="ref">Ram_3,18.1</span></p>
         
         
         <p id="Ram_3,18.2">
            balavikramasampannā kāmagā kāmarūpiṇī <br />
            imām avasthāṃ nītā tvaṃ kenāntakasamā gatā //
             <span class="ref">Ram_3,18.2</span></p>
         
         
         <p id="Ram_3,18.3">
            devagandharvabhūtānām ṛṣīṇāṃ ca mahātmanām <br />
            ko 'yam evaṃ mahāvīryas tvāṃ virūpāṃ cakāra ha //
             <span class="ref">Ram_3,18.3</span></p>
         
         
         <p id="Ram_3,18.4">
            na hi paśyāmy ahaṃ loke yaḥ kuryān mama vipriyam <br />
            antarena sahasrākṣaṃ mahendraṃ pākaśāsanam //
             <span class="ref">Ram_3,18.4</span></p>
         
         
         <p id="Ram_3,18.5">
            adyāhaṃ mārgaṇaiḥ prāṇān ādāsye jīvitāntakaiḥ <br />
            salile kṣīram āsaktaṃ niṣpibann iva sārasaḥ //
             <span class="ref">Ram_3,18.5</span></p>
         
         
         <p id="Ram_3,18.6">
            nihatasya mayā saṃkhye śarasaṃkṛttamarmaṇaḥ <br />
            saphenaṃ rudhiraṃ raktaṃ medinī kasya pāsyati //
             <span class="ref">Ram_3,18.6</span></p>
         
         
         <p id="Ram_3,18.7">
            kasya pattrarathāḥ kāyān māṃsam utkṛtya saṃgatāḥ <br />
            prahṛṣṭā bhakṣayiṣyanti nihatasya mayā raṇe //
             <span class="ref">Ram_3,18.7</span></p>
         
         
         <p id="Ram_3,18.8">
            taṃ na devā na gandharvā na piśācā na rākṣasāḥ <br />
            mayāpakṛṣṭaṃ kṛpaṇaṃ śaktās trātuṃ mahāhave //
             <span class="ref">Ram_3,18.8</span></p>
         
         
         <p id="Ram_3,18.9">
            upalabhya śanaiḥ saṃjñāṃ taṃ me śaṃsitum arhasi <br />
            yena tvaṃ durvinītena vane vikramya nirjitā //
             <span class="ref">Ram_3,18.9</span></p>
         
         
         <p id="Ram_3,18.10">
            iti bhrātur vacaḥ śrutvā kruddhasya ca viśeṣataḥ <br />
            tataḥ śūrpaṇakhā vākyaṃ sabāṣpam idam abravīt //
             <span class="ref">Ram_3,18.10</span></p>
         
         
         <p id="Ram_3,18.11">
            taruṇau rūpasampannau sukumārau mahābalau <br />
            puṇḍarīkaviśālākṣau cīrakṛṣṇājināmbarau //
             <span class="ref">Ram_3,18.11</span></p>
         
         
         <p id="Ram_3,18.12">
            gandharvarājapratimau pārthivavyañjanānvitau <br />
            devau vā mānuṣau vā tau na tarkayitum utsahe //
             <span class="ref">Ram_3,18.12</span></p>
         
         
         <p id="Ram_3,18.13">
            taruṇī rūpasampannā sarvābharaṇabhūṣitā <br />
            dṛṣṭā tatra mayā nārī tayor madhye sumadhyamā //
             <span class="ref">Ram_3,18.13</span></p>
         
         
         <p id="Ram_3,18.14">
            tābhyām ubhābhyāṃ sambhūya pramadām adhikṛtya tām <br />
            imām avasthāṃ nītāhaṃ yathānāthāsatī tathā //
             <span class="ref">Ram_3,18.14</span></p>
         
         
         <p id="Ram_3,18.15">
            tasyāś cānṛjuvṛttāyās tayoś ca hatayor aham <br />
            saphenaṃ pātum icchāmi rudhiraṃ raṇamūrdhani //
             <span class="ref">Ram_3,18.15</span></p>
         
         
         <p id="Ram_3,18.16">
            eṣa me prathamaḥ kāmaḥ kṛtas tāta tvayā bhavet <br />
            tasyās tayoś ca rudhiraṃ pibeyam aham āhave //
             <span class="ref">Ram_3,18.16</span></p>
         
         
         <p id="Ram_3,18.17">
            iti tasyāṃ bruvāṇāyāṃ caturdaśa mahābalān <br />
            vyādideśa kharaḥ kruddho rākṣasān antakopamān //
             <span class="ref">Ram_3,18.17</span></p>
         
         
         <p id="Ram_3,18.18">
            mānuṣau śastrasampannau cīrakṛṣṇājināmbarau <br />
            praviṣṭau daṇḍakāraṇyaṃ ghoraṃ pramadayā saha //
             <span class="ref">Ram_3,18.18</span></p>
         
         
         <p id="Ram_3,18.19">
            tau hatvā tāṃ ca durvṛttām upāvartitum arhatha <br />
            iyaṃ ca rudhiraṃ teṣāṃ bhaginī mama pāsyati //
             <span class="ref">Ram_3,18.19</span></p>
         
         
         <p id="Ram_3,18.20">
            manoratho 'yam iṣṭo 'syā bhaginyā mama rākṣasāḥ <br />
            śīghraṃ saṃpadyatāṃ gatvā tau pramathya svatejasā //
             <span class="ref">Ram_3,18.20</span></p>
         
         
         <p id="Ram_3,18.21">
            iti pratisamādiṣṭā rākṣasās te caturdaśa <br />
            tatra jagmus tayā sārdhaṃ ghanā vāteritā yathā //
             <span class="ref">Ram_3,18.21</span></p>
         
         
         <p id="Ram_3,19.1">
            ataḥ śūrpaṇakhā ghorā rāghavāśramam āgatā <br />
            rakṣasām ācacakṣe tau bhrātarau saha sītayā //
             <span class="ref">Ram_3,19.1</span></p>
         
         
         <p id="Ram_3,19.2">
            te rāmaṃ parṇaśālāyām upaviṣṭaṃ mahābalam <br />
            dadṛśuḥ sītayā sārdhaṃ vaidehyā lakṣmaṇena ca //
             <span class="ref">Ram_3,19.2</span></p>
         
         
         <p id="Ram_3,19.3">
            tān dṛṣṭvā rāghavaḥ śrīmān āgatāṃ tāṃ ca rākṣasīm <br />
            abravīd bhrātaraṃ rāmo lakṣmaṇaṃ dīptatejasam //
             <span class="ref">Ram_3,19.3</span></p>
         
         
         <p id="Ram_3,19.4">
            muhūrtaṃ bhava saumitre sītāyāḥ pratyanantaraḥ <br />
            imān asyā vadhiṣyāmi padavīm āgatān iha //
             <span class="ref">Ram_3,19.4</span></p>
         
         
         <p id="Ram_3,19.5">
            vākyam etat tataḥ śrutvā rāmasya viditātmanaḥ <br />
            tatheti lakṣmaṇo vākyaṃ rāmasya pratyapūjayat //
             <span class="ref">Ram_3,19.5</span></p>
         
         
         <p id="Ram_3,19.6">
            rāghavo 'pi mahac cāpaṃ cāmīkaravibhūṣitam <br />
            cakāra sajyaṃ dharmātmā tāni rakṣāṃsi cābravīt //
             <span class="ref">Ram_3,19.6</span></p>
         
         
         <p id="Ram_3,19.7">
            putrau daśarathasyāvāṃ bhrātarau rāmalakṣmaṇau <br />
            praviṣṭau sītayā sārdhaṃ duścaraṃ daṇḍakāvanam //
             <span class="ref">Ram_3,19.7</span></p>
         
         
         <p id="Ram_3,19.8">
            phalamūlāśanau dāntau tāpasau dharmacāriṇau <br />
            vasantau daṇḍakāraṇye kimartham upahiṃsatha //
             <span class="ref">Ram_3,19.8</span></p>
         
         
         <p id="Ram_3,19.9">
            yuṣmān pāpātmakān hantuṃ viprakārān mahāvane <br />
            ṛṣīṇāṃ tu niyogena prāpto 'haṃ saśarāsanaḥ //
             <span class="ref">Ram_3,19.9</span></p>
         
         
         <p id="Ram_3,19.10">
            tiṣṭhataivātra saṃtuṣṭā nopasarpitum arhatha <br />
            yadi prāṇair ihārtho vo nivartadhvaṃ niśācarāḥ //
             <span class="ref">Ram_3,19.10</span></p>
         
         
         <p id="Ram_3,19.11">
            tasya tadvacanaṃ śrutvā rākṣasās te caturdaśa <br />
            ūcur vācaṃ susaṃkruddhā brahmaghnāḥ śūlapāṇayaḥ //
             <span class="ref">Ram_3,19.11</span></p>
         
         
         <p id="Ram_3,19.12">
            saṃraktanayanā ghorā rāmaṃ raktāntalocanam <br />
            paruṣāmadhurābhāṣaṃ hṛṣṭā dṛṣṭaparākramam //
             <span class="ref">Ram_3,19.12</span></p>
         
         
         <p id="Ram_3,19.13">
            krodham utpādya no bhartuḥ kharasya sumahātmanaḥ <br />
            tvam eva hāsyase prāṇān adyāsmābhir hato yudhi //
             <span class="ref">Ram_3,19.13</span></p>
         
         
         <p id="Ram_3,19.14">
            kā hi te śaktir ekasya bahūnāṃ raṇamūrdhani <br />
            asmākam agrataḥ sthātuṃ kiṃ punar yoddhum āhave //
             <span class="ref">Ram_3,19.14</span></p>
         
         
         <p id="Ram_3,19.15">
            ebhir bāhuprayuktair naḥ parighaiḥ śūlapaṭṭiśaiḥ <br />
            prāṇāṃs tyakṣyasi vīryaṃ ca dhanuś ca karapīḍitam //
             <span class="ref">Ram_3,19.15</span></p>
         
         
         <p id="Ram_3,19.16">
            ity evam uktvā saṃrabdhā rākṣasās te caturdaśa <br />
            udyatāyudhanistriṃśā rāmam evābhidudruvuḥ <br />
            cikṣipus tāni śūlāni rāghavaṃ prati durjayam //
             <span class="ref">Ram_3,19.16</span></p>
         
         
         <p id="Ram_3,19.17">
            tāni śūlāni kākutsthaḥ samastāni caturdaśa <br />
            tāvadbhir eva cicheda śaraiḥ kāñcanabhūṣaṇaiḥ //
             <span class="ref">Ram_3,19.17</span></p>
         
         
         <p id="Ram_3,19.18">
            tataḥ paścān mahātejā nārācān sūryasaṃnibhān <br />
            jagrāha paramakruddhaś caturdaśa śilāśitān //
             <span class="ref">Ram_3,19.18</span></p>
         
         
         <p id="Ram_3,19.19">
            gṛhītvā dhanur āyamya lakṣyān uddiśya rākṣasān <br />
            mumoca rāghavo bāṇān vajrān iva śatakratuḥ //
             <span class="ref">Ram_3,19.19</span></p>
         
         
         <p id="Ram_3,19.20">
            rukmapuṅkhāś ca viśikhāḥ pradīptā hemabhūṣaṇāḥ <br />
            antarikṣe maholkānāṃ babhūvus tulyavarcasaḥ //
             <span class="ref">Ram_3,19.20</span></p>
         
         
         <p id="Ram_3,19.21">
            te bhittvā rakṣasāṃ vegād vakṣāṃsi rudhirāplutāḥ <br />
            viniṣpetus tadā bhūmau nyamajjantāśanisvanāḥ //
             <span class="ref">Ram_3,19.21</span></p>
         
         
         <p id="Ram_3,19.22">
            te bhinnahṛdayā bhūmau chinnamūlā iva drumāḥ <br />
            nipetuḥ śoṇitārdrāṅgā vikṛtā vigatāsavaḥ //
             <span class="ref">Ram_3,19.22</span></p>
         
         
         <p id="Ram_3,19.23">
            tān bhūmau patitān dṛṣṭvā rākṣasī krodhamūrchitā <br />
            paritrastā punas tatra vyasṛjad bhairavaṃ ravam //
             <span class="ref">Ram_3,19.23</span></p>
         
         
         <p id="Ram_3,19.24">
            sā nadantī mahānādaṃ javāc chūrpaṇakhā punaḥ <br />
            upagamya kharaṃ sā tu kiṃcit saṃśuṣkaśoṇitā <br />
            papāta punar evārtā saniryāseva vallarī //
             <span class="ref">Ram_3,19.24</span></p>
         
         
         <p id="Ram_3,19.25">
            nipātitān prekṣya raṇe tu rākṣasān pradhāvitā śūrpaṇakhā punas tataḥ <br />
            vadhaṃ ca teṣāṃ nikhilena rakṣasāṃ śaśaṃsa sarvaṃ bhaginī kharasya sā //
             <span class="ref">Ram_3,19.25</span></p>
         
         
         <p id="Ram_3,20.1">
            sa punaḥ patitāṃ dṛṣṭvā krodhāc chūrpaṇakhāṃ kharaḥ <br />
            uvāca vyaktayā vācā tām anarthārtham āgatām //
             <span class="ref">Ram_3,20.1</span></p>
         
         
         <p id="Ram_3,20.2">
            mayā tv idānīṃ śūrās te rākṣasā rudhirāśanāḥ <br />
            tvatpriyārthaṃ vinirdiṣṭāḥ kimarthaṃ rudyate punaḥ //
             <span class="ref">Ram_3,20.2</span></p>
         
         
         <p id="Ram_3,20.3">
            bhaktāś caivānuraktāś ca hitāś ca mama nityaśaḥ <br />
            ghnanto 'pi na nihantavyā na na kuryur vaco mama //
             <span class="ref">Ram_3,20.3</span></p>
         
         
         <p id="Ram_3,20.4">
            kim etac chrotum icchāmi kāraṇaṃ yatkṛte punaḥ <br />
            hā nātheti vinardantī sarpavad veṣṭase kṣitau //
             <span class="ref">Ram_3,20.4</span></p>
         
         
         <p id="Ram_3,20.5">
            anāthavad vilapasi kiṃ nu nāthe mayi sthite <br />
            uttiṣṭhottiṣṭha mā bhaiṣīr vaiklavyaṃ tyajyatām iha //
             <span class="ref">Ram_3,20.5</span></p>
         
         
         <p id="Ram_3,20.6">
            ity evam uktā durdharṣā khareṇa parisāntvitā <br />
            vimṛjya nayane sāsre kharaṃ bhrātaram abravīt //
             <span class="ref">Ram_3,20.6</span></p>
         
         
         <p id="Ram_3,20.7">
            preṣitāś ca tvayā śūrā rākṣasās te caturdaśa <br />
            nihantuṃ rāghavaṃ ghorā matpriyārthaṃ salakṣmaṇam //
             <span class="ref">Ram_3,20.7</span></p>
         
         
         <p id="Ram_3,20.8">
            te tu rāmeṇa sāmarṣāḥ śūlapaṭṭiśapāṇayaḥ <br />
            samare nihatāḥ sarve sāyakair marmabhedibhiḥ //
             <span class="ref">Ram_3,20.8</span></p>
         
         
         <p id="Ram_3,20.9">
            tān bhūmau patitān dṛṣṭvā kṣaṇenaiva mahābalān <br />
            rāmasya ca mahat karma mahāṃs trāso 'bhavan mama //
             <span class="ref">Ram_3,20.9</span></p>
         
         
         <p id="Ram_3,20.10">
            sāsmi bhītā samudvignā viṣaṇṇā ca niśācara <br />
            śaraṇaṃ tvāṃ punaḥ prāptā sarvato bhayadarśinī //
             <span class="ref">Ram_3,20.10</span></p>
         
         
         <p id="Ram_3,20.11">
            viṣādanakrādhyuṣite paritrāsormimālini <br />
            kiṃ māṃ na trāyase magnāṃ vipule śokasāgare //
             <span class="ref">Ram_3,20.11</span></p>
         
         
         <p id="Ram_3,20.12">
            ete ca nihatā bhūmau rāmeṇa niśitaiḥ śaraiḥ <br />
            ye ca me padavīṃ prāptā rākṣasāḥ piśitāśanāḥ //
             <span class="ref">Ram_3,20.12</span></p>
         
         
         <p id="Ram_3,20.13">
            mayi te yady anukrośo yadi rakṣaḥsu teṣu ca <br />
            rāmeṇa yadi śaktis te tejo vāsti niśācara <br />
            daṇḍakāraṇyanilayaṃ jahi rākṣasakaṇṭakam //
             <span class="ref">Ram_3,20.13</span></p>
         
         
         <p id="Ram_3,20.14">
            yadi rāmaṃ mamāmitram adya tvaṃ na vadhiṣyasi <br />
            tava caivāgrataḥ prāṇāṃs tyakṣyāmi nirapatrapā //
             <span class="ref">Ram_3,20.14</span></p>
         
         
         <p id="Ram_3,20.15">
            buddhyāham anupaśyāmi na tvaṃ rāmasya saṃyuge <br />
            sthātuṃ pratimukhe śaktaḥ sacāpasya mahāraṇe //
             <span class="ref">Ram_3,20.15</span></p>
         
         
         <p id="Ram_3,20.16">
            śūramānī na śūras tvaṃ mithyāropitavikramaḥ <br />
            mānuṣau yan na śaknoṣi hantuṃ tau rāmalakṣmaṇau //
             <span class="ref">Ram_3,20.16</span></p>
         
         
         <p id="Ram_3,20.17">
            apayāhi janasthānāt tvaritaḥ sahabāndhavaḥ <br />
            niḥsattvasyālpavīryasya vāsas te kīdṛśas tv iha //
             <span class="ref">Ram_3,20.17</span></p>
         
         
         <p id="Ram_3,20.18">
            rāmatejo'bhibhūto hi tvaṃ kṣipraṃ vinaśiṣyasi <br />
            sa hi tejaḥsamāyukto rāmo daśarathātmajaḥ <br />
            bhrātā cāsya mahāvīryo yena cāsmi virūpitā //
             <span class="ref">Ram_3,20.18</span></p>
         
         
         <p id="Ram_3,21.1">
            evam ādharṣitaḥ śūraḥ śūrpaṇakhyā kharas tadā <br />
            uvāca rakṣasāṃ madhye kharaḥ kharataraṃ vacaḥ //
             <span class="ref">Ram_3,21.1</span></p>
         
         
         <p id="Ram_3,21.2">
            tavāpamānaprabhavaḥ krodho 'yam atulo mama <br />
            na śakyate dhārayituṃ lavaṇāmbha ivotthitam //
             <span class="ref">Ram_3,21.2</span></p>
         
         
         <p id="Ram_3,21.3">
            na rāmaṃ gaṇaye vīryān mānuṣaṃ kṣīṇajīvitam <br />
            ātmā duścaritaiḥ prāṇān hato yo 'dya vimokṣyati //
             <span class="ref">Ram_3,21.3</span></p>
         
         
         <p id="Ram_3,21.4">
            bāṣpaḥ saṃhriyatām eṣa sambhramaś ca vimucyatām <br />
            ahaṃ rāmaṃ saha bhrātrā nayāmi yamasādanam //
             <span class="ref">Ram_3,21.4</span></p>
         
         
         <p id="Ram_3,21.5">
            paraśvadhahatasyādya mandaprāṇasya bhūtale <br />
            rāmasya rudhiraṃ raktam uṣṇaṃ pāsyasi rākṣasi //
             <span class="ref">Ram_3,21.5</span></p>
         
         
         <p id="Ram_3,21.6">
            sā prahṛṣṭā vacaḥ śrutvā kharasya vadanāc cyutam <br />
            praśaśaṃsa punar maurkhyād bhrātaraṃ rakṣasāṃ varam //
             <span class="ref">Ram_3,21.6</span></p>
         
         
         <p id="Ram_3,21.7">
            tayā paruṣitaḥ pūrvaṃ punar eva praśaṃsitaḥ <br />
            abravīd dūṣaṇaṃ nāma kharaḥ senāpatiṃ tadā //
             <span class="ref">Ram_3,21.7</span></p>
         
         
         <p id="Ram_3,21.8">
            caturdaśa sahasrāṇi mama cittānuvartinām <br />
            rakṣasāṃ bhīmavegānāṃ samareṣv anivartinām //
             <span class="ref">Ram_3,21.8</span></p>
         
         
         <p id="Ram_3,21.9">
            nīlajīmūtavarṇānāṃ ghorāṇāṃ krūrakarmaṇām <br />
            lokahiṃsāvihārāṇāṃ balinām ugratejasām //
             <span class="ref">Ram_3,21.9</span></p>
         
         
         <p id="Ram_3,21.10">
            teṣāṃ śārdūladarpāṇāṃ mahāsyānāṃ mahaujasām <br />
            sarvodyogam udīrṇānāṃ rakṣasāṃ saumya kāraya //
             <span class="ref">Ram_3,21.10</span></p>
         
         
         <p id="Ram_3,21.11">
            upasthāpaya me kṣipraṃ rathaṃ saumya dhanūṃṣi ca <br />
            śarāṃś ca citrān khaḍgāṃś ca śaktīś ca vividhāḥ śitāḥ //
             <span class="ref">Ram_3,21.11</span></p>
         
         
         <p id="Ram_3,21.12">
            agre niryātum icchāmi paulastyānāṃ mahātmanām <br />
            vadhārthaṃ durvinītasya rāmasya raṇakovidaḥ //
             <span class="ref">Ram_3,21.12</span></p>
         
         
         <p id="Ram_3,21.13">
            iti tasya bruvāṇasya sūryavarṇaṃ mahāratham <br />
            sadaśvaiḥ śabalair yuktam ācacakṣe 'tha dūṣaṇaḥ //
             <span class="ref">Ram_3,21.13</span></p>
         
         
         <p id="Ram_3,21.14">
            taṃ meruśikharākāraṃ taptakāñcanabhūṣaṇam <br />
            hemacakram asaṃbādhaṃ vaidūryamayakūbaram //
             <span class="ref">Ram_3,21.14</span></p>
         
         
         <p id="Ram_3,21.15">
            matsyaiḥ puṣpair drumaiḥ śailaiś candrasūryaiś ca kāñcanaiḥ <br />
            māṅgalyaiḥ pakṣisaṃghaiś ca tārābhiś ca samāvṛtam //
             <span class="ref">Ram_3,21.15</span></p>
         
         
         <p id="Ram_3,21.16">
            dhvajanistriṃśasampannaṃ kiṅkiṇīkavibhūṣitam <br />
            sadaśvayuktaṃ so 'marṣād āruroha rathaṃ kharaḥ //
             <span class="ref">Ram_3,21.16</span></p>
         
         
         <p id="Ram_3,21.17">
            niśāmya taṃ rathagataṃ rākṣasā bhīmavikramāḥ <br />
            tasthuḥ saṃparivāryainaṃ dūṣaṇaṃ ca mahābalam //
             <span class="ref">Ram_3,21.17</span></p>
         
         
         <p id="Ram_3,21.18">
            kharas tu tān maheṣvāsān ghoracarmāyudhadhvajān <br />
            niryātety abravīd dṛṣṭvā rathasthaḥ sarvarākṣasān //
             <span class="ref">Ram_3,21.18</span></p>
         
         
         <p id="Ram_3,21.19">
            tatas tad rākṣasaṃ sainyaṃ ghoracarmāyudhadhvajam <br />
            nirjagāma janasthānān mahānādaṃ mahājavam //
             <span class="ref">Ram_3,21.19</span></p>
         
         
         <p id="Ram_3,21.20">
            mudgaraiḥ paṭṭiśaiḥ śūlaiḥ sutīkṣṇaiś ca paraśvadhaiḥ <br />
            khaḍgaiś cakraiś ca hastasthair bhrājamānaiś ca tomaraiḥ //
             <span class="ref">Ram_3,21.20</span></p>
         
         
         <p id="Ram_3,21.21">
            śaktibhiḥ parighair ghorair atimātraiś ca kārmukaiḥ <br />
            gadāsimusalair vajrair gṛhītair bhīmadarśanaiḥ //
             <span class="ref">Ram_3,21.21</span></p>
         
         
         <p id="Ram_3,21.22">
            rākṣasānāṃ sughorāṇāṃ sahasrāṇi caturdaśa <br />
            niryātāni janasthānāt kharacittānuvartinām //
             <span class="ref">Ram_3,21.22</span></p>
         
         
         <p id="Ram_3,21.23">
            tāṃs tv abhidravato dṛṣṭvā rākṣasān bhīmavikramān <br />
            kharasyāpi rathaḥ kiṃcij jagāma tadanantaram //
             <span class="ref">Ram_3,21.23</span></p>
         
         
         <p id="Ram_3,21.24">
            tatas tāñ śabalān aśvāṃs taptakāñcanabhūṣitān <br />
            kharasya matam ājñāya sārathiḥ samacodayat //
             <span class="ref">Ram_3,21.24</span></p>
         
         
         <p id="Ram_3,21.25">
            sa codito rathaḥ śīghraṃ kharasya ripughātinaḥ <br />
            śabdenāpūrayām āsa diśaḥ pratidiśas tathā //
             <span class="ref">Ram_3,21.25</span></p>
         
         
         <p id="Ram_3,21.26">
            pravṛddhamanyus tu kharaḥ kharasvano ripor vadhārthaṃ tvarito yathāntakaḥ <br />
            acūcudat sārathim unnadan punar mahābalo megha ivāśmavarṣavān //
             <span class="ref">Ram_3,21.26</span></p>
         
         
         <p id="Ram_3,22.1">
            tat prayātaṃ balaṃ ghoram aśivaṃ śoṇitodakam <br />
            abhyavarṣan mahāmeghas tumulo gardabhāruṇaḥ //
             <span class="ref">Ram_3,22.1</span></p>
         
         
         <p id="Ram_3,22.2">
            nipetus turagās tasya rathayuktā mahājavāḥ <br />
            same puṣpacite deśe rājamārge yadṛcchayā //
             <span class="ref">Ram_3,22.2</span></p>
         
         
         <p id="Ram_3,22.3">
            śyāmaṃ rudhiraparyantaṃ babhūva pariveṣaṇam <br />
            alātacakrapratimaṃ pratigṛhya divākaram //
             <span class="ref">Ram_3,22.3</span></p>
         
         
         <p id="Ram_3,22.4">
            tato dhvajam upāgamya hemadaṇḍaṃ samucchritam <br />
            samākramya mahākāyas tasthau gṛdhraḥ sudāruṇaḥ //
             <span class="ref">Ram_3,22.4</span></p>
         
         
         <p id="Ram_3,22.5">
            janasthānasamīpe ca samākramya kharasvanāḥ <br />
            visvarān vividhāṃś cakrur māṃsādā mṛgapakṣiṇaḥ //
             <span class="ref">Ram_3,22.5</span></p>
         
         
         <p id="Ram_3,22.6">
            vyājahruś ca pradīptāyāṃ diśi vai bhairavasvanam <br />
            aśivaṃ yātudhānānāṃ śivā ghorā mahāsvanāḥ //
             <span class="ref">Ram_3,22.6</span></p>
         
         
         <p id="Ram_3,22.7">
            prabhinnagirisaṃkāśās toyaśoṣitadhāriṇaḥ <br />
            ākāśaṃ tad anākāśaṃ cakrur bhīmā balāhakāḥ //
             <span class="ref">Ram_3,22.7</span></p>
         
         
         <p id="Ram_3,22.8">
            babhūva timiraṃ ghoram uddhataṃ romaharṣaṇam <br />
            diśo vā vidiśo vāpi suvyaktaṃ na cakāśire //
             <span class="ref">Ram_3,22.8</span></p>
         
         
         <p id="Ram_3,22.9">
            kṣatajārdrasavarṇābhā saṃdhyākālaṃ vinā babhau <br />
            kharasyābhimukhaṃ nedus tadā ghorā mṛgāḥ khagāḥ //
             <span class="ref">Ram_3,22.9</span></p>
         
         
         <p id="Ram_3,22.10">
            nityāśivakarā yuddhe śivā ghoranidarśanāḥ <br />
            nedur balasyābhimukhaṃ jvālodgāribhir ānanaiḥ //
             <span class="ref">Ram_3,22.10</span></p>
         
         
         <p id="Ram_3,22.11">
            kabandhaḥ parighābhāso dṛśyate bhāskarāntike <br />
            jagrāha sūryaṃ svarbhānur aparvaṇi mahāgrahaḥ //
             <span class="ref">Ram_3,22.11</span></p>
         
         
         <p id="Ram_3,22.12">
            pravāti mārutaḥ śīghraṃ niṣprabho 'bhūd divākaraḥ <br />
            utpetuś ca vinā rātriṃ tārāḥ khadyotasaprabhāḥ //
             <span class="ref">Ram_3,22.12</span></p>
         
         
         <p id="Ram_3,22.13">
            saṃlīnamīnavihagā nalinyaḥ puṣpapaṅkajāḥ <br />
            tasmin kṣaṇe babhūvuś ca vinā puṣpaphalair drumāḥ //
             <span class="ref">Ram_3,22.13</span></p>
         
         
         <p id="Ram_3,22.14">
            uddhūtaś ca vinā vātaṃ reṇur jaladharāruṇaḥ <br />
            vīcīkūcīti vāśyanto babhūvus tatra sārikāḥ //
             <span class="ref">Ram_3,22.14</span></p>
         
         
         <p id="Ram_3,22.15">
            ulkāś cāpi sanirghoṣā nipetur ghoradarśanāḥ <br />
            pracacāla mahī cāpi saśailavanakānanā //
             <span class="ref">Ram_3,22.15</span></p>
         
         
         <p id="Ram_3,22.16">
            kharasya ca rathasthasya nardamānasya dhīmataḥ <br />
            prākampata bhujaḥ savyaḥ kharaś cāsyāvasajjata //
             <span class="ref">Ram_3,22.16</span></p>
         
         
         <p id="Ram_3,22.17">
            sāsrā saṃpadyate dṛṣṭiḥ paśyamānasya sarvataḥ <br />
            lalāṭe ca rujā jātā na ca mohān nyavartata //
             <span class="ref">Ram_3,22.17</span></p>
         
         
         <p id="Ram_3,22.18">
            tān samīkṣya mahotpātān utthitān romaharṣaṇān <br />
            abravīd rākṣasān sarvān prahasan sa kharas tadā //
             <span class="ref">Ram_3,22.18</span></p>
         
         
         <p id="Ram_3,22.19">
            mahotpātān imān sarvān utthitān ghoradarśanān <br />
            na cintayāmy ahaṃ vīryād balavān durbalān iva //
             <span class="ref">Ram_3,22.19</span></p>
         
         
         <p id="Ram_3,22.20">
            tārā api śarais tīkṣṇaiḥ pātayeyaṃ nabhastalāt <br />
            mṛtyuṃ maraṇadharmeṇa saṃkruddho yojayāmy aham //
             <span class="ref">Ram_3,22.20</span></p>
         
         
         <p id="Ram_3,22.21">
            rāghavaṃ taṃ balotsiktaṃ bhrātaraṃ cāpi lakṣmaṇam <br />
            ahatvā sāyakais tīkṣṇair nopāvartitum utsahe //
             <span class="ref">Ram_3,22.21</span></p>
         
         
         <p id="Ram_3,22.22">
            sakāmā bhaginī me 'stu pītvā tu rudhiraṃ tayoḥ <br />
            yannimittaṃ tu rāmasya lakṣmaṇasya viparyayaḥ //
             <span class="ref">Ram_3,22.22</span></p>
         
         
         <p id="Ram_3,22.23">
            na kvacit prāptapūrvo me saṃyugeṣu parājayaḥ <br />
            yuṣmākam etat pratyakṣaṃ nānṛtaṃ kathayāmy aham //
             <span class="ref">Ram_3,22.23</span></p>
         
         
         <p id="Ram_3,22.24">
            devarājam api kruddho mattairāvatayāyinam <br />
            vajrahastaṃ raṇe hanyāṃ kiṃ punas tau ca mānuṣau //
             <span class="ref">Ram_3,22.24</span></p>
         
         
         <p id="Ram_3,22.25">
            sā tasya garjitaṃ śrutvā rākṣasasya mahācamūḥ <br />
            praharṣam atulaṃ lebhe mṛtyupāśāvapāśitā //
             <span class="ref">Ram_3,22.25</span></p>
         
         
         <p id="Ram_3,22.26">
            sameyuś ca mahātmāno yuddhadarśanakāṅkṣiṇaḥ <br />
            ṛṣayo devagandharvāḥ siddhāś ca saha cāraṇaiḥ //
             <span class="ref">Ram_3,22.26</span></p>
         
         
         <p id="Ram_3,22.27">
            sametya cocuḥ sahitās te 'nyonyaṃ puṇyakarmaṇaḥ <br />
            svasti gobrāhmaṇebhyo 'stu lokānāṃ ye ca saṃmatāḥ //
             <span class="ref">Ram_3,22.27</span></p>
         
         
         <p id="Ram_3,22.28">
            jayatāṃ rāghavo yuddhe paulastyān rajanīcarān <br />
            cakrahasto yathā yuddhe sarvān asurapuṃgavān //
             <span class="ref">Ram_3,22.28</span></p>
         
         
         <p id="Ram_3,22.29">
            etac cānyac ca bahuśo bruvāṇāḥ paramarṣayaḥ <br />
            dadṛśur vāhinīṃ teṣāṃ rākṣasānāṃ gatāyuṣām //
             <span class="ref">Ram_3,22.29</span></p>
         
         
         <p id="Ram_3,22.30">
            rathena tu kharo vegāt sainyasyāgrād viniḥsṛtaḥ <br />
            taṃ dṛṣṭvā rākṣasaṃ bhūyo rākṣasāś ca viniḥsṛtāḥ //
             <span class="ref">Ram_3,22.30</span></p>
         
         
         <p id="Ram_3,22.31">
            śyenagāmī pṛthugrīvo yajñaśatrur vihaṃgamaḥ <br />
            durjayaḥ karavīrākṣaḥ paruṣaḥ kālakārmukaḥ //
             <span class="ref">Ram_3,22.31</span></p>
         
         
         <p id="Ram_3,22.32">
            meghamālī mahāmālī sarpāsyo rudhirāśanaḥ <br />
            dvādaśaite mahāvīryāḥ pratasthur abhitaḥ kharam //
             <span class="ref">Ram_3,22.32</span></p>
         
         
         <p id="Ram_3,22.33">
            mahākapālaḥ sthūlākṣaḥ pramāthī triśirās tathā <br />
            catvāra ete senāgryā dūṣaṇaṃ pṛṣṭhato 'nvayuḥ //
             <span class="ref">Ram_3,22.33</span></p>
         
         
         <p id="Ram_3,22.34">
            sā bhīmavegā samarābhikāmā sudāruṇā rākṣasavīrasenā <br />
            tau rājaputrau sahasābhyupetā mālā grahāṇām iva candrasūryau //
             <span class="ref">Ram_3,22.34</span></p>
         
         
         <p id="Ram_3,23.1">
            āśramaṃ pratiyāte tu khare kharaparākrame <br />
            tān evautpātikān rāmaḥ saha bhrātrā dadarśa ha //
             <span class="ref">Ram_3,23.1</span></p>
         
         
         <p id="Ram_3,23.2">
            tān utpātān mahāghorān utthitān romaharṣaṇān <br />
            prajānām ahitān dṛṣṭvā vākyaṃ lakṣmaṇam abravīt //
             <span class="ref">Ram_3,23.2</span></p>
         
         
         <p id="Ram_3,23.3">
            imān paśya mahābāho sarvabhūtāpahāriṇaḥ <br />
            samutthitān mahotpātān saṃhartuṃ sarvarākṣasān //
             <span class="ref">Ram_3,23.3</span></p>
         
         
         <p id="Ram_3,23.4">
            amī rudhiradhārās tu visṛjantaḥ kharasvanān <br />
            vyomni meghā vivartante paruṣā gardabhāruṇāḥ //
             <span class="ref">Ram_3,23.4</span></p>
         
         
         <p id="Ram_3,23.5">
            sadhūmāś ca śarāḥ sarve mama yuddhābhinandinaḥ <br />
            rukmapṛṣṭhāni cāpāni viveṣṭante ca lakṣmaṇa //
             <span class="ref">Ram_3,23.5</span></p>
         
         
         <p id="Ram_3,23.6">
            yādṛśā iha kūjanti pakṣiṇo vanacāriṇaḥ <br />
            agrato no bhayaṃ prāptaṃ saṃśayo jīvitasya ca //
             <span class="ref">Ram_3,23.6</span></p>
         
         
         <p id="Ram_3,23.7">
            samprahāras tu sumahān bhaviṣyati na saṃśayaḥ <br />
            ayam ākhyāti me bāhuḥ sphuramāṇo muhur muhuḥ //
             <span class="ref">Ram_3,23.7</span></p>
         
         
         <p id="Ram_3,23.8">
            saṃnikarṣe tu naḥ śūra jayaṃ śatroḥ parājayam <br />
            suprabhaṃ ca prasannaṃ ca tava vaktraṃ hi lakṣyate //
             <span class="ref">Ram_3,23.8</span></p>
         
         
         <p id="Ram_3,23.9">
            udyatānāṃ hi yuddhārthaṃ yeṣāṃ bhavati lakṣmaṇaḥ <br />
            niṣprabhaṃ vadanaṃ teṣāṃ bhavaty āyuḥparikṣayaḥ //
             <span class="ref">Ram_3,23.9</span></p>
         
         
         <p id="Ram_3,23.10">
            anāgatavidhānaṃ tu kartavyaṃ śubham icchatā <br />
            āpadaṃ śaṅkamānena puruṣeṇa vipaścitā //
             <span class="ref">Ram_3,23.10</span></p>
         
         
         <p id="Ram_3,23.11">
            tasmād gṛhītvā vaidehīṃ śarapāṇir dhanurdharaḥ <br />
            guhām āśraya śailasya durgāṃ pādapasaṃkulām //
             <span class="ref">Ram_3,23.11</span></p>
         
         
         <p id="Ram_3,23.12">
            pratikūlitum icchāmi na hi vākyam idaṃ tvayā <br />
            śāpito mama pādābhyāṃ gamyatāṃ vatsa māciram //
             <span class="ref">Ram_3,23.12</span></p>
         
         
         <p id="Ram_3,23.13">
            evam uktas tu rāmeṇa lakṣmaṇaḥ saha sītayā <br />
            śarān ādāya cāpaṃ ca guhāṃ durgāṃ samāśrayat //
             <span class="ref">Ram_3,23.13</span></p>
         
         
         <p id="Ram_3,23.14">
            tasmin praviṣṭe tu guhāṃ lakṣmaṇe saha sītayā <br />
            hanta niryuktam ity uktvā rāmaḥ kavacam āviśat //
             <span class="ref">Ram_3,23.14</span></p>
         
         
         <p id="Ram_3,23.15">
            sa tenāgninikāśena kavacena vibhūṣitaḥ <br />
            babhūva rāmas timire vidhūmo 'gnir ivotthitaḥ //
             <span class="ref">Ram_3,23.15</span></p>
         
         
         <p id="Ram_3,23.16">
            sa cāpam udyamya mahac charān ādāya vīryavān <br />
            babhūvāvasthitas tatra jyāsvanaiḥ pūrayan diśaḥ //
             <span class="ref">Ram_3,23.16</span></p>
         
         
         <p id="Ram_3,23.17">
            tato devāḥ sagandharvāḥ siddhāś ca saha cāraṇaiḥ <br />
            ūcuḥ paramasaṃtrastā guhyakāś ca parasparam //
             <span class="ref">Ram_3,23.17</span></p>
         
         
         <p id="Ram_3,23.18">
            caturdaśa sahasrāṇi rakṣasāṃ bhīmakarmaṇām <br />
            ekaś ca rāmo dharmātmā kathaṃ yuddhaṃ bhaviṣyati //
             <span class="ref">Ram_3,23.18</span></p>
         
         
         <p id="Ram_3,23.19">
            tato gambhīranirhrādaṃ ghoravarmāyudhadhvajam <br />
            anīkaṃ yātudhānānāṃ samantāt pratyadṛśyata //
             <span class="ref">Ram_3,23.19</span></p>
         
         
         <p id="Ram_3,23.20">
            siṃhanādaṃ visṛjatām anyonyam abhigarjatām <br />
            cāpāni visphārayatāṃ jṛmbhatāṃ cāpy abhīkṣṇaśaḥ //
             <span class="ref">Ram_3,23.20</span></p>
         
         
         <p id="Ram_3,23.21">
            vipraghuṣṭasvanānāṃ ca dundubhīṃś cāpi nighnatām <br />
            teṣāṃ sutumulaḥ śabdaḥ pūrayāmāsa tad vanam //
             <span class="ref">Ram_3,23.21</span></p>
         
         
         <p id="Ram_3,23.22">
            tena śabdena vitrastāḥ śvāpadā vanacāriṇaḥ <br />
            dudruvur yatra niḥśabdaṃ pṛṣṭhato nāvalokayan //
             <span class="ref">Ram_3,23.22</span></p>
         
         
         <p id="Ram_3,23.23">
            tat tv anīkaṃ mahāvegaṃ rāmaṃ samupasarpata <br />
            dhṛtanānāpraharaṇaṃ gambhīraṃ sāgaropamam //
             <span class="ref">Ram_3,23.23</span></p>
         
         
         <p id="Ram_3,23.24">
            rāmo 'pi cārayaṃś cakṣuḥ sarvato raṇapaṇḍitaḥ <br />
            dadarśa kharasainyaṃ tad yuddhābhimukham udyatam //
             <span class="ref">Ram_3,23.24</span></p>
         
         
         <p id="Ram_3,23.25">
            vitatya ca dhanur bhīmaṃ tūṇyāś coddhṛtya sāyakān <br />
            krodham āhārayat tīvraṃ vadhārthaṃ sarvarakṣasām //
             <span class="ref">Ram_3,23.25</span></p>
         
         
         <p id="Ram_3,23.26">
            duṣprekṣyaḥ so 'bhavat kruddho yugāntāgnir iva jvalan <br />
            taṃ dṛṣṭvā tejasāviṣṭaṃ prāvyathan vanadevatāḥ //
             <span class="ref">Ram_3,23.26</span></p>
         
         
         <p id="Ram_3,23.27">
            tasya kruddhasya rūpaṃ tu rāmasya dadṛśe tadā <br />
            dakṣasyeva kratuṃ hantum udyatasya pinākinaḥ //
             <span class="ref">Ram_3,23.27</span></p>
         
         
         <p id="Ram_3,24.1">
            avaṣṭabdhadhanuṃ rāmaṃ kruddhaṃ ca ripughātinam <br />
            dadarśāśramam āgamya kharaḥ saha puraḥsaraiḥ //
             <span class="ref">Ram_3,24.1</span></p>
         
         
         <p id="Ram_3,24.2">
            taṃ dṛṣṭvā saguṇaṃ cāpam udyamya kharaniḥsvanam <br />
            rāmasyābhimukhaṃ sūtaṃ codyatām ity acodayat //
             <span class="ref">Ram_3,24.2</span></p>
         
         
         <p id="Ram_3,24.3">
            sa kharasyājñayā sūtas turagān samacodayat <br />
            yatra rāmo mahābāhur eko dhunvan dhanuḥ sthitaḥ //
             <span class="ref">Ram_3,24.3</span></p>
         
         
         <p id="Ram_3,24.4">
            taṃ tu niṣpatitaṃ dṛṣṭvā sarve te rajanīcarāḥ <br />
            nardamānā mahānādaṃ sacivāḥ paryavārayan //
             <span class="ref">Ram_3,24.4</span></p>
         
         
         <p id="Ram_3,24.5">
            sa teṣāṃ yātudhānānāṃ madhye rato gataḥ kharaḥ <br />
            babhūva madhye tārāṇāṃ lohitāṅga ivoditaḥ //
             <span class="ref">Ram_3,24.5</span></p>
         
         
         <p id="Ram_3,24.6">
            tatas taṃ bhīmadhanvānaṃ kruddhāḥ sarve niśācarāḥ <br />
            rāmaṃ nānāvidhaiḥ śastrair abhyavarṣanta durjayam //
             <span class="ref">Ram_3,24.6</span></p>
         
         
         <p id="Ram_3,24.7">
            mudgarair āyasaiḥ śūlaiḥ prāsaiḥ khaḍgaiḥ paraśvadhaiḥ <br />
            rākṣasāḥ samare rāmaṃ nijaghnū roṣatatparāḥ //
             <span class="ref">Ram_3,24.7</span></p>
         
         
         <p id="Ram_3,24.8">
            te balāhakasaṃkāśā mahānādā mahābalāḥ <br />
            abhyadhāvanta kākutsthaṃ rāmaṃ yuddhe jighāṃsavaḥ //
             <span class="ref">Ram_3,24.8</span></p>
         
         
         <p id="Ram_3,24.9">
            te rāme śaravarṣāṇi vyasṛjan rakṣasāṃ guṇāḥ <br />
            śailendram iva dhārābhir varṣamāṇā balāhakāḥ //
             <span class="ref">Ram_3,24.9</span></p>
         
         
         <p id="Ram_3,24.10">
            sa taiḥ parivṛto ghorai rāghavo rakṣasāṃ gaṇaiḥ <br />
            tithiṣv iva mahādevo vṛtaḥ pāriṣadāṃ gaṇaiḥ //
             <span class="ref">Ram_3,24.10</span></p>
         
         
         <p id="Ram_3,24.11">
            tāni muktāni śastrāṇi yātudhānaiḥ sa rāghavaḥ <br />
            pratijagrāha viśikhair nadyoghān iva sāgaraḥ //
             <span class="ref">Ram_3,24.11</span></p>
         
         
         <p id="Ram_3,24.12">
            sa taiḥ praharaṇair ghorair bhinnagātro na vivyathe <br />
            rāmaḥ pradīptair bahubhir vajrair iva mahācalaḥ //
             <span class="ref">Ram_3,24.12</span></p>
         
         
         <p id="Ram_3,24.13">
            sa viddhaḥ kṣatajādigdhaḥ sarvagātreṣu rāghavaḥ <br />
            babhūva rāmaḥ saṃdhyābhrair divākara ivāvṛtaḥ //
             <span class="ref">Ram_3,24.13</span></p>
         
         
         <p id="Ram_3,24.14">
            viṣedur devagandharvāḥ siddhāś ca paramarṣayaḥ <br />
            ekaṃ sahasrair bahubhis tadā dṛṣṭvā samāvṛtam //
             <span class="ref">Ram_3,24.14</span></p>
         
         
         <p id="Ram_3,24.15">
            tato rāmaḥ susaṃkruddho maṇḍalīkṛtakārmukaḥ <br />
            sasarja niśitān bāṇāñ śataśo 'tha sahasraśaḥ //
             <span class="ref">Ram_3,24.15</span></p>
         
         
         <p id="Ram_3,24.16">
            durāvārān durviṣahān kālapāśopamān raṇe <br />
            mumoca līlayā rāmaḥ kaṅkapattrān ajihmagān //
             <span class="ref">Ram_3,24.16</span></p>
         
         
         <p id="Ram_3,24.17">
            te śarāḥ śatrusainyeṣu muktā rāmeṇa līlayā <br />
            ādadū rakṣasāṃ prāṇān pāśāḥ kālakṛtā iva //
             <span class="ref">Ram_3,24.17</span></p>
         
         
         <p id="Ram_3,24.18">
            bhittvā rākṣasadehāṃs tāṃs te śarā rudhirāplutāḥ <br />
            antarikṣagatā rejur dīptāgnisamatejasaḥ //
             <span class="ref">Ram_3,24.18</span></p>
         
         
         <p id="Ram_3,24.19">
            asaṃkhyeyās tu rāmasya sāyakāś cāpamaṇḍalāt <br />
            viniṣpetur atīvogrā rakṣaḥprāṇāpahāriṇaḥ //
             <span class="ref">Ram_3,24.19</span></p>
         
         
         <p id="Ram_3,24.20">
            tair dhanūṃṣi dhvajāgrāṇi varmāṇi ca śirāṃsi ca <br />
            bahūn sahastābharaṇān ūrūn karikaropamān //
             <span class="ref">Ram_3,24.20</span></p>
         
         
         <p id="Ram_3,24.21">
            tato nālīkanārācais tīkṣṇāgraiś ca vikarṇibhiḥ <br />
            bhīmam ārtasvaraṃ cakrur bhidyamānā niśācarāḥ //
             <span class="ref">Ram_3,24.21</span></p>
         
         
         <p id="Ram_3,24.22">
            tat sainyaṃ niśitair bāṇair arditaṃ marmabhedibhiḥ <br />
            rāmeṇa na sukhaṃ lebhe śuṣkaṃ vanam ivāgninā //
             <span class="ref">Ram_3,24.22</span></p>
         
         
         <p id="Ram_3,24.23">
            kecid bhīmabalāḥ śūrāḥ śūlān khaḍgān paraśvadhān <br />
            cikṣipuḥ paramakruddhā rāmāya rajanīcarāḥ //
             <span class="ref">Ram_3,24.23</span></p>
         
         
         <p id="Ram_3,24.24">
            tāni bāṇair mahābāhuḥ śastrāṇy āvārya rāghavaḥ <br />
            jahāra samare prāṇāṃś cicheda ca śirodharān //
             <span class="ref">Ram_3,24.24</span></p>
         
         
         <p id="Ram_3,24.25">
            avaśiṣṭāś ca ye tatra viṣaṇṇāś ca niśācarāḥ <br />
            kharam evābhyadhāvanta śaraṇārthaṃ śarārditāḥ //
             <span class="ref">Ram_3,24.25</span></p>
         
         
         <p id="Ram_3,24.26">
            tān sarvān punar ādāya samāśvāsya ca dūṣaṇaḥ <br />
            abhyadhāvata kākutsthaṃ kruddho rudram ivāntakaḥ //
             <span class="ref">Ram_3,24.26</span></p>
         
         
         <p id="Ram_3,24.27">
            nivṛttās tu punaḥ sarve dūṣaṇāśrayanirbhayāḥ <br />
            rāmam evābhyadhāvanta sālatālaśilāyudhāḥ //
             <span class="ref">Ram_3,24.27</span></p>
         
         
         <p id="Ram_3,24.28">
            tad babhūvādbhutaṃ yuddhaṃ tumulaṃ romaharṣaṇam <br />
            rāmasyāsya mahāghoraṃ punas teṣāṃ ca rakṣasām //
             <span class="ref">Ram_3,24.28</span></p>
         
         
         <p id="Ram_3,25.1">
            tad drumāṇāṃ śilānāṃ ca varṣaṃ prāṇaharaṃ mahat <br />
            pratijagrāha dharmātmā rāghavas tīkṣṇasāyakaiḥ //
             <span class="ref">Ram_3,25.1</span></p>
         
         
         <p id="Ram_3,25.2">
            pratigṛhya ca tad varaṃ nimīlita ivarṣabhaḥ <br />
            rāmaḥ krodhaṃ paraṃ bheje vadhārthaṃ sarvarakṣasām //
             <span class="ref">Ram_3,25.2</span></p>
         
         
         <p id="Ram_3,25.3">
            tataḥ krodhasamāviṣṭaḥ pradīpta iva tejasā <br />
            śarair abhyakirat sainyaṃ sarvataḥ sahadūṣaṇam //
             <span class="ref">Ram_3,25.3</span></p>
         
         
         <p id="Ram_3,25.4">
            tataḥ senāpatiḥ kruddho dūṣaṇaḥ śatrudūṣaṇaḥ <br />
            jagrāha giriśṛṅgābhaṃ parighaṃ romaharṣaṇam //
             <span class="ref">Ram_3,25.4</span></p>
         
         
         <p id="Ram_3,25.5">
            veṣṭitaṃ kāñcanaiḥ paṭṭair devasainyābhimardanam <br />
            āyasaiḥ śaṅkubhis tīkṣṇaiḥ kīrṇaṃ paravasokṣitam //
             <span class="ref">Ram_3,25.5</span></p>
         
         
         <p id="Ram_3,25.6">
            vajrāśanisamasparśaṃ paragopuradāraṇam <br />
            taṃ mahoragasaṃkāśaṃ pragṛhya parighaṃ raṇe <br />
            dūṣaṇo 'bhyapatad rāmaṃ krūrakarmā niśācaraḥ //
             <span class="ref">Ram_3,25.6</span></p>
         
         
         <p id="Ram_3,25.7">
            tasyābhipatamānasya dūṣaṇasya sa rāghavaḥ <br />
            dvābhyāṃ śarābhyāṃ cicheda sahastābharaṇau bhujau //
             <span class="ref">Ram_3,25.7</span></p>
         
         
         <p id="Ram_3,25.8">
            bhraṣṭas tasya mahākāyaḥ papāta raṇamūrdhani <br />
            parighaś chinnahastasya śakradhvaja ivāgrataḥ //
             <span class="ref">Ram_3,25.8</span></p>
         
         
         <p id="Ram_3,25.9">
            sa karābhyāṃ vikīrṇābhyāṃ papāta bhuvi dūṣaṇaḥ <br />
            viṣāṇābhyāṃ viśīrṇābhyāṃ manasvīva mahāgajaḥ //
             <span class="ref">Ram_3,25.9</span></p>
         
         
         <p id="Ram_3,25.10">
            dṛṣṭvā taṃ patitaṃ bhūmau dūṣaṇaṃ nihataṃ raṇe <br />
            sādhu sādhv iti kākutsthaṃ sarvabhūtāny apūjayan //
             <span class="ref">Ram_3,25.10</span></p>
         
         
         <p id="Ram_3,25.11">
            etasminn antare kruddhās trayaḥ senāgrayāyinaḥ <br />
            saṃhatyābhyadravan rāmaṃ mṛtyupāśāvapāśitāḥ <br />
            mahākapālaḥ sthūlākṣaḥ pramāthī ca mahābalaḥ //
             <span class="ref">Ram_3,25.11</span></p>
         
         
         <p id="Ram_3,25.12">
            mahākapālo vipulaṃ śūlam udyamya rākṣasaḥ <br />
            sthūlākṣaḥ paṭṭiśaṃ gṛhya pramāthī ca paraśvadham //
             <span class="ref">Ram_3,25.12</span></p>
         
         
         <p id="Ram_3,25.13">
            dṛṣṭvaivāpatatas tāṃs tu rāghavaḥ sāyakaiḥ śitaiḥ <br />
            tīkṣṇāgraiḥ pratijagrāha samprāptān atithīn iva //
             <span class="ref">Ram_3,25.13</span></p>
         
         
         <p id="Ram_3,25.14">
            mahākapālasya śiraś cicheda raghunandanaḥ <br />
            asaṃkhyeyais tu bāṇaughaiḥ pramamātha pramāthinam //
             <span class="ref">Ram_3,25.14</span></p>
         
         
         <p id="Ram_3,25.15">
            sthūlākṣasyākṣiṇī tīkṣṇaiḥ pūrayāmāsa sāyakaiḥ <br />
            sa papāta hato bhūmau viṭapīva mahādrumaḥ //
             <span class="ref">Ram_3,25.15</span></p>
         
         
         <p id="Ram_3,25.16">
            tataḥ pāvakasaṃkāśair hemavajravibhūṣitaiḥ <br />
            jaghanaśeṣaṃ tejasvī tasya sainyasya sāyakaiḥ //
             <span class="ref">Ram_3,25.16</span></p>
         
         
         <p id="Ram_3,25.17">
            te rukmapuṅkhā viśikhāḥ sadhūmā iva pāvakāḥ <br />
            nijaghnus tāni rakṣāṃsi vajrā iva mahādrumān //
             <span class="ref">Ram_3,25.17</span></p>
         
         
         <p id="Ram_3,25.18">
            rakṣasāṃ tu śataṃ rāmaḥ śatenaikena karṇinā <br />
            sahasraṃ ca sahasreṇa jaghāna raṇamūrdhani //
             <span class="ref">Ram_3,25.18</span></p>
         
         
         <p id="Ram_3,25.19">
            tair bhinnavarmābharaṇāś chinnabhinnaśarāsanāḥ <br />
            nipetuḥ śoṇitādigdhā dharaṇyāṃ rajanīcarāḥ //
             <span class="ref">Ram_3,25.19</span></p>
         
         
         <p id="Ram_3,25.20">
            tair muktakeśaiḥ samare patitaiḥ śoṇitokṣitaiḥ <br />
            āstīrṇā vasudhā kṛtsnā mahāvediḥ kuśair iva //
             <span class="ref">Ram_3,25.20</span></p>
         
         
         <p id="Ram_3,25.21">
            kṣaṇena tu mahāghoraṃ vanaṃ nihatarākṣasam <br />
            babhūva nirayaprakhyaṃ māṃsaśoṇitakardamam //
             <span class="ref">Ram_3,25.21</span></p>
         
         
         <p id="Ram_3,25.22">
            caturdaśa sahasrāṇi rakṣasāṃ bhīmakarmaṇām <br />
            hatāny ekena rāmeṇa mānuṣeṇa padātinā //
             <span class="ref">Ram_3,25.22</span></p>
         
         
         <p id="Ram_3,25.23">
            tasya sainyasya sarvasya kharaḥ śeṣo mahārathaḥ <br />
            rākṣasas triśirāś caiva rāmaś ca ripusūdanaḥ //
             <span class="ref">Ram_3,25.23</span></p>
         
         
         <p id="Ram_3,25.24">
            tatas tu tad bhīmabalaṃ mahāhave samīkṣya rāmeṇa hataṃ balīyasā <br />
            rathena rāmaṃ mahatā kharas tataḥ samāsasādendra ivodyatāśaniḥ //
             <span class="ref">Ram_3,25.24</span></p>
         
         
         <p id="Ram_3,26.1">
            kharaṃ tu rāmābhimukhaṃ prayāntaṃ vāhinīpatiḥ <br />
            rākṣasas triśirā nāma saṃnipatyedam abravīt //
             <span class="ref">Ram_3,26.1</span></p>
         
         
         <p id="Ram_3,26.2">
            māṃ niyojaya vikrānta saṃnivartasva sāhasāt <br />
            paśya rāmaṃ mahābāhuṃ saṃyuge vinipātitam //
             <span class="ref">Ram_3,26.2</span></p>
         
         
         <p id="Ram_3,26.3">
            pratijānāmi te satyam āyudhaṃ cāham ālabhe <br />
            yathā rāmaṃ vadhiṣyāmi vadhārhaṃ sarvarakṣasām //
             <span class="ref">Ram_3,26.3</span></p>
         
         
         <p id="Ram_3,26.4">
            ahaṃ vāsya raṇe mṛtyur eṣa vā samare mama <br />
            vinivartya raṇotsāhaṃ muhūrtaṃ prāśniko bhava //
             <span class="ref">Ram_3,26.4</span></p>
         
         
         <p id="Ram_3,26.5">
            prahṛṣṭo vā hate rāme janasthānaṃ prayāsyasi <br />
            mayi vā nihate rāmaṃ saṃyugāyopayāsyasi //
             <span class="ref">Ram_3,26.5</span></p>
         
         
         <p id="Ram_3,26.6">
            kharas triśirasā tena mṛtyulobhāt prasāditaḥ <br />
            gaccha yudhyety anujñāto rāghavābhimukho yayau //
             <span class="ref">Ram_3,26.6</span></p>
         
         
         <p id="Ram_3,26.7">
            triśirāś ca rathenaiva vājiyuktena bhāsvatā <br />
            abhyadravad raṇe rāmaṃ triśṛṅga iva parvataḥ //
             <span class="ref">Ram_3,26.7</span></p>
         
         
         <p id="Ram_3,26.8">
            śaradhārāsamūhān sa mahāmegha ivotsṛjan <br />
            vyasṛjat sadṛśaṃ nādaṃ jalārdrasyeva dundubheḥ //
             <span class="ref">Ram_3,26.8</span></p>
         
         
         <p id="Ram_3,26.9">
            āgacchantaṃ triśirasaṃ rākṣasaṃ prekṣya rāghavaḥ <br />
            dhanuṣā pratijagrāha vidhunvan sāyakāñ śitān //
             <span class="ref">Ram_3,26.9</span></p>
         
         
         <p id="Ram_3,26.10">
            sa samprahāras tumulo rāmatriśirasor mahān <br />
            babhūvātīva balinoḥ siṃhakuñjarayor iva //
             <span class="ref">Ram_3,26.10</span></p>
         
         
         <p id="Ram_3,26.11">
            tatas triśirasā bāṇair lalāṭe tāḍitas tribhiḥ <br />
            amarṣī kupito rāmaḥ saṃrabdham idam abravīt //
             <span class="ref">Ram_3,26.11</span></p>
         
         
         <p id="Ram_3,26.12">
            aho vikramaśūrasya rākṣasasyedṛśaṃ balam <br />
            puṣpair iva śarair yasya lalāṭe 'smi parikṣataḥ <br />
            mamāpi pratigṛhṇīṣva śarāṃś cāpaguṇacyutān //
             <span class="ref">Ram_3,26.12</span></p>
         
         
         <p id="Ram_3,26.13">
            evam uktvā tu saṃrabdhaḥ śarān āśīviṣopamān <br />
            triśirovakṣasi kruddho nijaghāna caturdaśa //
             <span class="ref">Ram_3,26.13</span></p>
         
         
         <p id="Ram_3,26.14">
            caturbhis turagān asya śaraiḥ saṃnataparvabhiḥ <br />
            nyapātayata tejasvī caturas tasya vājinaḥ //
             <span class="ref">Ram_3,26.14</span></p>
         
         
         <p id="Ram_3,26.15">
            aṣṭabhiḥ sāyakaiḥ sūtaṃ rathopasthe nyapātayat <br />
            rāmaś cicheda bāṇena dhvajaṃ cāsya samucchritam //
             <span class="ref">Ram_3,26.15</span></p>
         
         
         <p id="Ram_3,26.16">
            tato hatarathāt tasmād utpatantaṃ niśācaram <br />
            bibheda rāmas taṃ bāṇair hṛdaye so 'bhavaj jaḍaḥ //
             <span class="ref">Ram_3,26.16</span></p>
         
         
         <p id="Ram_3,26.17">
            sāyakaiś cāprameyātmā sāmarṣas tasya rakṣasaḥ <br />
            śirāṃsy apātayat trīṇi vegavadbhis tribhiḥ śataiḥ //
             <span class="ref">Ram_3,26.17</span></p>
         
         
         <p id="Ram_3,26.18">
            sa bhūmau śoṇitodgārī rāmabāṇābhipīḍitaḥ <br />
            nyapatat patitaiḥ pūrvaṃ svaśirobhir niśācaraḥ //
             <span class="ref">Ram_3,26.18</span></p>
         
         
         <p id="Ram_3,26.19">
            hataśeṣās tato bhagnā rākṣasāḥ kharasaṃśrayāḥ <br />
            dravanti sma na tiṣṭhanti vyāghratrastā mṛgā iva //
             <span class="ref">Ram_3,26.19</span></p>
         
         
         <p id="Ram_3,26.20">
            tān kharo dravato dṛṣṭvā nivartya ruṣitaḥ svayam <br />
            rāmam evābhidudrāva rāhuś candramasaṃ yathā //
             <span class="ref">Ram_3,26.20</span></p>
         
         
         <p id="Ram_3,27.1">
            nihataṃ dūṣaṇaṃ dṛṣṭvā raṇe triśirasā saha <br />
            kharasyāpy abhavat trāso dṛṣṭvā rāmasya vikramam //
             <span class="ref">Ram_3,27.1</span></p>
         
         
         <p id="Ram_3,27.2">
            sa dṛṣṭvā rākṣasaṃ sainyam aviṣahyaṃ mahābalam <br />
            hatam ekena rāmeṇa dūṣaṇas triśirā api //
             <span class="ref">Ram_3,27.2</span></p>
         
         
         <p id="Ram_3,27.3">
            tad balaṃ hatabhūyiṣṭhaṃ vimanāḥ prekṣya rākṣasaḥ <br />
            āsasāda kharo rāmaṃ namucir vāsavaṃ yathā //
             <span class="ref">Ram_3,27.3</span></p>
         
         
         <p id="Ram_3,27.4">
            vikṛṣya balavac cāpaṃ nārācān raktabhojanān <br />
            kharaś cikṣepa rāmāya kruddhān āśīviṣān iva //
             <span class="ref">Ram_3,27.4</span></p>
         
         
         <p id="Ram_3,27.5">
            jyāṃ vidhunvan subahuśaḥ śikṣayāstrāṇi darśayan <br />
            cacāra samare mārgāñ śarai rathagataḥ kharaḥ //
             <span class="ref">Ram_3,27.5</span></p>
         
         
         <p id="Ram_3,27.6">
            sa sarvāś ca diśo bāṇaiḥ pradiśaś ca mahārathaḥ <br />
            pūrayāmāsa taṃ dṛṣṭvā rāmo 'pi sumahad dhanuḥ //
             <span class="ref">Ram_3,27.6</span></p>
         
         
         <p id="Ram_3,27.7">
            sa sāyakair durviṣahaiḥ sasphuliṅgair ivāgnibhiḥ <br />
            nabhaś cakārāvivaraṃ parjanya iva vṛṣṭibhiḥ //
             <span class="ref">Ram_3,27.7</span></p>
         
         
         <p id="Ram_3,27.8">
            tad babhūva śitair bāṇaiḥ khararāmavisarjitaiḥ <br />
            paryākāśam anākāśaṃ sarvataḥ śarasaṃkulam //
             <span class="ref">Ram_3,27.8</span></p>
         
         
         <p id="Ram_3,27.9">
            śarajālāvṛtaḥ sūryo na tadā sma prakāśate <br />
            anyonyavadhasaṃrambhād ubhayoḥ samprayudhyatoḥ //
             <span class="ref">Ram_3,27.9</span></p>
         
         
         <p id="Ram_3,27.10">
            tato nālīkanārācais tīkṣṇāgraiś ca vikarṇibhiḥ <br />
            ājaghāna raṇe rāmaṃ totrair iva mahādvipam //
             <span class="ref">Ram_3,27.10</span></p>
         
         
         <p id="Ram_3,27.11">
            taṃ rathasthaṃ dhanuṣpāṇiṃ rākṣasaṃ paryavasthitam <br />
            dadṛśuḥ sarvabhūtāni pāśahastam ivāntakam //
             <span class="ref">Ram_3,27.11</span></p>
         
         
         <p id="Ram_3,27.12">
            taṃ siṃham iva vikrāntaṃ siṃhavikrāntagāminam <br />
            dṛṣṭvā nodvijate rāmaḥ siṃhaḥ kṣudramṛgaṃ yathā //
             <span class="ref">Ram_3,27.12</span></p>
         
         
         <p id="Ram_3,27.13">
            tataḥ sūryanikāśena rathena mahatā kharaḥ <br />
            āsasāda raṇe rāmaṃ pataṃga iva pāvakam //
             <span class="ref">Ram_3,27.13</span></p>
         
         
         <p id="Ram_3,27.14">
            tato 'sya saśaraṃ cāpaṃ muṣṭideśe mahātmanaḥ <br />
            kharaś cicheda rāmasya darśayan pāṇilāghavam //
             <span class="ref">Ram_3,27.14</span></p>
         
         
         <p id="Ram_3,27.15">
            sa punas tv aparān sapta śarān ādāya varmaṇi <br />
            nijaghāna raṇe kruddhaḥ śakrāśanisamaprabhān //
             <span class="ref">Ram_3,27.15</span></p>
         
         
         <p id="Ram_3,27.16">
            tatas tat prahataṃ bāṇaiḥ kharamuktaiḥ suparvabhiḥ <br />
            papāta kavacaṃ bhūmau rāmasyādityavarcasaḥ //
             <span class="ref">Ram_3,27.16</span></p>
         
         
         <p id="Ram_3,27.17">
            sa śarair arpitaḥ kruddhaḥ sarvagātreṣu rāghavaḥ <br />
            rarāja samare rāmo vidhūmo 'gnir iva jvalan //
             <span class="ref">Ram_3,27.17</span></p>
         
         
         <p id="Ram_3,27.18">
            tato gambhīranirhrādaṃ rāmaḥ śatrunibarhaṇaḥ <br />
            cakārāntāya sa ripoḥ sajyam anyan mahad dhanuḥ //
             <span class="ref">Ram_3,27.18</span></p>
         
         
         <p id="Ram_3,27.19">
            sumahad vaiṣṇavaṃ yat tad atisṛṣṭaṃ maharṣiṇā <br />
            varaṃ tad dhanur udyamya kharaṃ samabhidhāvata //
             <span class="ref">Ram_3,27.19</span></p>
         
         
         <p id="Ram_3,27.20">
            tataḥ kanakapuṅkhais tu śaraiḥ saṃnataparvabhiḥ <br />
            cicheda rāmaḥ saṃkruddhaḥ kharasya samare dhvajam //
             <span class="ref">Ram_3,27.20</span></p>
         
         
         <p id="Ram_3,27.21">
            sa darśanīyo bahudhā vicchinnaḥ kāñcano dhvajaḥ <br />
            jagāma dharaṇīṃ sūryo devatānām ivājñayā //
             <span class="ref">Ram_3,27.21</span></p>
         
         
         <p id="Ram_3,27.22">
            taṃ caturbhiḥ kharaḥ kruddho rāmaṃ gātreṣu mārgaṇaiḥ <br />
            vivyādha hṛdi marmajño mātaṃgam iva tomaraiḥ //
             <span class="ref">Ram_3,27.22</span></p>
         
         
         <p id="Ram_3,27.23">
            sa rāmo bahubhir bāṇaiḥ kharakārmukaniḥsṛtaiḥ <br />
            viddho rudhirasiktāṅgo babhūva ruṣito bhṛśam //
             <span class="ref">Ram_3,27.23</span></p>
         
         
         <p id="Ram_3,27.24">
            sa dhanur dhanvināṃ śreṣṭhaḥ pragṛhya paramāhave <br />
            mumoca parameṣvāsaḥ ṣaṭ śarān abhilakṣitān //
             <span class="ref">Ram_3,27.24</span></p>
         
         
         <p id="Ram_3,27.25">
            śirasy ekena bāṇena dvābhyāṃ bāhvor athārpayat <br />
            tribhiś candrārdhavaktraiś ca vakṣasy abhijaghāna ha //
             <span class="ref">Ram_3,27.25</span></p>
         
         
         <p id="Ram_3,27.26">
            tataḥ paścān mahātejā nārācān bhāskaropamān <br />
            jighāṃsū rākṣasaṃ kruddhas trayodaśa śilāśitān //
             <span class="ref">Ram_3,27.26</span></p>
         
         
         <p id="Ram_3,27.27">
            tato 'sya yugam ekena caturbhiś caturo hayān <br />
            ṣaṣṭhena ca śiraḥ saṃkhye cicheda kharasāratheḥ //
             <span class="ref">Ram_3,27.27</span></p>
         
         
         <p id="Ram_3,27.28*">
            tribhis triveṇuṃ balavān dvābhyām akṣaṃ mahābalaḥ <br />
            dvādaśena tu bāṇena kharasya saśaraṃ dhanuḥ //
             <span class="ref">Ram_3,27.28*</span></p>
         
         
         <p id="Ram_3,27.28*">
            chittvā vajranikāśena rāghavaḥ prahasann iva <br />
            trayodaśenendrasamo bibheda samare kharam //
             <span class="ref">Ram_3,27.28*</span></p>
         
         
         <p id="Ram_3,27.29">
            prabhagnadhanvā viratho hatāśvo hatasārathiḥ <br />
            gadāpāṇir avaplutya tasthau bhūmau kharas tadā //
             <span class="ref">Ram_3,27.29</span></p>
         
         
         <p id="Ram_3,27.30">
            tat karma rāmasya mahārathasya sametya devāś ca maharṣayaś ca <br />
            apūjayan prāñjalayaḥ prahṛṣṭās tadā vimānāgragatāḥ sametāḥ //
             <span class="ref">Ram_3,27.30</span></p>
         
         
         <p id="Ram_3,28.1">
            kharaṃ tu virathaṃ rāmo gadāpāṇim avasthitam <br />
            mṛdupūrvaṃ mahātejāḥ paruṣaṃ vākyam abravīt //
             <span class="ref">Ram_3,28.1</span></p>
         
         
         <p id="Ram_3,28.2">
            gajāśvarathasambādhe bale mahati tiṣṭhatā <br />
            kṛtaṃ sudāruṇaṃ karma sarvalokajugupsitam //
             <span class="ref">Ram_3,28.2</span></p>
         
         
         <p id="Ram_3,28.3">
            udvejanīyo bhūtānāṃ nṛśaṃsaḥ pāpakarmakṛt <br />
            trayāṇām api lokānām īśvaro 'pi na tiṣṭhati //
             <span class="ref">Ram_3,28.3</span></p>
         
         
         <p id="Ram_3,28.4">
            karma lokaviruddhaṃ tu kurvāṇaṃ kṣaṇadācara <br />
            tīkṣṇaṃ sarvajano hanti sarpaṃ duṣṭam ivāgatam //
             <span class="ref">Ram_3,28.4</span></p>
         
         
         <p id="Ram_3,28.5">
            lobhāt pāpāni kurvāṇaḥ kāmād vā yo na budhyate <br />
            bhraṣṭaḥ paśyati tasyāntaṃ brāhmaṇī karakād iva //
             <span class="ref">Ram_3,28.5</span></p>
         
         
         <p id="Ram_3,28.6">
            vasato daṇḍakāraṇye tāpasān dharmacāriṇaḥ <br />
            kiṃ nu hatvā mahābhāgān phalaṃ prāpsyasi rākṣasa //
             <span class="ref">Ram_3,28.6</span></p>
         
         
         <p id="Ram_3,28.7">
            na ciraṃ pāpakarmāṇaḥ krūrā lokajugupsitāḥ <br />
            aiśvaryaṃ prāpya tiṣṭhanti śīrṇamūlā iva drumāḥ //
             <span class="ref">Ram_3,28.7</span></p>
         
         
         <p id="Ram_3,28.8">
            avaśyaṃ labhate kartā phalaṃ pāpasya karmaṇaḥ <br />
            ghoraṃ paryāgate kāle drumaḥ puṣpam ivārtavam //
             <span class="ref">Ram_3,28.8</span></p>
         
         
         <p id="Ram_3,28.9">
            nacirāt prāpyate loke pāpānāṃ karmaṇāṃ phalam <br />
            saviṣāṇām ivānnānāṃ bhuktānāṃ kṣaṇadācara //
             <span class="ref">Ram_3,28.9</span></p>
         
         
         <p id="Ram_3,28.10">
            pāpam ācaratāṃ ghoraṃ lokasyāpriyam icchatām <br />
            aham āsādito rājā prāṇān hantuṃ niśācara //
             <span class="ref">Ram_3,28.10</span></p>
         
         
         <p id="Ram_3,28.11">
            adya hi tvāṃ mayā muktāḥ śarāḥ kāñcanabhūṣaṇāḥ <br />
            vidārya nipatiṣyanti valmīkam iva pannagāḥ //
             <span class="ref">Ram_3,28.11</span></p>
         
         
         <p id="Ram_3,28.12">
            ye tvayā daṇḍakāraṇye bhakṣitā dharmacāriṇaḥ <br />
            tān adya nihataḥ saṃkhye sasainyo 'nugamiṣyasi //
             <span class="ref">Ram_3,28.12</span></p>
         
         
         <p id="Ram_3,28.13">
            adya tvāṃ nihataṃ bāṇaiḥ paśyantu paramarṣayaḥ <br />
            nirayasthaṃ vimānasthā ye tvayā hiṃsitāḥ purā //
             <span class="ref">Ram_3,28.13</span></p>
         
         
         <p id="Ram_3,28.14">
            prahara tvaṃ yathākāmaṃ kuru yatnaṃ kulādhama <br />
            adya te pātayiṣyāmi śiras tālaphalaṃ yathā //
             <span class="ref">Ram_3,28.14</span></p>
         
         
         <p id="Ram_3,28.15">
            evam uktas tu rāmeṇa kruddhaḥ saṃraktalocanaḥ <br />
            pratyuvāca tato rāmaṃ prahasan krodhamūrchitaḥ //
             <span class="ref">Ram_3,28.15</span></p>
         
         
         <p id="Ram_3,28.16">
            prākṛtān rākṣasān hatvā yuddhe daśarathātmaja <br />
            ātmanā katham ātmānam apraśasyaṃ praśaṃsasi //
             <span class="ref">Ram_3,28.16</span></p>
         
         
         <p id="Ram_3,28.17">
            vikrāntā balavanto vā ye bhavanti nararṣabhāḥ <br />
            kathayanti na te kiṃcit tejasā svena garvitāḥ //
             <span class="ref">Ram_3,28.17</span></p>
         
         
         <p id="Ram_3,28.18">
            prākṛtās tv akṛtātmāno loke kṣatriyapāṃsanāḥ <br />
            nirarthakaṃ vikatthante yathā rāma vikatthase //
             <span class="ref">Ram_3,28.18</span></p>
         
         
         <p id="Ram_3,28.19">
            kulaṃ vyapadiśan vīraḥ samare ko 'bhidhāsyati <br />
            mṛtyukāle hi samprāpte svayam aprastave stavam //
             <span class="ref">Ram_3,28.19</span></p>
         
         
         <p id="Ram_3,28.20">
            sarvathā tu laghutvaṃ te katthanena vidarśitam <br />
            suvarṇapratirūpeṇa tapteneva kuśāgninā //
             <span class="ref">Ram_3,28.20</span></p>
         
         
         <p id="Ram_3,28.21">
            na tu mām iha tiṣṭhantaṃ paśyasi tvaṃ gadādharam <br />
            dharādharam ivākampyaṃ parvataṃ dhātubhiś citam //
             <span class="ref">Ram_3,28.21</span></p>
         
         
         <p id="Ram_3,28.22">
            paryāpto 'haṃ gadāpāṇir hantuṃ prāṇān raṇe tava <br />
            trayāṇām api lokānāṃ pāśahasta ivāntakaḥ //
             <span class="ref">Ram_3,28.22</span></p>
         
         
         <p id="Ram_3,28.23">
            kāmaṃ bahv api vaktavyaṃ tvayi vakṣyāmi na tv aham <br />
            astaṃ gaccheddhi savitā yuddhavighnas tato bhavet //
             <span class="ref">Ram_3,28.23</span></p>
         
         
         <p id="Ram_3,28.24">
            caturdaśa sahasrāṇi rākṣasānāṃ hatāni te <br />
            tvadvināśāt karomy adya teṣām aśrupramārjanam //
             <span class="ref">Ram_3,28.24</span></p>
         
         
         <p id="Ram_3,28.25">
            ity uktvā paramakruddhas tāṃ gadāṃ paramāṅgadaḥ <br />
            kharaś cikṣepa rāmāya pradīptām aśaniṃ yathā //
             <span class="ref">Ram_3,28.25</span></p>
         
         
         <p id="Ram_3,28.26">
            kharabāhupramuktā sā pradīptā mahatī gadā <br />
            bhasma vṛkṣāṃś ca gulmāṃś ca kṛtvāgāt tatsamīpataḥ //
             <span class="ref">Ram_3,28.26</span></p>
         
         
         <p id="Ram_3,28.27">
            tām āpatantīṃ jvalitāṃ mṛtyupāśopamāṃ gadām <br />
            antarikṣagatāṃ rāmaś cicheda bahudhā śaraiḥ //
             <span class="ref">Ram_3,28.27</span></p>
         
         
         <p id="Ram_3,28.28">
            sā viśīrṇā śarair bhinnā papāta dharaṇītale <br />
            gadāmantrauṣadhibalair vyālīva vinipātitā //
             <span class="ref">Ram_3,28.28</span></p>
         
         
         <p id="Ram_3,29.1">
            bhittvā tu tāṃ gadāṃ bāṇai rāghavo dharmavatsalaḥ <br />
            smayamānaḥ kharaṃ vākyaṃ saṃrabdham idam abravīt //
             <span class="ref">Ram_3,29.1</span></p>
         
         
         <p id="Ram_3,29.2">
            etat te balasarvasvaṃ darśitaṃ rākṣasādhama <br />
            śaktihīnataro matto vṛthā tvam avagarjasi //
             <span class="ref">Ram_3,29.2</span></p>
         
         
         <p id="Ram_3,29.3">
            eṣā bāṇavinirbhinnā gadā bhūmitalaṃ gatā <br />
            abhidhānapragalbhasya tava pratyayaghātinī //
             <span class="ref">Ram_3,29.3</span></p>
         
         
         <p id="Ram_3,29.4">
            yat tvayoktaṃ vinaṣṭānām idam aśrupramārjanam <br />
            rākṣasānāṃ karomīti mithyā tad api te vacaḥ //
             <span class="ref">Ram_3,29.4</span></p>
         
         
         <p id="Ram_3,29.5">
            nīcasya kṣudraśīlasya mithyāvṛttasya rakṣasaḥ <br />
            prāṇān apahariṣyāmi garutmān amṛtaṃ yathā //
             <span class="ref">Ram_3,29.5</span></p>
         
         
         <p id="Ram_3,29.6">
            adya te bhinnakaṇṭhasya phenabudbudabhūṣitam <br />
            vidāritasya madbāṇair mahī pāsyati śoṇitam //
             <span class="ref">Ram_3,29.6</span></p>
         
         
         <p id="Ram_3,29.7">
            pāṃsurūṣitasarvāṅgaḥ srastanyastabhujadvayaḥ <br />
            svapsyase gāṃ samāśliṣya durlabhāṃ pramadām iva //
             <span class="ref">Ram_3,29.7</span></p>
         
         
         <p id="Ram_3,29.8">
            pravṛddhanidre śayite tvayi rākṣasapāṃsane <br />
            bhaviṣyanty aśaraṇyānāṃ śaraṇyā daṇḍakā ime //
             <span class="ref">Ram_3,29.8</span></p>
         
         
         <p id="Ram_3,29.9">
            janasthāne hatasthāne tava rākṣasa maccharaiḥ <br />
            nirbhayā vicariṣyanti sarvato munayo vane //
             <span class="ref">Ram_3,29.9</span></p>
         
         
         <p id="Ram_3,29.10">
            adya viprasariṣyanti rākṣasyo hatabāndhavāḥ <br />
            bāṣpārdravadanā dīnā bhayād anyabhayāvahāḥ //
             <span class="ref">Ram_3,29.10</span></p>
         
         
         <p id="Ram_3,29.11">
            adya śokarasajñās tā bhaviṣyanti niśācara <br />
            anurūpakulāḥ patnyo yāsāṃ tvaṃ patir īdṛśaḥ //
             <span class="ref">Ram_3,29.11</span></p>
         
         
         <p id="Ram_3,29.12">
            nṛśaṃsaśīla kṣudrātman nityaṃ brāhmaṇakaṇṭaka <br />
            tvatkṛte śaṅkitair agnau munibhiḥ pātyate haviḥ //
             <span class="ref">Ram_3,29.12</span></p>
         
         
         <p id="Ram_3,29.13">
            tam evam abhisaṃrabdhaṃ bruvāṇaṃ rāghavaṃ raṇe <br />
            kharo nirbhartsayāmāsa roṣāt kharatarasvanaḥ //
             <span class="ref">Ram_3,29.13</span></p>
         
         
         <p id="Ram_3,29.14">
            dṛḍhaṃ khalv avalipto 'si bhayeṣv api ca nirbhayaḥ <br />
            vācyāvācyaṃ tato hi tvaṃ mṛtyuvaśyo na budhyase //
             <span class="ref">Ram_3,29.14</span></p>
         
         
         <p id="Ram_3,29.15">
            kālapāśaparikṣiptā bhavanti puruṣā hi ye <br />
            kāryākāryaṃ na jānanti te nirastaṣaḍindriyāḥ //
             <span class="ref">Ram_3,29.15</span></p>
         
         
         <p id="Ram_3,29.16">
            evam uktvā tato rāmaṃ saṃrudhya bhrukuṭiṃ tataḥ <br />
            sa dadarśa mahāsālam avidūre niśācaraḥ //
             <span class="ref">Ram_3,29.16</span></p>
         
         
         <p id="Ram_3,29.17">
            raṇe praharaṇasyārthe sarvato hy avalokayan <br />
            sa tam utpāṭayāmāsa saṃdṛśya daśanacchadam //
             <span class="ref">Ram_3,29.17</span></p>
         
         
         <p id="Ram_3,29.18">
            taṃ samutkṣipya bāhubhyāṃ vinarditvā mahābalaḥ <br />
            rāmam uddiśya cikṣepa hatas tvam iti cābravīt //
             <span class="ref">Ram_3,29.18</span></p>
         
         
         <p id="Ram_3,29.19">
            tam āpatantaṃ bāṇaughaiś chittvā rāmaḥ pratāpavān <br />
            roṣam āhārayat tīvraṃ nihantuṃ samare kharam //
             <span class="ref">Ram_3,29.19</span></p>
         
         
         <p id="Ram_3,29.20">
            jātasvedas tato rāmo roṣād raktāntalocanaḥ <br />
            nirbibheda sahasreṇa bāṇānāṃ samare kharam //
             <span class="ref">Ram_3,29.20</span></p>
         
         
         <p id="Ram_3,29.21">
            tasya bāṇāntarād raktaṃ bahu susrāva phenilam <br />
            gireḥ prasravaṇasyeva toyadhārāparisravaḥ //
             <span class="ref">Ram_3,29.21</span></p>
         
         
         <p id="Ram_3,29.22">
            vihvalaḥ sa kṛto bāṇaiḥ kharo rāmeṇa saṃyuge <br />
            matto rudhiragandhena tam evābhyadravad drutam //
             <span class="ref">Ram_3,29.22</span></p>
         
         
         <p id="Ram_3,29.23">
            tam āpatantaṃ saṃrabdhaṃ kṛtāstro rudhirāplutam <br />
            apāsarpat pratipadaṃ kiṃcit tvaritavikramaḥ //
             <span class="ref">Ram_3,29.23</span></p>
         
         
         <p id="Ram_3,29.24">
            tataḥ pāvakasaṃkāśaṃ vadhāya samare śaram <br />
            kharasya rāmo jagrāha brahmadaṇḍam ivāparam //
             <span class="ref">Ram_3,29.24</span></p>
         
         
         <p id="Ram_3,29.25">
            sa tad dattaṃ maghavatā surarājena dhīmatā <br />
            saṃdadhe ca sa dharmātmā mumoca ca kharaṃ prati //
             <span class="ref">Ram_3,29.25</span></p>
         
         
         <p id="Ram_3,29.26">
            sa vimukto mahābāṇo nirghātasamaniḥsvanaḥ <br />
            rāmeṇa dhanur udyamya kharasyorasi cāpatat //
             <span class="ref">Ram_3,29.26</span></p>
         
         
         <p id="Ram_3,29.27">
            sa papāta kharo bhūmau dahyamānaḥ śarāgninā <br />
            rudreṇaiva vinirdagdhaḥ śvetāraṇye yathāndhakaḥ //
             <span class="ref">Ram_3,29.27</span></p>
         
         
         <p id="Ram_3,29.28">
            sa vṛtra iva vajreṇa phenena namucir yathā <br />
            balo vendrāśanihato nipapāta hataḥ kharaḥ //
             <span class="ref">Ram_3,29.28</span></p>
         
         
         <p id="Ram_3,29.29">
            tato rājarṣayaḥ sarve saṃgatāḥ paramarṣayaḥ <br />
            sabhājya muditā rāmam idaṃ vacanam abruvan //
             <span class="ref">Ram_3,29.29</span></p>
         
         
         <p id="Ram_3,29.30">
            etadarthaṃ mahātejā mahendraḥ pākaśāsanaḥ <br />
            śarabhaṅgāśramaṃ puṇyam ājagāma puraṃdaraḥ //
             <span class="ref">Ram_3,29.30</span></p>
         
         
         <p id="Ram_3,29.31">
            ānītas tvam imaṃ deśam upāyena maharṣibhiḥ <br />
            eṣāṃ vadhārthaṃ krūrāṇāṃ rakṣasāṃ pāpakarmaṇām //
             <span class="ref">Ram_3,29.31</span></p>
         
         
         <p id="Ram_3,29.32">
            tad idaṃ naḥ kṛtaṃ kāryaṃ tvayā daśarathātmaja <br />
            sukhaṃ dharmaṃ cariṣyanti daṇḍakeṣu maharṣayaḥ //
             <span class="ref">Ram_3,29.32</span></p>
         
         
         <p id="Ram_3,29.33">
            etasminn antare vīro lakṣmaṇaḥ saha sītayā <br />
            giridurgād viniṣkramya saṃviveśāśramaṃ sukhī //
             <span class="ref">Ram_3,29.33</span></p>
         
         
         <p id="Ram_3,29.34">
            tato rāmas tu vijayī pūjyamāno maharṣibhiḥ <br />
            praviveśāśramaṃ vīro lakṣmaṇenābhivāditaḥ //
             <span class="ref">Ram_3,29.34</span></p>
         
         
         <p id="Ram_3,29.35">
            taṃ dṛṣṭvā śatruhantāraṃ maharṣīṇāṃ sukhāvaham <br />
            babhūva hṛṣṭā vaidehī bhartāraṃ pariṣasvaje //
             <span class="ref">Ram_3,29.35</span></p>
         
         
         <p id="Ram_3,30.1">
            tataḥ śūrpaṇakhā dṛṣṭvā sahasrāṇi caturdaśa <br />
            hatāny ekena rāmeṇa rakṣasāṃ bhīmakarmaṇām //
             <span class="ref">Ram_3,30.1</span></p>
         
         
         <p id="Ram_3,30.2">
            dūṣaṇaṃ ca kharaṃ caiva hataṃ triśirasaṃ raṇe <br />
            dṛṣṭvā punar mahānādaṃ nanāda jaladopamā //
             <span class="ref">Ram_3,30.2</span></p>
         
         
         <p id="Ram_3,30.3">
            sā dṛṣṭvā karma rāmasya kṛtam anyaiḥ suduṣkaram <br />
            jagāma paramodvignā laṅkāṃ rāvaṇapālitām //
             <span class="ref">Ram_3,30.3</span></p>
         
         
         <p id="Ram_3,30.4">
            sā dadarśa vimānāgre rāvaṇaṃ dīptatejasam <br />
            upopaviṣṭaṃ sacivair marudbhir iva vāsavam //
             <span class="ref">Ram_3,30.4</span></p>
         
         
         <p id="Ram_3,30.5">
            āsīnaṃ sūryasaṃkāśe kāñcane paramāsane <br />
            rukmavedigataṃ prājyaṃ jvalantam iva pāvakam //
             <span class="ref">Ram_3,30.5</span></p>
         
         
         <p id="Ram_3,30.6">
            devagandharvabhūtānām ṛṣīṇāṃ ca mahātmanām <br />
            ajeyaṃ samare śūraṃ vyāttānanam ivāntakam //
             <span class="ref">Ram_3,30.6</span></p>
         
         
         <p id="Ram_3,30.7">
            devāsuravimardeṣu vajrāśanikṛtavraṇam <br />
            airāvataviṣāṇāgrair utkṛṣṭakiṇavakṣasam //
             <span class="ref">Ram_3,30.7</span></p>
         
         
         <p id="Ram_3,30.8">
            viṃśadbhujaṃ daśagrīvaṃ darśanīyaparicchadam <br />
            viśālavakṣasaṃ vīraṃ rājalakṣmaṇalakṣitam //
             <span class="ref">Ram_3,30.8</span></p>
         
         
         <p id="Ram_3,30.9">
            snigdhavaiḍūryasaṃkāśaṃ taptakāñcanakuṇḍalam <br />
            subhujaṃ śukladaśanaṃ mahāsyaṃ parvatopamam //
             <span class="ref">Ram_3,30.9</span></p>
         
         
         <p id="Ram_3,30.10">
            viṣṇucakranipātaiś ca śataśo devasaṃyuge <br />
            āhatāṅgaṃ samastaiś ca devapraharaṇais tathā //
             <span class="ref">Ram_3,30.10</span></p>
         
         
         <p id="Ram_3,30.11">
            akṣobhyāṇāṃ samudrāṇāṃ kṣobhaṇaṃ kṣiprakāriṇam <br />
            kṣeptāraṃ parvatāgrāṇāṃ surāṇāṃ ca pramardanam //
             <span class="ref">Ram_3,30.11</span></p>
         
         
         <p id="Ram_3,30.12">
            ucchettāraṃ ca dharmāṇāṃ paradārābhimarśanam <br />
            sarvadivyāstrayoktāraṃ yajñavighnakaraṃ sadā //
             <span class="ref">Ram_3,30.12</span></p>
         
         
         <p id="Ram_3,30.13">
            purīṃ bhogavatīṃ gatvā parājitya ca vāsukim <br />
            takṣakasya priyāṃ bhāryāṃ parājitya jahāra yaḥ //
             <span class="ref">Ram_3,30.13</span></p>
         
         
         <p id="Ram_3,30.14">
            kailāsaṃ parvataṃ gatvā vijitya naravāhanam <br />
            vimānaṃ puṣpakaṃ tasya kāmagaṃ vai jahāra yaḥ //
             <span class="ref">Ram_3,30.14</span></p>
         
         
         <p id="Ram_3,30.15">
            vanaṃ caitrarathaṃ divyaṃ nalinīṃ nandanaṃ vanam <br />
            vināśayati yaḥ krodhād devodyānāni vīryavān //
             <span class="ref">Ram_3,30.15</span></p>
         
         
         <p id="Ram_3,30.16">
            candrasūryau mahābhāgāv uttiṣṭhantau paraṃtapau <br />
            nivārayati bāhubhyāṃ yaḥ śailaśikharopamaḥ //
             <span class="ref">Ram_3,30.16</span></p>
         
         
         <p id="Ram_3,30.17">
            daśavarṣasahasrāṇi tapas taptvā mahāvane <br />
            purā svayambhuve dhīraḥ śirāṃsy upajahāra yaḥ //
             <span class="ref">Ram_3,30.17</span></p>
         
         
         <p id="Ram_3,30.18">
            devadānavagandharvapiśācapatagoragaiḥ <br />
            abhayaṃ yasya saṃgrāme mṛtyuto mānuṣād ṛte //
             <span class="ref">Ram_3,30.18</span></p>
         
         
         <p id="Ram_3,30.19">
            mantrair abhiṣutaṃ puṇyam adhvareṣu dvijātibhiḥ <br />
            havirdhāneṣu yaḥ somam upahanti mahābalaḥ //
             <span class="ref">Ram_3,30.19</span></p>
         
         
         <p id="Ram_3,30.20">
            āptayajñaharaṃ krūraṃ brahmaghnaṃ duṣṭacāriṇam <br />
            karkaśaṃ niranukrośaṃ prajānām ahite ratam <br />
            rāvaṇaṃ sarvabhūtānāṃ sarvalokabhayāvaham //
             <span class="ref">Ram_3,30.20</span></p>
         
         
         <p id="Ram_3,30.21">
            rākṣasī bhrātaraṃ krūraṃ sā dadarśa mahābalam <br />
            taṃ divyavastrābharaṇaṃ divyamālyopaśobhitam <br />
            rākṣasendraṃ mahābhāgaṃ paulastyakulanandanam //
             <span class="ref">Ram_3,30.21</span></p>
         
         
         <p id="Ram_3,30.22">
            tam abravīd dīptaviśālalocanaṃ pradarśayitvā bhayamohamūrchitā <br />
            sudāruṇaṃ vākyam abhītacāriṇī mahātmanā śūrpaṇakhā virūpitā //
             <span class="ref">Ram_3,30.22</span></p>
         
         
         <p id="Ram_3,31.1">
            tataḥ śūrpaṇakhā dīnā rāvaṇaṃ lokarāvaṇam <br />
            amātyamadhye saṃkruddhā paruṣaṃ vākyam abravīt //
             <span class="ref">Ram_3,31.1</span></p>
         
         
         <p id="Ram_3,31.2">
            pramattaḥ kāmabhogeṣu svairavṛtto niraṅkuśaḥ <br />
            samutpannaṃ bhayaṃ ghoraṃ boddhavyaṃ nāvabudhyase //
             <span class="ref">Ram_3,31.2</span></p>
         
         
         <p id="Ram_3,31.3">
            saktaṃ grāmyeṣu bhogeṣu kāmavṛttaṃ mahīpatim <br />
            lubdhaṃ na bahu manyante śmaśānāgnim iva prajāḥ //
             <span class="ref">Ram_3,31.3</span></p>
         
         
         <p id="Ram_3,31.4">
            svayaṃ kāryāṇi yaḥ kāle nānutiṣṭhati pārthivaḥ <br />
            sa tu vai saha rājyena taiś ca kāryair vinaśyati //
             <span class="ref">Ram_3,31.4</span></p>
         
         
         <p id="Ram_3,31.5">
            ayuktacāraṃ durdarśam asvādhīnaṃ narādhipam <br />
            varjayanti narā dūrān nadīpaṅkam iva dvipāḥ //
             <span class="ref">Ram_3,31.5</span></p>
         
         
         <p id="Ram_3,31.6">
            ye na rakṣanti viṣayam asvādhīnā narādhipāḥ <br />
            te na vṛddhyā prakāśante girayaḥ sāgare yathā //
             <span class="ref">Ram_3,31.6</span></p>
         
         
         <p id="Ram_3,31.7">
            ātmavadbhir vigṛhya tvaṃ devagandharvadānavaiḥ <br />
            ayuktacāraś capalaḥ kathaṃ rājā bhaviṣyasi //
             <span class="ref">Ram_3,31.7</span></p>
         
         
         <p id="Ram_3,31.8">
            yeṣāṃ cāraś ca kośaś ca nayaś ca jayatāṃ vara <br />
            asvādhīnā narendrāṇāṃ prākṛtais te janaiḥ samāḥ //
             <span class="ref">Ram_3,31.8</span></p>
         
         
         <p id="Ram_3,31.9">
            yasmāt paśyanti dūrasthān sarvān arthān narādhipāḥ <br />
            cāreṇa tasmād ucyante rājāno dīrghacakṣuṣaḥ //
             <span class="ref">Ram_3,31.9</span></p>
         
         
         <p id="Ram_3,31.10">
            ayuktacāraṃ manye tvāṃ prākṛtaiḥ sacivair vṛtam <br />
            svajanaṃ ca janasthānaṃ hataṃ yo nāvabudhyase //
             <span class="ref">Ram_3,31.10</span></p>
         
         
         <p id="Ram_3,31.11">
            caturdaśa sahasrāṇi rakṣasāṃ bhīmakarmaṇām <br />
            hatāny ekena rāmeṇa kharaś ca sahadūṣaṇaḥ //
             <span class="ref">Ram_3,31.11</span></p>
         
         
         <p id="Ram_3,31.12">
            ṛṣīṇām abhayaṃ dattaṃ kṛtakṣemāś ca daṇḍakāḥ <br />
            dharṣitaṃ ca janasthānaṃ rāmeṇākliṣṭakarmaṇā //
             <span class="ref">Ram_3,31.12</span></p>
         
         
         <p id="Ram_3,31.13">
            tvaṃ tu lubdhaḥ pramattaś ca parādhīnaś ca rāvaṇa <br />
            viṣaye sve samutpannaṃ bhayaṃ yo nāvabudhyase //
             <span class="ref">Ram_3,31.13</span></p>
         
         
         <p id="Ram_3,31.14">
            tīkṣṇam alpapradātāraṃ pramattaṃ garvitaṃ śaṭham <br />
            vyasane sarvabhūtāni nābhidhāvanti pārthivam //
             <span class="ref">Ram_3,31.14</span></p>
         
         
         <p id="Ram_3,31.15">
            atimāninam agrāhyam ātmasaṃbhāvitaṃ naram <br />
            krodhanaṃ vyasane hanti svajano 'pi narādhipam //
             <span class="ref">Ram_3,31.15</span></p>
         
         
         <p id="Ram_3,31.16">
            nānutiṣṭhati kāryāṇi bhayeṣu na bibheti ca <br />
            kṣipraṃ rājyāc cyuto dīnas tṛṇais tulyo bhaviṣyati //
             <span class="ref">Ram_3,31.16</span></p>
         
         
         <p id="Ram_3,31.17">
            śuṣkakāṣṭhair bhavet kāryaṃ loṣṭair api ca pāṃsubhiḥ <br />
            na tu sthānāt paribhraṣṭaiḥ kāryaṃ syād vasudhādhipaiḥ //
             <span class="ref">Ram_3,31.17</span></p>
         
         
         <p id="Ram_3,31.18">
            upabhuktaṃ yathā vāsaḥ srajo vā mṛditā yathā <br />
            evaṃ rājyāt paribhraṣṭaḥ samartho 'pi nirarthakaḥ //
             <span class="ref">Ram_3,31.18</span></p>
         
         
         <p id="Ram_3,31.19">
            apramattaś ca yo rājā sarvajño vijitendriyaḥ <br />
            kṛtajño dharmaśīlaś ca sa rājā tiṣṭhate ciram //
             <span class="ref">Ram_3,31.19</span></p>
         
         
         <p id="Ram_3,31.20">
            nayanābhyāṃ prasupto 'pi jāgarti nayacakṣuṣā <br />
            vyaktakrodhaprasādaś ca sa rājā pūjyate janaiḥ //
             <span class="ref">Ram_3,31.20</span></p>
         
         
         <p id="Ram_3,31.21">
            tvaṃ tu rāvaṇa durbuddhir guṇair etair vivarjitaḥ <br />
            yasya te 'viditaś cārai rakṣasāṃ sumahān vadhaḥ //
             <span class="ref">Ram_3,31.21</span></p>
         
         
         <p id="Ram_3,31.22">
            parāvamantā viṣayeṣu saṃgato na deśakālapravibhāgatattvavit <br />
            ayuktabuddhir guṇadoṣaniścaye vipannarājyo na cirād vipatsyate //
             <span class="ref">Ram_3,31.22</span></p>
         
         
         <p id="Ram_3,31.23">
            iti svadoṣān parikīrtitāṃs tayā samīkṣya buddhyā kṣaṇadācareśvaraḥ <br />
            dhanena darpeṇa balena cānvito vicintayāmāsa ciraṃ sa rāvaṇaḥ //
             <span class="ref">Ram_3,31.23</span></p>
         
         
         <p id="Ram_3,32.1">
            tataḥ śūrpaṇakhāṃ kruddhāṃ bruvatīṃ paruṣaṃ vacaḥ <br />
            amātyamadhye saṃkruddhaḥ paripapraccha rāvaṇaḥ //
             <span class="ref">Ram_3,32.1</span></p>
         
         
         <p id="Ram_3,32.2">
            kaś ca rāmaḥ kathaṃvīryaḥ kiṃrūpaḥ kiṃparākramaḥ <br />
            kimarthaṃ daṇḍakāraṇyaṃ praviṣṭaś ca suduścaram //
             <span class="ref">Ram_3,32.2</span></p>
         
         
         <p id="Ram_3,32.3">
            āyudhaṃ kiṃ ca rāmasya nihatā yena rākṣasāḥ <br />
            kharaś ca nihataḥ saṃkhye dūṣaṇas triśirās tathā //
             <span class="ref">Ram_3,32.3</span></p>
         
         
         <p id="Ram_3,32.4">
            ity uktā rākṣasendreṇa rākṣasī krodhamūrchitā <br />
            tato rāmaṃ yathānyāyam ākhyātum upacakrame //
             <span class="ref">Ram_3,32.4</span></p>
         
         
         <p id="Ram_3,32.5">
            dīrghabāhur viśālākṣaś cīrakṛṣṇājināmbaraḥ <br />
            kandarpasamarūpaś ca rāmo daśarathātmajaḥ //
             <span class="ref">Ram_3,32.5</span></p>
         
         
         <p id="Ram_3,32.6">
            śakracāpanibhaṃ cāpaṃ vikṛṣya kanakāṅgadam <br />
            dīptān kṣipati nārācān sarpān iva mahāviṣān //
             <span class="ref">Ram_3,32.6</span></p>
         
         
         <p id="Ram_3,32.7">
            nādadānaṃ śarān ghorān na muñcantaṃ mahābalam <br />
            na kārmukaṃ vikarṣantaṃ rāmaṃ paśyāmi saṃyuge //
             <span class="ref">Ram_3,32.7</span></p>
         
         
         <p id="Ram_3,32.8">
            hanyamānaṃ tu tat sainyaṃ paśyāmi śaravṛṣṭibhiḥ <br />
            indreṇevottamaṃ sasyam āhataṃ tv aśmavṛṣṭibhiḥ //
             <span class="ref">Ram_3,32.8</span></p>
         
         
         <p id="Ram_3,32.9">
            rakṣasāṃ bhīmavīryāṇāṃ sahasrāṇi caturdaśa <br />
            nihatāni śarais tīkṣṇais tenaikena padātinā //
             <span class="ref">Ram_3,32.9</span></p>
         
         
         <p id="Ram_3,32.10">
            ardhādhikamuhūrtena kharaś ca sahadūṣaṇaḥ <br />
            ṛṣīṇām abhayaṃ dattaṃ kṛtakṣemāś ca daṇḍakāḥ //
             <span class="ref">Ram_3,32.10</span></p>
         
         
         <p id="Ram_3,32.11">
            ekā kathaṃcin muktāhaṃ paribhūya mahātmanā <br />
            strīvadhaṃ śaṅkamānena rāmeṇa viditātmanā //
             <span class="ref">Ram_3,32.11</span></p>
         
         
         <p id="Ram_3,32.12">
            bhrātā cāsya mahātejā guṇatas tulyavikramaḥ <br />
            anuraktaś ca bhaktaś ca lakṣmaṇo nāma vīryavān //
             <span class="ref">Ram_3,32.12</span></p>
         
         
         <p id="Ram_3,32.13">
            amarṣī durjayo jetā vikrānto buddhimān balī <br />
            rāmasya dakṣiṇo bāhur nityaṃ prāṇo bahiścaraḥ //
             <span class="ref">Ram_3,32.13</span></p>
         
         
         <p id="Ram_3,32.14">
            rāmasya tu viśālākṣī dharmapatnī yaśasvinī <br />
            sītā nāma varārohā vaidehī tanumadhyamā //
             <span class="ref">Ram_3,32.14</span></p>
         
         
         <p id="Ram_3,32.15">
            naiva devī na gandharvī na yakṣī na ca kiṃnarī <br />
            tathārūpā mayā nārī dṛṣṭapūrvā mahītale //
             <span class="ref">Ram_3,32.15</span></p>
         
         
         <p id="Ram_3,32.16">
            yasya sītā bhaved bhāryā yaṃ ca hṛṣṭā pariṣvajet <br />
            atijīvet sa sarveṣu lokeṣv api puraṃdarāt //
             <span class="ref">Ram_3,32.16</span></p>
         
         
         <p id="Ram_3,32.17">
            sā suśīlā vapuḥślāghyā rūpeṇāpratimā bhuvi <br />
            tavānurūpā bhāryā sā tvaṃ ca tasyās tathā patiḥ //
             <span class="ref">Ram_3,32.17</span></p>
         
         
         <p id="Ram_3,32.18">
            tāṃ tu vistīrṇajaghanāṃ pīnottuṅgapayodharām <br />
            bhāryārthe tu tavānetum udyatāhaṃ varānanām //
             <span class="ref">Ram_3,32.18</span></p>
         
         
         <p id="Ram_3,32.19">
            tāṃ tu dṛṣṭvādya vaidehīṃ pūrṇacandranibhānanām <br />
            manmathasya śarāṇāṃ ca tvaṃ vidheyo bhaviṣyasi //
             <span class="ref">Ram_3,32.19</span></p>
         
         
         <p id="Ram_3,32.20">
            yadi tasyām abhiprāyo bhāryārthe tava jāyate <br />
            śīghram uddhriyatāṃ pādo jayārtham iha dakṣiṇaḥ //
             <span class="ref">Ram_3,32.20</span></p>
         
         
         <p id="Ram_3,32.21">
            kuru priyaṃ tathā teṣāṃ rakṣasāṃ rākṣaseśvara <br />
            vadhāt tasya nṛśaṃsasya rāmasyāśramavāsinaḥ //
             <span class="ref">Ram_3,32.21</span></p>
         
         
         <p id="Ram_3,32.22">
            taṃ śarair niśitair hatvā lakṣmaṇaṃ ca mahāratham <br />
            hatanāthāṃ sukhaṃ sītāṃ yathāvad upabhokṣyase //
             <span class="ref">Ram_3,32.22</span></p>
         
         
         <p id="Ram_3,32.23">
            rocate yadi te vākyaṃ mamaitad rākṣaseśvara <br />
            kriyatāṃ nirviśaṅkena vacanaṃ mama rāghava //
             <span class="ref">Ram_3,32.23</span></p>
         
         
         <p id="Ram_3,32.24">
            niśamya rāmeṇa śarair ajihmagair hatāñ janasthānagatān niśācarān <br />
            kharaṃ ca buddhvā nihataṃ ca dūṣaṇaṃ tvam adya kṛtyaṃ pratipattum arhasi //
             <span class="ref">Ram_3,32.24</span></p>
         
         
         <p id="Ram_3,33.1">
            tataḥ śūrpaṇakhāvākyaṃ tac chrutvā romaharṣaṇam <br />
            sacivān abhyanujñāya kāryaṃ buddhvā jagāma ha //
             <span class="ref">Ram_3,33.1</span></p>
         
         
         <p id="Ram_3,33.2">
            tat kāryam anugamyātha yathāvad upalabhya ca <br />
            doṣāṇāṃ ca guṇānāṃ ca sampradhārya balābalam //
             <span class="ref">Ram_3,33.2</span></p>
         
         
         <p id="Ram_3,33.3">
            iti kartavyam ity eva kṛtvā niścayam ātmanaḥ <br />
            sthirabuddhis tato ramyāṃ yānaśālāṃ jagāma ha //
             <span class="ref">Ram_3,33.3</span></p>
         
         
         <p id="Ram_3,33.4">
            yānaśālāṃ tato gatvā pracchanno rākṣasādhipaḥ <br />
            sūtaṃ saṃcodayāmāsa rathaḥ saṃyujyatām iti //
             <span class="ref">Ram_3,33.4</span></p>
         
         
         <p id="Ram_3,33.5">
            evam uktaḥ kṣaṇenaiva sārathir laghuvikramaḥ <br />
            rathaṃ saṃyojayāmāsa tasyābhimatam uttamam //
             <span class="ref">Ram_3,33.5</span></p>
         
         
         <p id="Ram_3,33.6">
            kāñcanaṃ ratham āsthāya kāmagaṃ ratnabhūṣitam <br />
            piśācavadanair yuktaṃ kharaiḥ kanakabhūṣaṇaiḥ //
             <span class="ref">Ram_3,33.6</span></p>
         
         
         <p id="Ram_3,33.7">
            meghapratimanādena sa tena dhanadānujaḥ <br />
            rākṣasādhipatiḥ śrīmān yayau nadanadīpatim //
             <span class="ref">Ram_3,33.7</span></p>
         
         
         <p id="Ram_3,33.8">
            sa śvetavālavyasanaḥ śvetacchattro daśānanaḥ <br />
            snigdhavaiḍūryasaṃkāśas taptakāñcanabhūṣaṇaḥ //
             <span class="ref">Ram_3,33.8</span></p>
         
         
         <p id="Ram_3,33.9">
            daśāsyo viṃśatibhujo darśanīyaparicchadaḥ <br />
            tridaśārir munīndraghno daśaśīrṣa ivādrirāṭ //
             <span class="ref">Ram_3,33.9</span></p>
         
         
         <p id="Ram_3,33.10">
            kāmagaṃ ratham āsthāya śuśubhe rākṣasādhipaḥ <br />
            vidyunmaṇḍalavān meghaḥ sabalāka ivāmbare //
             <span class="ref">Ram_3,33.10</span></p>
         
         
         <p id="Ram_3,33.11">
            saśailaṃ sāgarānūpaṃ vīryavān avalokayan <br />
            nānāpuṣpaphalair vṛkṣair anukīrṇaṃ sahasraśaḥ //
             <span class="ref">Ram_3,33.11</span></p>
         
         
         <p id="Ram_3,33.12">
            śītamaṅgalatoyābhiḥ padminībhiḥ samantataḥ <br />
            viśālair āśramapadair vedimadbhiḥ samāvṛtam //
             <span class="ref">Ram_3,33.12</span></p>
         
         
         <p id="Ram_3,33.13">
            kadalyāḍhakīsambādhaṃ nālikeropaśobhitam <br />
            sālais tālais tamālaiś ca tarubhiś ca supuṣpitaiḥ //
             <span class="ref">Ram_3,33.13</span></p>
         
         
         <p id="Ram_3,33.14">
            atyantaniyatāhāraiḥ śobhitaṃ paramarṣibhiḥ <br />
            nāgaiḥ suparṇair gandharvaiḥ kiṃnaraiś ca sahasraśaḥ //
             <span class="ref">Ram_3,33.14</span></p>
         
         
         <p id="Ram_3,33.15">
            jitakāmaiś ca siddhaiś ca cāraṇaiś copaśobhitam <br />
            ājair vaikhānasair māṣair vālakhilyair marīcipaiḥ //
             <span class="ref">Ram_3,33.15</span></p>
         
         
         <p id="Ram_3,33.16">
            divyābharaṇamālyābhir divyarūpābhir āvṛtam <br />
            krīḍāratividhijñābhir apsarobhiḥ sahasraśaḥ //
             <span class="ref">Ram_3,33.16</span></p>
         
         
         <p id="Ram_3,33.17">
            sevitaṃ devapatnībhiḥ śrīmatībhiḥ śriyā vṛtam <br />
            devadānavasaṃghaiś ca caritaṃ tv amṛtāśibhiḥ //
             <span class="ref">Ram_3,33.17</span></p>
         
         
         <p id="Ram_3,33.18">
            haṃsakrauñcaplavākīrṇaṃ sārasaiḥ saṃpraṇāditam <br />
            vaiḍūryaprastaraṃ ramyaṃ snigdhaṃ sāgaratejasā //
             <span class="ref">Ram_3,33.18</span></p>
         
         
         <p id="Ram_3,33.19">
            pāṇḍurāṇi viśālāni divyamālyayutāni ca <br />
            tūryagītābhijuṣṭāni vimānāni samantataḥ //
             <span class="ref">Ram_3,33.19</span></p>
         
         
         <p id="Ram_3,33.20">
            tapasā jitalokānāṃ kāmagāny abhisaṃpatan <br />
            gandharvāpsarasaś caiva dadarśa dhanadānujaḥ //
             <span class="ref">Ram_3,33.20</span></p>
         
         
         <p id="Ram_3,33.21">
            niryāsarasamūlānāṃ candanānāṃ sahasraśaḥ <br />
            vanāni paśyan saumyāni ghrāṇatṛptikarāṇi ca //
             <span class="ref">Ram_3,33.21</span></p>
         
         
         <p id="Ram_3,33.22">
            agarūṇāṃ ca mukhyānāṃ vanāny upavanāni ca <br />
            takkolānāṃ ca jātyānāṃ phalānāṃ ca sugandhinām //
             <span class="ref">Ram_3,33.22</span></p>
         
         
         <p id="Ram_3,33.23">
            puṣpāṇi ca tamālasya gulmāni maricasya ca <br />
            muktānāṃ ca samūhāni śuṣyamāṇāni tīrataḥ //
             <span class="ref">Ram_3,33.23</span></p>
         
         
         <p id="Ram_3,33.24">
            śaṅkhānāṃ prastaraṃ caiva pravālanicayaṃ tathā <br />
            kāñcanāni ca śailāni rājatāni ca sarvaśaḥ //
             <span class="ref">Ram_3,33.24</span></p>
         
         
         <p id="Ram_3,33.25">
            prasravāṇi manojñāni prasannāni hradāni ca <br />
            dhanadhānyopapannāni strīratnair āvṛtāni ca //
             <span class="ref">Ram_3,33.25</span></p>
         
         
         <p id="Ram_3,33.26">
            hastyaśvarathagāḍhāni nagarāṇy avalokayan <br />
            taṃ samaṃ sarvataḥ snigdhaṃ mṛdusaṃsparśamārutam //
             <span class="ref">Ram_3,33.26</span></p>
         
         
         <p id="Ram_3,33.27">
            anūpaṃ sindhurājasya dadarśa tridivopamam <br />
            tatrāpaśyat sa meghābhaṃ nyagrodham ṛṣibhir vṛtam //
             <span class="ref">Ram_3,33.27</span></p>
         
         
         <p id="Ram_3,33.28">
            samantād yasya tāḥ śākhāḥ śatayojanam āyatāḥ <br />
            yasya hastinam ādāya mahākāyaṃ ca kacchapam <br />
            bhakṣārthaṃ garuḍaḥ śākhām ājagāma mahābalaḥ //
             <span class="ref">Ram_3,33.28</span></p>
         
         
         <p id="Ram_3,33.29">
            tasya tāṃ sahasā śākhāṃ bhāreṇa patagottamaḥ <br />
            suparṇaḥ parṇabahulāṃ babhañjātha mahābalaḥ //
             <span class="ref">Ram_3,33.29</span></p>
         
         
         <p id="Ram_3,33.30">
            tatra vaikhānasā māṣā vālakhilyā marīcipāḥ <br />
            ajā babhūvur dhūmrāś ca saṃgatāḥ paramarṣayaḥ //
             <span class="ref">Ram_3,33.30</span></p>
         
         
         <p id="Ram_3,33.31">
            teṣāṃ dayārthaṃ garuḍas tāṃ śākhāṃ śatayojanām <br />
            jagāmādāya vegena tau cobhau gajakacchapau //
             <span class="ref">Ram_3,33.31</span></p>
         
         
         <p id="Ram_3,33.32">
            ekapādena dharmātmā bhakṣayitvā tad āmiṣam <br />
            niṣādaviṣayaṃ hatvā śākhayā patagottamaḥ <br />
            praharṣam atulaṃ lebhe mokṣayitvā mahāmunīn //
             <span class="ref">Ram_3,33.32</span></p>
         
         
         <p id="Ram_3,33.33">
            sa tenaiva praharṣeṇa dviguṇīkṛtavikramaḥ <br />
            amṛtānayanārthaṃ vai cakāra matimān matim //
             <span class="ref">Ram_3,33.33</span></p>
         
         
         <p id="Ram_3,33.34">
            ayojālāni nirmathya bhittvā ratnagṛhaṃ varam <br />
            mahendrabhavanād guptam ājahārāmṛtaṃ tataḥ //
             <span class="ref">Ram_3,33.34</span></p>
         
         
         <p id="Ram_3,33.35">
            taṃ maharṣigaṇair juṣṭaṃ suparṇakṛtalakṣaṇam <br />
            nāmnā subhadraṃ nyagrodhaṃ dadarśa dhanadānujaḥ //
             <span class="ref">Ram_3,33.35</span></p>
         
         
         <p id="Ram_3,33.36">
            taṃ tu gatvā paraṃ pāraṃ samudrasya nadīpateḥ <br />
            dadarśāśramam ekānte puṇye ramye vanāntare //
             <span class="ref">Ram_3,33.36</span></p>
         
         
         <p id="Ram_3,33.37">
            tatra kṛṣṇājinadharaṃ jaṭāvalkaladhāriṇam <br />
            dadarśa niyatāhāraṃ mārīcaṃ nāma rākṣasam //
             <span class="ref">Ram_3,33.37</span></p>
         
         
         <p id="Ram_3,33.38">
            sa rāvaṇaḥ samāgamya vidhivat tena rakṣasā <br />
            tataḥ paścād idaṃ vākyam abravīd vākyakovidaḥ //
             <span class="ref">Ram_3,33.38</span></p>
         
         
         <p id="Ram_3,34.1">
            mārīca śrūyatāṃ tāta vacanaṃ mama bhāṣataḥ <br />
            ārto 'smi mama cārtasya bhavān hi paramā gatiḥ //
             <span class="ref">Ram_3,34.1</span></p>
         
         
         <p id="Ram_3,34.2">
            jānīṣe tvaṃ janasthānaṃ bhrātā yatra kharo mama <br />
            dūṣaṇaś ca mahābāhuḥ svasā śūrpaṇakhā ca me //
             <span class="ref">Ram_3,34.2</span></p>
         
         
         <p id="Ram_3,34.3">
            triśirāś ca mahātejā rākṣasaḥ piśitāśanaḥ <br />
            anye ca bahavaḥ śūrā labdhalakṣā niśācarāḥ //
             <span class="ref">Ram_3,34.3</span></p>
         
         
         <p id="Ram_3,34.4">
            vasanti manniyogena adhivāsaṃ ca rākṣasaḥ <br />
            bādhamānā mahāraṇye munīn ye dharmacāriṇaḥ //
             <span class="ref">Ram_3,34.4</span></p>
         
         
         <p id="Ram_3,34.5">
            caturdaśa sahasrāṇi rakṣasāṃ bhīmakarmaṇām <br />
            śūrāṇāṃ labdhalakṣāṇāṃ kharacittānuvartinām //
             <span class="ref">Ram_3,34.5</span></p>
         
         
         <p id="Ram_3,34.6">
            te tv idānīṃ janasthāne vasamānā mahābalāḥ <br />
            saṃgatāḥ param āyattā rāmeṇa saha saṃyuge //
             <span class="ref">Ram_3,34.6</span></p>
         
         
         <p id="Ram_3,34.7">
            tena saṃjātaroṣeṇa rāmeṇa raṇamūrdhani <br />
            anuktvā paruṣaṃ kiṃcic charair vyāpāritaṃ dhanuḥ //
             <span class="ref">Ram_3,34.7</span></p>
         
         
         <p id="Ram_3,34.8">
            caturdaśa sahasrāṇi rakṣasāṃ bhīmakarmaṇām <br />
            nihatāni śarais tīkṣṇair mānuṣeṇa padātinā //
             <span class="ref">Ram_3,34.8</span></p>
         
         
         <p id="Ram_3,34.9">
            kharaś ca nihataḥ saṃkhye dūṣaṇaś ca nipātitaḥ <br />
            hatvā triśirasaṃ cāpi nirbhayā daṇḍakāḥ kṛtāḥ //
             <span class="ref">Ram_3,34.9</span></p>
         
         
         <p id="Ram_3,34.10">
            pitrā nirastaḥ kruddhena sabhāryaḥ kṣīṇajīvitaḥ <br />
            sa hantā tasya sainyasya rāmaḥ kṣatriyapāṃsanaḥ //
             <span class="ref">Ram_3,34.10</span></p>
         
         
         <p id="Ram_3,34.11">
            aśīlaḥ karkaśas tīkṣṇo mūrkho lubdho 'jitendriyaḥ <br />
            tyaktadharmas tv adharmātmā bhūtānām ahite rataḥ //
             <span class="ref">Ram_3,34.11</span></p>
         
         
         <p id="Ram_3,34.12">
            yena vairaṃ vināraṇye sattvam āśritya kevalam <br />
            karṇanāsāpahāreṇa bhaginī me virūpitā //
             <span class="ref">Ram_3,34.12</span></p>
         
         
         <p id="Ram_3,34.13">
            tasya bhāryāṃ janasthānāt sītāṃ surasutopamām <br />
            ānayiṣyāmi vikramya sahāyas tatra me bhava //
             <span class="ref">Ram_3,34.13</span></p>
         
         
         <p id="Ram_3,34.14">
            tvayā hy ahaṃ sahāyena pārśvasthena mahābala <br />
            bhrātṛbhiś ca surān yuddhe samagrān nābhicintaye //
             <span class="ref">Ram_3,34.14</span></p>
         
         
         <p id="Ram_3,34.15">
            tat sahāyo bhava tvaṃ me samartho hy asi rākṣasa <br />
            vīrye yuddhe ca darpe ca na hy asti sadṛśas tava //
             <span class="ref">Ram_3,34.15</span></p>
         
         
         <p id="Ram_3,34.16">
            etadartham ahaṃ prāptas tvatsamīpaṃ niśācara <br />
            śṛṇu tat karma sāhāyye yat kāryaṃ vacanān mama //
             <span class="ref">Ram_3,34.16</span></p>
         
         
         <p id="Ram_3,34.17">
            sauvarṇas tvaṃ mṛgo bhūtvā citro rajatabindubhiḥ <br />
            āśrame tasya rāmasya sītāyāḥ pramukhe cara //
             <span class="ref">Ram_3,34.17</span></p>
         
         
         <p id="Ram_3,34.18">
            tvāṃ tu niḥsaṃśayaṃ sītā dṛṣṭvā tu mṛgarūpiṇam <br />
            gṛhyatām iti bhartāraṃ lakṣmaṇaṃ cābhidhāsyati //
             <span class="ref">Ram_3,34.18</span></p>
         
         
         <p id="Ram_3,34.19">
            tatas tayor apāye tu śūnye sītāṃ yathāsukham <br />
            nirābādho hariṣyāmi rāhuś candraprabhām iva //
             <span class="ref">Ram_3,34.19</span></p>
         
         
         <p id="Ram_3,34.20">
            tataḥ paścāt sukhaṃ rāme bhāryāharaṇakarśite <br />
            viśrabdhaḥ prahariṣyāmi kṛtārthenāntarātmanā //
             <span class="ref">Ram_3,34.20</span></p>
         
         
         <p id="Ram_3,34.21">
            tasya rāmakathāṃ śrutvā mārīcasya mahātmanaḥ <br />
            śuṣkaṃ samabhavad vaktraṃ paritrasto babhūva ca //
             <span class="ref">Ram_3,34.21</span></p>
         
         
         <p id="Ram_3,34.22">
            sa rāvaṇaṃ trastaviṣaṇṇacetā mahāvane rāmaparākramajñaḥ <br />
            kṛtāñjalis tattvam uvāca vākyaṃ hitaṃ ca tasmai hitam ātmanaś ca //
             <span class="ref">Ram_3,34.22</span></p>
         
         
         <p id="Ram_3,35.1">
            tac chrutvā rākṣasendrasya vākyaṃ vākyaviśāradaḥ <br />
            pratyuvāca mahāprājño mārīco rākṣaseśvaram //
             <span class="ref">Ram_3,35.1</span></p>
         
         
         <p id="Ram_3,35.2">
            sulabhāḥ puruṣā rājan satataṃ priyavādinaḥ <br />
            apriyasya ca pathyasya vaktā śrotā ca durlabhaḥ //
             <span class="ref">Ram_3,35.2</span></p>
         
         
         <p id="Ram_3,35.3">
            na nūnaṃ budhyase rāmaṃ mahāvīryaṃ guṇonnatam <br />
            ayuktacāraś capalo mahendravaruṇopamam //
             <span class="ref">Ram_3,35.3</span></p>
         
         
         <p id="Ram_3,35.4">
            api svasti bhavet tāta sarveṣāṃ bhuvi rakṣasām <br />
            api rāmo na saṃkruddhaḥ kuryāl lokam arākṣasam //
             <span class="ref">Ram_3,35.4</span></p>
         
         
         <p id="Ram_3,35.5">
            api te jīvitāntāya notpannā janakātmajā <br />
            api sītā nimittaṃ ca na bhaved vyasanaṃ mahat //
             <span class="ref">Ram_3,35.5</span></p>
         
         
         <p id="Ram_3,35.6">
            api tvām īśvaraṃ prāpya kāmavṛttaṃ niraṅkuśam <br />
            na vinaśyet purī laṅkā tvayā saha sarākṣasā //
             <span class="ref">Ram_3,35.6</span></p>
         
         
         <p id="Ram_3,35.7">
            tvadvidhaḥ kāmavṛtto hi duḥśīlaḥ pāpamantritaḥ <br />
            ātmānaṃ svajanaṃ rāṣṭraṃ sa rājā hanti durmatiḥ //
             <span class="ref">Ram_3,35.7</span></p>
         
         
         <p id="Ram_3,35.8">
            na ca pitrā parityakto nāmaryādaḥ kathaṃcana <br />
            na lubdho na ca duḥśīlo na ca kṣatriyapāṃsanaḥ //
             <span class="ref">Ram_3,35.8</span></p>
         
         
         <p id="Ram_3,35.9">
            na ca dharmaguṇair hīnaḥ kausalyānandavardhanaḥ <br />
            na ca tīkṣṇo hi bhūtānāṃ sarveṣāṃ ca hite rataḥ //
             <span class="ref">Ram_3,35.9</span></p>
         
         
         <p id="Ram_3,35.10">
            vañcitaṃ pitaraṃ dṛṣṭvā kaikeyyā satyavādinam <br />
            kariṣyāmīti dharmātmā tataḥ pravrajito vanam //
             <span class="ref">Ram_3,35.10</span></p>
         
         
         <p id="Ram_3,35.11">
            kaikeyyāḥ priyakāmārthaṃ pitur daśarathasya ca <br />
            hitvā rājyaṃ ca bhogāṃś ca praviṣṭo daṇḍakāvanam //
             <span class="ref">Ram_3,35.11</span></p>
         
         
         <p id="Ram_3,35.12">
            na rāmaḥ karkaśas tāta nāvidvān nājitendriyaḥ <br />
            anṛtaṃ na śrutaṃ caiva naiva tvaṃ vaktum arhasi //
             <span class="ref">Ram_3,35.12</span></p>
         
         
         <p id="Ram_3,35.13">
            rāmo vigrahavān dharmaḥ sādhuḥ satyaparākramaḥ <br />
            rājā sarvasya lokasya devānām iva vāsavaḥ //
             <span class="ref">Ram_3,35.13</span></p>
         
         
         <p id="Ram_3,35.14">
            kathaṃ tvaṃ tasya vaidehīṃ rakṣitāṃ svena tejasā <br />
            icchasi prasabhaṃ hartuṃ prabhām iva vivasvataḥ //
             <span class="ref">Ram_3,35.14</span></p>
         
         
         <p id="Ram_3,35.15">
            śarārciṣam anādhṛṣyaṃ cāpakhaḍgendhanaṃ raṇe <br />
            rāmāgniṃ sahasā dīptaṃ na praveṣṭuṃ tvam arhasi //
             <span class="ref">Ram_3,35.15</span></p>
         
         
         <p id="Ram_3,35.16">
            dhanurvyāditadīptāsyaṃ śarārciṣam amarṣaṇam <br />
            cāpabāṇadharaṃ vīraṃ śatrusenāpahāriṇam //
             <span class="ref">Ram_3,35.16</span></p>
         
         
         <p id="Ram_3,35.17">
            rājyaṃ sukhaṃ ca saṃtyajya jīvitaṃ ceṣṭam ātmanaḥ <br />
            nātyāsādayituṃ tāta rāmāntakam ihārhasi //
             <span class="ref">Ram_3,35.17</span></p>
         
         
         <p id="Ram_3,35.18">
            aprameyaṃ hi tattejo yasya sā janakātmajā <br />
            na tvaṃ samarthas tāṃ hartuṃ rāmacāpāśrayāṃ vane //
             <span class="ref">Ram_3,35.18</span></p>
         
         
         <p id="Ram_3,35.19">
            prāṇebhyo 'pi priyatarā bhāryā nityam anuvratā <br />
            dīptasyeva hutāśasya śikhā sītā sumadhyamā //
             <span class="ref">Ram_3,35.19</span></p>
         
         
         <p id="Ram_3,35.20">
            kim udyamaṃ vyartham imaṃ kṛtvā te rākṣasādhipa <br />
            dṛṣṭaś cet tvaṃ raṇe tena tadantaṃ tava jīvitam <br />
            jīvitaṃ ca sukhaṃ caiva rājyaṃ caiva sudurlabham //
             <span class="ref">Ram_3,35.20</span></p>
         
         
         <p id="Ram_3,35.21">
            sa sarvaiḥ sacivaiḥ sārdhaṃ vibhīṣaṇapuraskṛtaiḥ <br />
            mantrayitvā tu dharmiṣṭhaiḥ kṛtvā niścayam ātmanaḥ //
             <span class="ref">Ram_3,35.21</span></p>
         
         
         <p id="Ram_3,35.22">
            doṣāṇāṃ ca guṇānāṃ ca sampradhārya balābalam <br />
            ātmanaś ca balaṃ jñātvā rāghavasya ca tattvataḥ <br />
            hitaṃ hi tava niścitya kṣamaṃ tvaṃ kartum arhasi //
             <span class="ref">Ram_3,35.22</span></p>
         
         
         <p id="Ram_3,35.23">
            ahaṃ tu manye tava na kṣamaṃ raṇe samāgamaṃ kosalarājasūnunā <br />
            idaṃ hi bhūyaḥ śṛṇu vākyam uttamaṃ kṣamaṃ ca yuktaṃ ca niśācarādhipa //
             <span class="ref">Ram_3,35.23</span></p>
         
         
         <p id="Ram_3,36.1">
            kadācid apy ahaṃ vīryāt paryaṭan pṛthivīm imām <br />
            balaṃ nāgasahasrasya dhārayan parvatopamaḥ //
             <span class="ref">Ram_3,36.1</span></p>
         
         
         <p id="Ram_3,36.2">
            nīlajīmūtasaṃkāśas taptakāñcanakuṇḍalaḥ <br />
            bhayaṃ lokasya janayan kirīṭī parighāyudhaḥ <br />
            vyacaraṃ daṇḍakāraṇyam ṛṣimāṃsāni bhakṣayan //
             <span class="ref">Ram_3,36.2</span></p>
         
         
         <p id="Ram_3,36.3">
            viśvāmitro 'tha dharmātmā madvitrasto mahāmuniḥ <br />
            svayaṃ gatvā daśarathaṃ narendram idam abravīt //
             <span class="ref">Ram_3,36.3</span></p>
         
         
         <p id="Ram_3,36.4">
            ayaṃ rakṣatu māṃ rāmaḥ parvakāle samāhitaḥ <br />
            mārīcān me bhayaṃ ghoraṃ samutpannaṃ nareśvara //
             <span class="ref">Ram_3,36.4</span></p>
         
         
         <p id="Ram_3,36.5">
            ity evam ukto dharmātmā rājā daśarathas tadā <br />
            pratyuvāca mahābhāgaṃ viśvāmitraṃ mahāmunim //
             <span class="ref">Ram_3,36.5</span></p>
         
         
         <p id="Ram_3,36.6">
            ūnaṣoḍaśavarṣo 'yam akṛtāstraś ca rāghavaḥ <br />
            kāmaṃ tu mama yat sainyaṃ mayā saha gamiṣyati <br />
            vadhiṣyāmi muniśreṣṭha śatruṃ tava yathepsitam //
             <span class="ref">Ram_3,36.6</span></p>
         
         
         <p id="Ram_3,36.7">
            ity evam uktaḥ sa munī rājānaṃ punar abravīt <br />
            rāmān nānyad balaṃ loke paryāptaṃ tasya rakṣasaḥ //
             <span class="ref">Ram_3,36.7</span></p>
         
         
         <p id="Ram_3,36.8">
            bālo 'py eṣa mahātejāḥ samarthas tasya nigrahe <br />
            gamiṣye rāmam ādāya svasti te 'stu paraṃtapa //
             <span class="ref">Ram_3,36.8</span></p>
         
         
         <p id="Ram_3,36.9">
            ity evam uktvā sa munis tam ādāya nṛpātmajam <br />
            jagāma paramaprīto viśvāmitraḥ svam āśramam //
             <span class="ref">Ram_3,36.9</span></p>
         
         
         <p id="Ram_3,36.10">
            taṃ tadā daṇḍakāraṇye yajñam uddiśya dīkṣitam <br />
            babhūvāvasthito rāmaś citraṃ visphārayan dhanuḥ //
             <span class="ref">Ram_3,36.10</span></p>
         
         
         <p id="Ram_3,36.11">
            ajātavyañjanaḥ śrīmān bālaḥ śyāmaḥ śubhekṣaṇaḥ <br />
            ekavastradharo dhanvī śikhī kanakamālayā //
             <span class="ref">Ram_3,36.11</span></p>
         
         
         <p id="Ram_3,36.12">
            śobhayan daṇḍakāraṇyaṃ dīptena svena tejasā <br />
            adṛśyata tadā rāmo bālacandra ivoditaḥ //
             <span class="ref">Ram_3,36.12</span></p>
         
         
         <p id="Ram_3,36.13">
            tato 'haṃ meghasaṃkāśas taptakāñcanakuṇḍalaḥ <br />
            balī dattavaro darpād ājagāma tadāśramam //
             <span class="ref">Ram_3,36.13</span></p>
         
         
         <p id="Ram_3,36.14">
            tena dṛṣṭaḥ praviṣṭo 'haṃ sahasaivodyatāyudhaḥ <br />
            māṃ tu dṛṣṭvā dhanuḥ sajyam asambhrāntaś cakāra ha //
             <span class="ref">Ram_3,36.14</span></p>
         
         
         <p id="Ram_3,36.15">
            avajānann ahaṃ mohād bālo 'yam iti rāghavam <br />
            viśvāmitrasya tāṃ vedim adhyadhāvaṃ kṛtatvaraḥ //
             <span class="ref">Ram_3,36.15</span></p>
         
         
         <p id="Ram_3,36.16">
            tena muktas tato bāṇaḥ śitaḥ śatrunibarhaṇaḥ <br />
            tenāhaṃ tāḍitaḥ kṣiptaḥ samudre śatayojane //
             <span class="ref">Ram_3,36.16</span></p>
         
         
         <p id="Ram_3,36.17">
            rāmasya śaravegena nirasto bhrāntacetanaḥ <br />
            pātito 'haṃ tadā tena gambhīre sāgarāmbhasi <br />
            prāpya saṃjñāṃ cirāt tāta laṅkāṃ prati gataḥ purīm //
             <span class="ref">Ram_3,36.17</span></p>
         
         
         <p id="Ram_3,36.18">
            evam asmi tadā muktaḥ sahāyās te nipātitāḥ <br />
            akṛtāstreṇa rāmeṇa bālenākliṣṭakarmaṇā //
             <span class="ref">Ram_3,36.18</span></p>
         
         
         <p id="Ram_3,36.19">
            tan mayā vāryamāṇas tvaṃ yadi rāmeṇa vigraham <br />
            kariṣyasy āpadaṃ ghorāṃ kṣipraṃ prāpya naśiṣyasi //
             <span class="ref">Ram_3,36.19</span></p>
         
         
         <p id="Ram_3,36.20">
            krīḍāratividhijñānāṃ samājotsavaśālinām <br />
            rakṣasāṃ caiva saṃtāpam anarthaṃ cāhariṣyasi //
             <span class="ref">Ram_3,36.20</span></p>
         
         
         <p id="Ram_3,36.21">
            harmyaprāsādasambādhāṃ nānāratnavibhūṣitām <br />
            drakṣyasi tvaṃ purīṃ laṅkāṃ vinaṣṭāṃ maithilīkṛte //
             <span class="ref">Ram_3,36.21</span></p>
         
         
         <p id="Ram_3,36.22">
            akurvanto 'pi pāpāni śucayaḥ pāpasaṃśrayāt <br />
            parapāpair vinaśyanti matsyā nāgahrade yathā //
             <span class="ref">Ram_3,36.22</span></p>
         
         
         <p id="Ram_3,36.23">
            divyacandanadigdhāṅgān divyābharaṇabhūṣitān <br />
            drakṣyasy abhihatān bhūmau tava doṣāt tu rākṣasān //
             <span class="ref">Ram_3,36.23</span></p>
         
         
         <p id="Ram_3,36.24">
            hṛtadārān sadārāṃś ca daśa vidravato diśaḥ <br />
            hataśeṣān aśaraṇān drakṣyasi tvaṃ niśācarān //
             <span class="ref">Ram_3,36.24</span></p>
         
         
         <p id="Ram_3,36.25">
            śarajālaparikṣiptām agnijvālāsamāvṛtām <br />
            pradagdhabhavanāṃ laṅkāṃ drakṣyasi tvam asaṃśayam //
             <span class="ref">Ram_3,36.25</span></p>
         
         
         <p id="Ram_3,36.26">
            pramadānāṃ sahasrāṇi tava rājan parigrahaḥ <br />
            bhava svadāranirataḥ svakulaṃ rakṣa rākṣasa //
             <span class="ref">Ram_3,36.26</span></p>
         
         
         <p id="Ram_3,36.27">
            mānaṃ vṛddhiṃ ca rājyaṃ ca jīvitaṃ ceṣṭam ātmanaḥ <br />
            yadīcchasi ciraṃ bhoktuṃ mā kṛthā rāmavipriyam //
             <span class="ref">Ram_3,36.27</span></p>
         
         
         <p id="Ram_3,36.28">
            nivāryamāṇaḥ suhṛdā mayā bhṛśaṃ prasahya sītāṃ yadi dharṣayiṣyasi <br />
            gamiṣyasi kṣīṇabalaḥ sabāndhavo yamakṣayaṃ rāmaśarāttajīvitaḥ //
             <span class="ref">Ram_3,36.28</span></p>
         
         
         <p id="Ram_3,37.1">
            evam asmi tadā muktaḥ kathaṃcit tena saṃyuge <br />
            idānīm api yad vṛttaṃ tac chṛṇuṣva yad uttaram //
             <span class="ref">Ram_3,37.1</span></p>
         
         
         <p id="Ram_3,37.2">
            rākṣasābhyām ahaṃ dvābhyām anirviṇṇas tathā kṛtaḥ <br />
            sahito mṛgarūpābhyāṃ praviṣṭo daṇḍakāvanam //
             <span class="ref">Ram_3,37.2</span></p>
         
         
         <p id="Ram_3,37.3">
            dīptajihvo mahākāyas tīkṣṇaśṛṅgo mahābalaḥ <br />
            vyacaraṃ daṇḍakāraṇyaṃ māṃsabhakṣo mahāmṛgaḥ //
             <span class="ref">Ram_3,37.3</span></p>
         
         
         <p id="Ram_3,37.4">
            agnihotreṣu tīrtheṣu caityavṛkṣeṣu rāvaṇa <br />
            atyantaghoro vyacaraṃ tāpasāṃs tān pradharṣayan //
             <span class="ref">Ram_3,37.4</span></p>
         
         
         <p id="Ram_3,37.5">
            nihatya daṇḍakāraṇye tāpasān dharmacāriṇaḥ <br />
            rudhirāṇi pibaṃs teṣāṃ tathā māṃsāni bhakṣayan //
             <span class="ref">Ram_3,37.5</span></p>
         
         
         <p id="Ram_3,37.6">
            ṛṣimāṃsāśanaḥ krūras trāsayan vanagocarān <br />
            tadā rudhiramatto 'haṃ vyacaraṃ daṇḍakāvanam //
             <span class="ref">Ram_3,37.6</span></p>
         
         
         <p id="Ram_3,37.7">
            tadāhaṃ daṇḍakāraṇye vicaran dharmadūṣakaḥ <br />
            āsādayaṃ tadā rāmaṃ tāpasaṃ dharmam āśritam //
             <span class="ref">Ram_3,37.7</span></p>
         
         
         <p id="Ram_3,37.8">
            vaidehīṃ ca mahābhāgāṃ lakṣmaṇaṃ ca mahāratham <br />
            tāpasaṃ niyatāhāraṃ sarvabhūtahite ratam //
             <span class="ref">Ram_3,37.8</span></p>
         
         
         <p id="Ram_3,37.9">
            so 'haṃ vanagataṃ rāmaṃ paribhūya mahābalam <br />
            tāpaso 'yam iti jñātvā pūrvavairam anusmaran //
             <span class="ref">Ram_3,37.9</span></p>
         
         
         <p id="Ram_3,37.10">
            abhyadhāvaṃ susaṃkruddhas tīkṣṇaśṛṅgo mṛgākṛtiḥ <br />
            jighāṃsur akṛtaprajñas taṃ prahāram anusmaran //
             <span class="ref">Ram_3,37.10</span></p>
         
         
         <p id="Ram_3,37.11">
            tena muktās trayo bāṇāḥ śitāḥ śatrunibarhaṇāḥ <br />
            vikṛṣya balavac cāpaṃ suparṇānilatulyagāḥ //
             <span class="ref">Ram_3,37.11</span></p>
         
         
         <p id="Ram_3,37.12">
            te bāṇā vajrasaṃkāśāḥ sughorā raktabhojanāḥ <br />
            ājagmuḥ sahitāḥ sarve trayaḥ saṃnataparvaṇaḥ //
             <span class="ref">Ram_3,37.12</span></p>
         
         
         <p id="Ram_3,37.13">
            parākramajño rāmasya śaṭho dṛṣṭabhayaḥ purā <br />
            samutkrāntas tato muktas tāv ubhau rākṣasau hatau //
             <span class="ref">Ram_3,37.13</span></p>
         
         
         <p id="Ram_3,37.14">
            śareṇa mukto rāmasya kathaṃcit prāpya jīvitam <br />
            iha pravrājito yuktas tāpaso 'haṃ samāhitaḥ //
             <span class="ref">Ram_3,37.14</span></p>
         
         
         <p id="Ram_3,37.15">
            vṛkṣe vṛkṣe hi paśyāmi cīrakṛṣṇājināmbaram <br />
            gṛhītadhanuṣaṃ rāmaṃ pāśahastam ivāntakam //
             <span class="ref">Ram_3,37.15</span></p>
         
         
         <p id="Ram_3,37.16">
            api rāmasahasrāṇi bhītaḥ paśyāmi rāvaṇa <br />
            rāmabhūtam idaṃ sarvam araṇyaṃ pratibhāti me //
             <span class="ref">Ram_3,37.16</span></p>
         
         
         <p id="Ram_3,37.17">
            rāmam eva hi paśyāmi rahite rākṣaseśvara <br />
            dṛṣṭvā svapnagataṃ rāmam udbhramāmi vicetanaḥ //
             <span class="ref">Ram_3,37.17</span></p>
         
         
         <p id="Ram_3,37.18">
            rakārādīni nāmāni rāmatrastasya rāvaṇa <br />
            ratnāni ca rathāś caiva trāsaṃ saṃjanayanti me //
             <span class="ref">Ram_3,37.18</span></p>
         
         
         <p id="Ram_3,37.19">
            ahaṃ tasya prabhāvajño na yuddhaṃ tena te kṣamam <br />
            raṇe rāmeṇa yudhyasva kṣamāṃ vā kuru rākṣasa <br />
            na te rāmakathā kāryā yadi māṃ draṣṭum icchasi //
             <span class="ref">Ram_3,37.19</span></p>
         
         
         <p id="Ram_3,37.20">
            idaṃ vaco bandhuhitārthinā mayā yathocyamānaṃ yadi nābhipatsyase <br />
            sabāndhavas tyakṣyasi jīvitaṃ raṇe hato 'dya rāmeṇa śarair ajihmagaiḥ //
             <span class="ref">Ram_3,37.20</span></p>
         
         
         <p id="Ram_3,38.1">
            mārīcena tu tad vākyaṃ kṣamaṃ yuktaṃ ca rāvaṇaḥ <br />
            ukto na pratijagrāha martukāma ivauṣadham //
             <span class="ref">Ram_3,38.1</span></p>
         
         
         <p id="Ram_3,38.2">
            taṃ pathyahitavaktāraṃ mārīcaṃ rākṣasādhipaḥ <br />
            abravīt paruṣaṃ vākyam ayuktaṃ kālacoditaḥ //
             <span class="ref">Ram_3,38.2</span></p>
         
         
         <p id="Ram_3,38.3">
            yat kilaitad ayuktārthaṃ mārīca mayi kathyate <br />
            vākyaṃ niṣphalam atyarthaṃ bījam uptam ivoṣare //
             <span class="ref">Ram_3,38.3</span></p>
         
         
         <p id="Ram_3,38.4">
            tvadvākyair na tu māṃ śakyaṃ bhettuṃ rāmasya saṃyuge <br />
            pāpaśīlasya mūrkhasya mānuṣasya viśeṣataḥ //
             <span class="ref">Ram_3,38.4</span></p>
         
         
         <p id="Ram_3,38.5">
            yas tyaktvā suhṛdo rājyaṃ mātaraṃ pitaraṃ tathā <br />
            strīvākyaṃ prākṛtaṃ śrutvā vanam ekapade gataḥ //
             <span class="ref">Ram_3,38.5</span></p>
         
         
         <p id="Ram_3,38.6">
            avaśyaṃ tu mayā tasya saṃyuge kharaghātinaḥ <br />
            prāṇaiḥ priyatarā sītā hartavyā tava saṃnidhau //
             <span class="ref">Ram_3,38.6</span></p>
         
         
         <p id="Ram_3,38.7">
            evaṃ me niścitā buddhir hṛdi mārīca vartate <br />
            na vyāvartayituṃ śakyā sendrair api surāsuraiḥ //
             <span class="ref">Ram_3,38.7</span></p>
         
         
         <p id="Ram_3,38.8">
            doṣaṃ guṇaṃ vā saṃpṛṣṭas tvam evaṃ vaktum arhasi <br />
            apāyaṃ vāpy upāyaṃ vā kāryasyāsya viniścaye //
             <span class="ref">Ram_3,38.8</span></p>
         
         
         <p id="Ram_3,38.9">
            saṃpṛṣṭena tu vaktavyaṃ sacivena vipaścitā <br />
            udyatāñjalinā rājño ya icched bhūtim ātmanaḥ //
             <span class="ref">Ram_3,38.9</span></p>
         
         
         <p id="Ram_3,38.10">
            vākyam apratikūlaṃ tu mṛdupūrvaṃ śubhaṃ hitam <br />
            upacāreṇa yuktaṃ ca vaktavyo vasudhādhipaḥ //
             <span class="ref">Ram_3,38.10</span></p>
         
         
         <p id="Ram_3,38.11">
            sāvamardaṃ tu yad vākyaṃ mārīca hitam ucyate <br />
            nābhinandati tad rājā mānārho mānavarjitam //
             <span class="ref">Ram_3,38.11</span></p>
         
         
         <p id="Ram_3,38.12">
            pañcarūpāṇi rājāno dhārayanty amitaujasaḥ <br />
            agner indrasya somasya yamasya varuṇasya ca <br />
            auṣṇyaṃ tathā vikramaṃ ca saumyaṃ daṇḍaṃ prasannatām //
             <span class="ref">Ram_3,38.12</span></p>
         
         
         <p id="Ram_3,38.13">
            tasmāt sarvāsv avasthāsu mānyāḥ pūjyāś ca pārthivāḥ <br />
            tvaṃ tu dharmam avijñāya kevalaṃ moham āsthitaḥ //
             <span class="ref">Ram_3,38.13</span></p>
         
         
         <p id="Ram_3,38.14">
            abhyāgataṃ māṃ daurātmyāt paruṣaṃ vadasīdṛśam <br />
            guṇadoṣau na pṛcchāmi kṣamaṃ cātmani rākṣasa <br />
            asmiṃs tu sa bhavān kṛtye sāhāyyaṃ kartum arhasi //
             <span class="ref">Ram_3,38.14</span></p>
         
         
         <p id="Ram_3,38.15">
            sauvarṇas tvaṃ mṛgo bhūtvā citro rajatabindubhiḥ <br />
            pralobhayitvā vaidehīṃ yatheṣṭaṃ gantum arhasi //
             <span class="ref">Ram_3,38.15</span></p>
         
         
         <p id="Ram_3,38.16">
            tvāṃ tu māyāmṛgaṃ dṛṣṭvā kāñcanaṃ jātavismayā <br />
            ānayainam iti kṣipraṃ rāmaṃ vakṣyati maithilī //
             <span class="ref">Ram_3,38.16</span></p>
         
         
         <p id="Ram_3,38.17">
            apakrānte ca kākutsthe lakṣmaṇe ca yathāsukham <br />
            ānayiṣyāmi vaidehīṃ sahasrākṣaḥ śacīm iva //
             <span class="ref">Ram_3,38.17</span></p>
         
         
         <p id="Ram_3,38.18">
            evaṃ kṛtvā tv idaṃ kāryaṃ yatheṣṭaṃ gaccha rākṣasa <br />
            rājyasyārdhaṃ pradāsyāmi mārīca tava suvrata //
             <span class="ref">Ram_3,38.18</span></p>
         
         
         <p id="Ram_3,38.19">
            gaccha saumya śivaṃ mārgaṃ kāryasyāsya vivṛddhaye <br />
            prāpya sītām ayuddhena vañcayitvā tu rāghavam <br />
            laṅkāṃ prati gamiṣyāmi kṛtakāryaḥ saha tvayā //
             <span class="ref">Ram_3,38.19</span></p>
         
         
         <p id="Ram_3,38.20">
            etat kāryam avaśyaṃ me balād api kariṣyasi <br />
            rājño hi pratikūlastho na jātu sukham edhate //
             <span class="ref">Ram_3,38.20</span></p>
         
         
         <p id="Ram_3,38.21">
            āsādya taṃ jīvitasaṃśayas te mṛtyur dhruvo hy adya mayā virudhya <br />
            etad yathāvat parigṛhya buddhyā yad atra pathyaṃ kuru tat tathā tvam //
             <span class="ref">Ram_3,38.21</span></p>
         
         
         <p id="Ram_3,39.1">
            ājñapto rājavad vākyaṃ pratikūlaṃ niśācaraḥ <br />
            abravīt paruṣaṃ vākyaṃ mārīco rākṣasādhipam //
             <span class="ref">Ram_3,39.1</span></p>
         
         
         <p id="Ram_3,39.2">
            kenāyam upadiṣṭas te vināśaḥ pāpakarmaṇā <br />
            saputrasya sarāṣṭrasya sāmātyasya niśācara //
             <span class="ref">Ram_3,39.2</span></p>
         
         
         <p id="Ram_3,39.3">
            kas tvayā sukhinā rājan nābhinandati pāpakṛt <br />
            kenedam upadiṣṭaṃ te mṛtyudvāram upāyataḥ //
             <span class="ref">Ram_3,39.3</span></p>
         
         
         <p id="Ram_3,39.4">
            śatravas tava suvyaktaṃ hīnavīryā niśācara <br />
            icchanti tvāṃ vinaśyantam uparuddhaṃ balīyasā //
             <span class="ref">Ram_3,39.4</span></p>
         
         
         <p id="Ram_3,39.5">
            kenedam upadiṣṭaṃ te kṣudreṇāhitavādinā <br />
            yas tvām icchati naśyantaṃ svakṛtena niśācara //
             <span class="ref">Ram_3,39.5</span></p>
         
         
         <p id="Ram_3,39.6">
            vadhyāḥ khalu na hanyante sacivās tava rāvaṇa <br />
            ye tvām utpatham ārūḍhaṃ na nigṛhṇanti sarvaśaḥ //
             <span class="ref">Ram_3,39.6</span></p>
         
         
         <p id="Ram_3,39.7">
            amātyaiḥ kāmavṛtto hi rājā kāpatham āśritaḥ <br />
            nigrāhyaḥ sarvathā sadbhir na nigrāhyo nigṛhyase //
             <span class="ref">Ram_3,39.7</span></p>
         
         
         <p id="Ram_3,39.8">
            dharmam arthaṃ ca kāmaṃ ca yaśaś ca jayatāṃ vara <br />
            svāmiprasādāt sacivāḥ prāpnuvanti niśācara //
             <span class="ref">Ram_3,39.8</span></p>
         
         
         <p id="Ram_3,39.9">
            viparyaye tu tat sarvaṃ vyarthaṃ bhavati rāvaṇa <br />
            vyasanaṃ svāmivaiguṇyāt prāpnuvantītare janāḥ //
             <span class="ref">Ram_3,39.9</span></p>
         
         
         <p id="Ram_3,39.10">
            rājamūlo hi dharmaś ca jayaś ca jayatāṃ vara <br />
            tasmāt sarvāsv avasthāsu rakṣitavyo narādhipaḥ //
             <span class="ref">Ram_3,39.10</span></p>
         
         
         <p id="Ram_3,39.11">
            rājyaṃ pālayituṃ śakyaṃ na tīkṣṇena niśācara <br />
            na cāpi pratikūlena nāvinītena rākṣasa //
             <span class="ref">Ram_3,39.11</span></p>
         
         
         <p id="Ram_3,39.12">
            ye tīkṣṇamantrāḥ sacivā bhajyante saha tena vai <br />
            viṣameṣu rathāḥ śīghraṃ mandasārathayo yathā //
             <span class="ref">Ram_3,39.12</span></p>
         
         
         <p id="Ram_3,39.13">
            bahavaḥ sādhavo loke yuktadharmam anuṣṭhitāḥ <br />
            pareṣām aparādhena vinaṣṭāḥ saparicchadāḥ //
             <span class="ref">Ram_3,39.13</span></p>
         
         
         <p id="Ram_3,39.14">
            svāminā pratikūlena prajās tīkṣṇena rāvaṇa <br />
            rakṣyamāṇā na vardhante meṣā gomāyunā yathā //
             <span class="ref">Ram_3,39.14</span></p>
         
         
         <p id="Ram_3,39.15">
            avaśyaṃ vinaśiṣyanti sarve rāvaṇa rākṣasāḥ <br />
            yeṣāṃ tvaṃ karkaśo rājā durbuddhir ajitendriyaḥ //
             <span class="ref">Ram_3,39.15</span></p>
         
         
         <p id="Ram_3,39.16">
            tad idaṃ kākatālīyaṃ ghoram āsāditaṃ tvayā <br />
            atra kiṃ śobhanaṃ yat tvaṃ sasainyo vinaśiṣyasi //
             <span class="ref">Ram_3,39.16</span></p>
         
         
         <p id="Ram_3,39.17">
            māṃ nihatya tu rāmo 'sau nacirāt tvāṃ vadhiṣyati <br />
            anena kṛtakṛtyo 'smi mriye yad ariṇā hataḥ //
             <span class="ref">Ram_3,39.17</span></p>
         
         
         <p id="Ram_3,39.18">
            darśanād eva rāmasya hataṃ mām upadhāraya <br />
            ātmānaṃ ca hataṃ viddhi hṛtvā sītāṃ sabāndhavam //
             <span class="ref">Ram_3,39.18</span></p>
         
         
         <p id="Ram_3,39.19">
            ānayiṣyāmi cet sītām āśramāt sahito mayā <br />
            naiva tvam asi naivāhaṃ naiva laṅkā na rākṣasāḥ //
             <span class="ref">Ram_3,39.19</span></p>
         
         
         <p id="Ram_3,39.20">
            nivāryamāṇas tu mayā hitaiṣiṇā na mṛṣyase vākyam idaṃ niśācara <br />
            paretakalpā hi gatāyuṣo narā hitaṃ na gṛhṇanti suhṛdbhir īritam //
             <span class="ref">Ram_3,39.20</span></p>
         
         
         <p id="Ram_3,40.1">
            evam uktvā tu paruṣaṃ mārīco rāvaṇaṃ tataḥ <br />
            gacchāvety abravīd dīno bhayād rātriṃcaraprabhoḥ //
             <span class="ref">Ram_3,40.1</span></p>
         
         
         <p id="Ram_3,40.2">
            dṛṣṭaścāhaṃ punas tena śaracāpāsidhāriṇā <br />
            madvidhodyataśastreṇa vinaṣṭaṃ jīvitaṃ ca me //
             <span class="ref">Ram_3,40.2</span></p>
         
         
         <p id="Ram_3,40.3">
            kiṃ tu kartuṃ mayā śakyam evaṃ tvayi durātmani <br />
            eṣa gacchāmy ahaṃ tāta svasti te 'stu niśācara //
             <span class="ref">Ram_3,40.3</span></p>
         
         
         <p id="Ram_3,40.4">
            prahṛṣṭas tv abhavat tena vacanena sa rākṣasaḥ <br />
            pariṣvajya susaṃśliṣṭam idaṃ vacanam abravīt //
             <span class="ref">Ram_3,40.4</span></p>
         
         
         <p id="Ram_3,40.5">
            etac chauṇḍīryayuktaṃ te macchabdād iva bhāṣitam <br />
            idānīm asi mārīcaḥ pūrvam anyo niśācaraḥ //
             <span class="ref">Ram_3,40.5</span></p>
         
         
         <p id="Ram_3,40.6">
            āruhyatām ayaṃ śīghraṃ khago ratnavibhūṣitaḥ <br />
            mayā saha ratho yuktaḥ piśācavadanaiḥ kharaiḥ //
             <span class="ref">Ram_3,40.6</span></p>
         
         
         <p id="Ram_3,40.7">
            tato rāvaṇamārīcau vimānam iva taṃ ratham <br />
            āruhya yayatuḥ śīghraṃ tasmād āśramamaṇḍalāt //
             <span class="ref">Ram_3,40.7</span></p>
         
         
         <p id="Ram_3,40.8">
            tathaiva tatra paśyantau pattanāni vanāni ca <br />
            girīṃś ca saritaḥ sarvā rāṣṭrāṇi nagarāṇi ca //
             <span class="ref">Ram_3,40.8</span></p>
         
         
         <p id="Ram_3,40.9">
            sametya daṇḍakāraṇyaṃ rāghavasyāśramaṃ tataḥ <br />
            dadarśa sahamarīco rāvaṇo rākṣasādhipaḥ //
             <span class="ref">Ram_3,40.9</span></p>
         
         
         <p id="Ram_3,40.10">
            avatīrya rathāt tasmāt tataḥ kāñcanabhūṣaṇāt <br />
            haste gṛhītvā mārīcaṃ rāvaṇo vākyam abravīt //
             <span class="ref">Ram_3,40.10</span></p>
         
         
         <p id="Ram_3,40.11">
            etad rāmāśramapadaṃ dṛśyate kadalīvṛtam <br />
            kriyatāṃ tat sakhe śīghraṃ yadarthaṃ vayam āgatāḥ //
             <span class="ref">Ram_3,40.11</span></p>
         
         
         <p id="Ram_3,40.12">
            sa rāvaṇavacaḥ śrutvā mārīco rākṣasas tadā <br />
            mṛgo bhūtvāśramadvāri rāmasya vicacāra ha //
             <span class="ref">Ram_3,40.12</span></p>
         
         
         <p id="Ram_3,40.13">
            maṇipravaraśṛṅgāgraḥ sitāsitamukhākṛtiḥ <br />
            raktapadmotpalamukha indranīlotpalaśravāḥ //
             <span class="ref">Ram_3,40.13</span></p>
         
         
         <p id="Ram_3,40.14">
            kiṃcid abhyunnatagrīva indranīlanibhodaraḥ <br />
            madhūkanibhapārśvaś ca kañjakiñjalkasaṃnibhaḥ //
             <span class="ref">Ram_3,40.14</span></p>
         
         
         <p id="Ram_3,40.15">
            vaiḍūryasaṃkāśakhuras tanujaṅghaḥ susaṃhataḥ <br />
            indrāyudhasavarṇena pucchenordhvaṃ virājitaḥ //
             <span class="ref">Ram_3,40.15</span></p>
         
         
         <p id="Ram_3,40.16">
            manoharasnigdhavarṇo ratnair nānāvidhair vṛtaḥ <br />
            kṣaṇena rākṣaso jāto mṛgaḥ paramaśobhanaḥ //
             <span class="ref">Ram_3,40.16</span></p>
         
         
         <p id="Ram_3,40.17">
            vanaṃ prajvalayan ramyaṃ rāmāśramapadaṃ ca tat <br />
            manoharaṃ darśanīyaṃ rūpaṃ kṛtvā sa rākṣasaḥ //
             <span class="ref">Ram_3,40.17</span></p>
         
         
         <p id="Ram_3,40.18">
            pralobhanārthaṃ vaidehyā nānādhātuvicitritam <br />
            vicaran gacchate samyak śādvalāni samantataḥ //
             <span class="ref">Ram_3,40.18</span></p>
         
         
         <p id="Ram_3,40.19">
            rūpyabinduśataiś citro bhūtvā ca priyadarśanaḥ <br />
            viṭapīnāṃ kisalayān bhaṅktvādan vicacāra ha //
             <span class="ref">Ram_3,40.19</span></p>
         
         
         <p id="Ram_3,40.20">
            kadalīgṛhakaṃ gatvā karṇikārān itas tataḥ <br />
            samāśrayan mandagatiḥ sītāsaṃdarśanaṃ tadā //
             <span class="ref">Ram_3,40.20</span></p>
         
         
         <p id="Ram_3,40.21">
            rājīvacitrapṛṣṭhaḥ sa virarāja mahāmṛgaḥ <br />
            rāmāśramapadābhyāśe vicacāra yathāsukham //
             <span class="ref">Ram_3,40.21</span></p>
         
         
         <p id="Ram_3,40.22">
            punar gatvā nivṛttaś ca vicacāra mṛgottamaḥ <br />
            gatvā muhūrtaṃ tvarayā punaḥ pratinivartate //
             <span class="ref">Ram_3,40.22</span></p>
         
         
         <p id="Ram_3,40.23">
            vikrīḍaṃś ca punar bhūmau punar eva niṣīdati <br />
            āśramadvāram āgamya mṛgayūthāni gacchati //
             <span class="ref">Ram_3,40.23</span></p>
         
         
         <p id="Ram_3,40.24">
            mṛgayūthair anugataḥ punar eva nivartate <br />
            sītādarśanam ākāṅkṣan rākṣaso mṛgatāṃ gataḥ //
             <span class="ref">Ram_3,40.24</span></p>
         
         
         <p id="Ram_3,40.25">
            paribhramati citrāṇi maṇḍalāni viniṣpatan <br />
            samudvīkṣya ca sarve taṃ mṛgā ye 'nye vanecarāḥ //
             <span class="ref">Ram_3,40.25</span></p>
         
         
         <p id="Ram_3,40.26">
            upagamya samāghrāya vidravanti diśo daśa <br />
            rākṣasaḥ so 'pi tān vanyān mṛgān mṛgavadhe rataḥ //
             <span class="ref">Ram_3,40.26</span></p>
         
         
         <p id="Ram_3,40.27">
            pracchādanārthaṃ bhāvasya na bhakṣayati saṃspṛśan <br />
            tasminn eva tataḥ kāle vaidehī śubhalocanā //
             <span class="ref">Ram_3,40.27</span></p>
         
         
         <p id="Ram_3,40.28">
            kusumāpacaye vyagrā pādapān atyavartata <br />
            karṇikārān aśokāṃś ca cūtāṃś ca madirekṣaṇā //
             <span class="ref">Ram_3,40.28</span></p>
         
         
         <p id="Ram_3,40.29">
            kusumāny apacinvantī cacāra rucirānanā <br />
            anarhāraṇyavāsasya sā taṃ ratnamayaṃ mṛgam <br />
            muktāmaṇivicitrāṅgaṃ dadarśa paramāṅganā //
             <span class="ref">Ram_3,40.29</span></p>
         
         
         <p id="Ram_3,40.30">
            taṃ vai ruciradantauṣṭhaṃ rūpyadhātutanūruham <br />
            vismayotphullanayanā sasnehaṃ samudaikṣata //
             <span class="ref">Ram_3,40.30</span></p>
         
         
         <p id="Ram_3,40.31">
            sa ca tāṃ rāmadayitāṃ paśyan māyāmayo mṛgaḥ <br />
            vicacāra tatas tatra dīpayann iva tad vanam //
             <span class="ref">Ram_3,40.31</span></p>
         
         
         <p id="Ram_3,40.32">
            adṛṣṭapūrvaṃ dṛṣṭvā taṃ nānāratnamayaṃ mṛgam <br />
            vismayaṃ paramaṃ sītā jagāma janakātmajā //
             <span class="ref">Ram_3,40.32</span></p>
         
         
         <p id="Ram_3,41.1">
            sā taṃ samprekṣya suśroṇī kusumāni vicinvatī <br />
            hemarājatavarṇābhyāṃ pārśvābhyām upaśobhitam //
             <span class="ref">Ram_3,41.1</span></p>
         
         
         <p id="Ram_3,41.2">
            prahṛṣṭā cānavadyāṅgī mṛṣṭahāṭakavarṇinī <br />
            bhartāram api cākrandal lakṣmaṇaṃ caiva sāyudham //
             <span class="ref">Ram_3,41.2</span></p>
         
         
         <p id="Ram_3,41.3">
            tayāhūtau naravyāghrau vaidehyā rāmalakṣmaṇau <br />
            vīkṣamāṇau tu taṃ deśaṃ tadā dadṛśatur mṛgam //
             <span class="ref">Ram_3,41.3</span></p>
         
         
         <p id="Ram_3,41.4">
            śaṅkamānas tu taṃ dṛṣṭvā lakṣmaṇo rāmam abravīt <br />
            tam evainam ahaṃ manye mārīcaṃ rākṣasaṃ mṛgam //
             <span class="ref">Ram_3,41.4</span></p>
         
         
         <p id="Ram_3,41.5">
            caranto mṛgayāṃ hṛṣṭā pāpenopādhinā vane <br />
            anena nihatā rāma rājānaḥ kāmarūpiṇā //
             <span class="ref">Ram_3,41.5</span></p>
         
         
         <p id="Ram_3,41.6">
            asya māyāvido māyāmṛgarūpam idaṃ kṛtam <br />
            bhānumatpuruṣavyāghra gandharvapurasaṃnibham //
             <span class="ref">Ram_3,41.6</span></p>
         
         
         <p id="Ram_3,41.7">
            mṛgo hy evaṃvidho ratnavicitro nāsti rāghava <br />
            jagatyāṃ jagatīnātha māyaiṣā hi na saṃśayaḥ //
             <span class="ref">Ram_3,41.7</span></p>
         
         
         <p id="Ram_3,41.8">
            evaṃ bruvāṇaṃ kākutsthaṃ prativārya śucismitā <br />
            uvāca sītā saṃhṛṣṭā chadmanā hṛtacetanā //
             <span class="ref">Ram_3,41.8</span></p>
         
         
         <p id="Ram_3,41.9">
            āryaputrābhirāmo 'sau mṛgo harati me manaḥ <br />
            ānayainaṃ mahābāho krīḍārthaṃ no bhaviṣyati //
             <span class="ref">Ram_3,41.9</span></p>
         
         
         <p id="Ram_3,41.10">
            ihāśramapade 'smākaṃ bahavaḥ puṇyadarśanāḥ <br />
            mṛgāś caranti sahitāś camarāḥ sṛmarās tathā //
             <span class="ref">Ram_3,41.10</span></p>
         
         
         <p id="Ram_3,41.11">
            ṛkṣāḥ pṛṣatasaṃghāś ca vānarāḥ kiṃnarās tathā <br />
            vicaranti mahābāho rūpaśreṣṭhā mahābalāḥ //
             <span class="ref">Ram_3,41.11</span></p>
         
         
         <p id="Ram_3,41.12">
            na cāsya sadṛśo rājan dṛṣṭapūrvo mṛgaḥ purā <br />
            tejasā kṣamayā dīptyā yathāyaṃ mṛgasattamaḥ //
             <span class="ref">Ram_3,41.12</span></p>
         
         
         <p id="Ram_3,41.13">
            nānāvarṇavicitrāṅgo ratnabindusamācitaḥ <br />
            dyotayan vanam avyagraṃ śobhate śaśisaṃnibhaḥ //
             <span class="ref">Ram_3,41.13</span></p>
         
         
         <p id="Ram_3,41.14">
            aho rūpam aho lakṣmīḥ svarasampac ca śobhanā <br />
            mṛgo 'dbhuto vicitro 'sau hṛdayaṃ haratīva me //
             <span class="ref">Ram_3,41.14</span></p>
         
         
         <p id="Ram_3,41.15">
            yadi grahaṇam abhyeti jīvann eva mṛgas tava <br />
            āścaryabhūtaṃ bhavati vismayaṃ janayiṣyati //
             <span class="ref">Ram_3,41.15</span></p>
         
         
         <p id="Ram_3,41.16">
            samāptavanavāsānāṃ rājyasthānāṃ ca naḥ punaḥ <br />
            antaḥpuravibhūṣārtho mṛga eṣa bhaviṣyati //
             <span class="ref">Ram_3,41.16</span></p>
         
         
         <p id="Ram_3,41.17">
            bharatasyāryaputrasya śvaśrūṇāṃ mama ca prabho <br />
            mṛgarūpam idaṃ divyaṃ vismayaṃ janayiṣyati //
             <span class="ref">Ram_3,41.17</span></p>
         
         
         <p id="Ram_3,41.18">
            jīvan na yadi te 'bhyeti grahaṇaṃ mṛgasattamaḥ <br />
            ajinaṃ naraśārdūla ruciraṃ me bhaviṣyati //
             <span class="ref">Ram_3,41.18</span></p>
         
         
         <p id="Ram_3,41.19">
            nihatasyāsya sattvasya jāmbūnadamayatvaci <br />
            śaṣpabṛsyāṃ vinītāyām icchāmy aham upāsitum //
             <span class="ref">Ram_3,41.19</span></p>
         
         
         <p id="Ram_3,41.20">
            kāmavṛttam idaṃ raudraṃ strīṇām asadṛśaṃ matam <br />
            vapuṣā tv asya sattvasya vismayo janito mama //
             <span class="ref">Ram_3,41.20</span></p>
         
         
         <p id="Ram_3,41.21">
            tena kāñcanaromnā tu maṇipravaraśṛṅgiṇā <br />
            taruṇādityavarṇena nakṣatrapathavarcasā <br />
            babhūva rāghavasyāpi mano vismayam āgatam //
             <span class="ref">Ram_3,41.21</span></p>
         
         
         <p id="Ram_3,41.22">
            evaṃ sītāvacaḥ śrutvā dṛṣṭvā ca mṛgam adbhutam <br />
            uvāca rāghavo hṛṣṭo bhrātaraṃ lakṣmaṇaṃ vacaḥ //
             <span class="ref">Ram_3,41.22</span></p>
         
         
         <p id="Ram_3,41.23">
            paśya lakṣmaṇa vaidehyāḥ spṛhāṃ mṛgagatām imām <br />
            rūpaśreṣṭhatayā hy eṣa mṛgo 'dya na bhaviṣyati //
             <span class="ref">Ram_3,41.23</span></p>
         
         
         <p id="Ram_3,41.24">
            na vane nandanoddeśe na caitrarathasaṃśraye <br />
            kutaḥ pṛthivyāṃ saumitre yo 'sya kaścit samo mṛgaḥ //
             <span class="ref">Ram_3,41.24</span></p>
         
         
         <p id="Ram_3,41.25">
            pratilomānulomāś ca rucirā romarājayaḥ <br />
            śobhante mṛgam āśritya citrāḥ kanakabindubhiḥ //
             <span class="ref">Ram_3,41.25</span></p>
         
         
         <p id="Ram_3,41.26">
            paśyāsya jṛmbhamāṇasya dīptām agniśikhopamām <br />
            jihvāṃ mukhān niḥsarantīṃ meghād iva śatahradām //
             <span class="ref">Ram_3,41.26</span></p>
         
         
         <p id="Ram_3,41.27">
            masāragalvarkamukhaḥ śaṅkhamuktānibhodaraḥ <br />
            kasya nāmābhirūpo 'sau na mano lobhayen mṛgaḥ //
             <span class="ref">Ram_3,41.27</span></p>
         
         
         <p id="Ram_3,41.28">
            kasya rūpam idaṃ dṛṣṭvā jāmbūnadamayaprabham <br />
            nānāratnamayaṃ divyaṃ na mano vismayaṃ vrajet //
             <span class="ref">Ram_3,41.28</span></p>
         
         
         <p id="Ram_3,41.29">
            māṃsahetor api mṛgān vihārārthaṃ ca dhanvinaḥ <br />
            ghnanti lakṣmaṇa rājāno mṛgayāyāṃ mahāvane //
             <span class="ref">Ram_3,41.29</span></p>
         
         
         <p id="Ram_3,41.30">
            dhanāni vyavasāyena vicīyante mahāvane <br />
            dhātavo vividhāś cāpi maṇiratnasuvarṇinaḥ //
             <span class="ref">Ram_3,41.30</span></p>
         
         
         <p id="Ram_3,41.31">
            tat sāram akhilaṃ nṝṇāṃ dhanaṃ nicayavardhanam <br />
            manasā cintitaṃ sarvaṃ yathā śukrasya lakṣmaṇa //
             <span class="ref">Ram_3,41.31</span></p>
         
         
         <p id="Ram_3,41.32">
            arthī yenārthakṛtyena saṃvrajaty avicārayan <br />
            tam artham arthaśāstrajñaḥ prāhur arthyāś ca lakṣmaṇa //
             <span class="ref">Ram_3,41.32</span></p>
         
         
         <p id="Ram_3,41.33">
            etasya mṛgaratnasya parārdhye kāñcanatvaci <br />
            upavekṣyati vaidehī mayā saha sumadhyamā //
             <span class="ref">Ram_3,41.33</span></p>
         
         
         <p id="Ram_3,41.34">
            na kādalī na priyakī na praveṇī na cāvikī <br />
            bhaved etasya sadṛśī sparśaneneti me matiḥ //
             <span class="ref">Ram_3,41.34</span></p>
         
         
         <p id="Ram_3,41.35">
            eṣa caiva mṛgaḥ śrīmān yaś ca divyo nabhaścaraḥ <br />
            ubhāv etau mṛgau divyau tārāmṛgamahīmṛgau //
             <span class="ref">Ram_3,41.35</span></p>
         
         
         <p id="Ram_3,41.36">
            yadi vāyaṃ tathā yan māṃ bhaved vadasi lakṣmaṇa <br />
            māyaiṣā rākṣasasyeti kartavyo 'sya vadho mayā //
             <span class="ref">Ram_3,41.36</span></p>
         
         
         <p id="Ram_3,41.37">
            etena hi nṛśaṃsena mārīcenākṛtātmanā <br />
            vane vicaratā pūrvaṃ hiṃsitā munipuṃgavāḥ //
             <span class="ref">Ram_3,41.37</span></p>
         
         
         <p id="Ram_3,41.38">
            utthāya bahavo yena mṛgayāyāṃ janādhipāḥ <br />
            nihatāḥ parameṣvāsās tasmād vadhyas tv ayaṃ mṛgaḥ //
             <span class="ref">Ram_3,41.38</span></p>
         
         
         <p id="Ram_3,41.39">
            purastād iha vātāpiḥ paribhūya tapasvinaḥ <br />
            udarastho dvijān hanti svagarbho 'śvatarīm iva //
             <span class="ref">Ram_3,41.39</span></p>
         
         
         <p id="Ram_3,41.40">
            sa kadācic cirāl loke āsasāda mahāmunim <br />
            agastyaṃ tejasā yuktaṃ bhakṣyas tasya babhūva ha //
             <span class="ref">Ram_3,41.40</span></p>
         
         
         <p id="Ram_3,41.41">
            samutthāne ca tadrūpaṃ kartukāmaṃ samīkṣya tam <br />
            utsmayitvā tu bhagavān vātāpim idam abravīt //
             <span class="ref">Ram_3,41.41</span></p>
         
         
         <p id="Ram_3,41.42">
            tvayāvigaṇya vātāpe paribhūtāś ca tejasā <br />
            jīvaloke dvijaśreṣṭhās tasmād asi jarāṃ gataḥ //
             <span class="ref">Ram_3,41.42</span></p>
         
         
         <p id="Ram_3,41.43">
            evaṃ tan na bhaved rakṣo vātāpir iva lakṣmaṇa <br />
            madvidhaṃ yo 'timanyeta dharmanityaṃ jitendriyam //
             <span class="ref">Ram_3,41.43</span></p>
         
         
         <p id="Ram_3,41.44">
            bhaveddhato 'yaṃ vātāpir agastyeneva māṃ gatiḥ <br />
            iha tvaṃ bhava saṃnaddho yantrito rakṣa maithilīm //
             <span class="ref">Ram_3,41.44</span></p>
         
         
         <p id="Ram_3,41.45">
            asyām āyattam asmākaṃ yat kṛtyaṃ raghunandana <br />
            aham enaṃ vadhiṣyāmi grahīṣyāmy athavā mṛgam //
             <span class="ref">Ram_3,41.45</span></p>
         
         
         <p id="Ram_3,41.46">
            yāvad gacchāmi saumitre mṛgam ānayituṃ drutam <br />
            paśya lakṣmaṇa vaidehīṃ mṛgatvaci gataspṛhām //
             <span class="ref">Ram_3,41.46</span></p>
         
         
         <p id="Ram_3,41.47">
            tvacā pradhānayā hy eṣa mṛgo 'dya na bhaviṣyati <br />
            apramattena te bhāvyam āśramasthena sītayā //
             <span class="ref">Ram_3,41.47</span></p>
         
         
         <p id="Ram_3,41.48">
            yāvat pṛṣatam ekena sāyakena nihanmy aham <br />
            hatvaitac carma ādāya śīghram eṣyāmi lakṣmaṇa //
             <span class="ref">Ram_3,41.48</span></p>
         
         
         <p id="Ram_3,41.49">
            pradakṣiṇenātibalena pakṣiṇā jaṭāyuṣā buddhimatā ca lakṣmaṇa <br />
            bhavāpramattaḥ pratigṛhya maithilīṃ pratikṣaṇaṃ sarvata eva śaṅkitaḥ //
             <span class="ref">Ram_3,41.49</span></p>
         
         
         <p id="Ram_3,42.1">
            tathā tu taṃ samādiśya bhrātaraṃ raghunandanaḥ <br />
            babandhāsiṃ mahātejā jāmbūnadamayatsarum //
             <span class="ref">Ram_3,42.1</span></p>
         
         
         <p id="Ram_3,42.2">
            tatas tryavanataṃ cāpam ādāyātmavibhūṣaṇam <br />
            ābadhya ca kalāpau dvau jagāmodagravikramaḥ //
             <span class="ref">Ram_3,42.2</span></p>
         
         
         <p id="Ram_3,42.3">
            taṃ vañcayāno rājendram āpatantaṃ nirīkṣya vai <br />
            babhūvāntarhitas trāsāt punaḥ saṃdarśane 'bhavat //
             <span class="ref">Ram_3,42.3</span></p>
         
         
         <p id="Ram_3,42.4">
            baddhāsir dhanur ādāya pradudrāva yato mṛgaḥ <br />
            taṃ sa paśyati rūpeṇa dyotamānam ivāgrataḥ //
             <span class="ref">Ram_3,42.4</span></p>
         
         
         <p id="Ram_3,42.5">
            avekṣyāvekṣya dhāvantaṃ dhanuṣpāṇir mahāvane <br />
            ativṛttam iṣoḥ pātāl lobhayānaṃ kadācana //
             <span class="ref">Ram_3,42.5</span></p>
         
         
         <p id="Ram_3,42.6">
            śaṅkitaṃ tu samudbhrāntam utpatantam ivāmbare <br />
            daśyamānam adṛśyaṃ ca navoddeśeṣu keṣucit //
             <span class="ref">Ram_3,42.6</span></p>
         
         
         <p id="Ram_3,42.7">
            chinnābhrair iva saṃvītaṃ śāradaṃ candramaṇḍalam <br />
            muhūrtād eva dadṛśe muhur dūrāt prakāśate //
             <span class="ref">Ram_3,42.7</span></p>
         
         
         <p id="Ram_3,42.8">
            darśanādarśanenaiva so 'pākarṣata rāghavam <br />
            āsīt kruddhas tu kākutstho vivaśas tena mohitaḥ //
             <span class="ref">Ram_3,42.8</span></p>
         
         
         <p id="Ram_3,42.9">
            athāvatasthe suśrāntaś chāyām āśritya śādvale <br />
            mṛgaiḥ parivṛto vanyair adūrāt pratyadṛśyata //
             <span class="ref">Ram_3,42.9</span></p>
         
         
         <p id="Ram_3,42.10">
            dṛṣṭvā rāmo mahātejās taṃ hantuṃ kṛtaniścayaḥ <br />
            saṃdhāya sudṛḍhe cāpe vikṛṣya balavad balī //
             <span class="ref">Ram_3,42.10</span></p>
         
         
         <p id="Ram_3,42.11">
            tam eva mṛgam uddiśya jvalantam iva pannagam <br />
            mumoca jvalitaṃ dīptam astrabrahmavinirmitam //
             <span class="ref">Ram_3,42.11</span></p>
         
         
         <p id="Ram_3,42.12">
            sa bhṛśaṃ mṛgarūpasya vinirbhidya śarottamaḥ <br />
            mārīcasyaiva hṛdayaṃ vibhedāśanisaṃnibhaḥ //
             <span class="ref">Ram_3,42.12</span></p>
         
         
         <p id="Ram_3,42.13">
            tālamātram athotpatya nyapatat sa śarāturaḥ <br />
            vyanadad bhairavaṃ nādaṃ dharaṇyām alpajīvitaḥ <br />
            mriyamāṇas tu mārīco jahau tāṃ kṛtrimāṃ tanum //
             <span class="ref">Ram_3,42.13</span></p>
         
         
         <p id="Ram_3,42.14">
            samprāptakālam ājñāya cakāra ca tataḥ svaram <br />
            sadṛśaṃ rāghavasyaiva hā sīte lakṣmaṇeti ca //
             <span class="ref">Ram_3,42.14</span></p>
         
         
         <p id="Ram_3,42.15">
            tena marmaṇi nirviddhaḥ śareṇānupamena hi <br />
            mṛgarūpaṃ tu tat tyaktvā rākṣasaṃ rūpam ātmanaḥ <br />
            cakre sa sumahākāyo mārīco jīvitaṃ tyajan //
             <span class="ref">Ram_3,42.15</span></p>
         
         
         <p id="Ram_3,42.16">
            tato vicitrakeyūraḥ sarvābharaṇabhūṣitaḥ <br />
            hemamālī mahādaṃṣṭro rākṣaso 'bhūc charāhataḥ //
             <span class="ref">Ram_3,42.16</span></p>
         
         
         <p id="Ram_3,42.17">
            taṃ dṛṣṭvā patitaṃ bhūmau rākṣasaṃ ghoradarśanam <br />
            jagāma manasā sītāṃ lakṣmaṇasya vacaḥ smaran //
             <span class="ref">Ram_3,42.17</span></p>
         
         
         <p id="Ram_3,42.18">
            hā sīte lakṣmaṇety evam ākruśya tu mahāsvaram <br />
            mamāra rākṣasaḥ so 'yaṃ śrutvā sītā kathaṃ bhavet //
             <span class="ref">Ram_3,42.18</span></p>
         
         
         <p id="Ram_3,42.19">
            lakṣmaṇaś ca mahābāhuḥ kām avasthāṃ gamiṣyati <br />
            iti saṃcintya dharmātmā rāmo hṛṣṭatanūruhaḥ //
             <span class="ref">Ram_3,42.19</span></p>
         
         
         <p id="Ram_3,42.20">
            tatra rāmaṃ bhayaṃ tīvram āviveśa viṣādajam <br />
            rākṣasaṃ mṛgarūpaṃ taṃ hatvā śrutvā ca tatsvaram //
             <span class="ref">Ram_3,42.20</span></p>
         
         
         <p id="Ram_3,42.21">
            nihatya pṛṣataṃ cānyaṃ māṃsam ādāya rāghavaḥ <br />
            tvaramāṇo janasthānaṃ sasārābhimukhas tadā //
             <span class="ref">Ram_3,42.21</span></p>
         
         
         <p id="Ram_3,43.1">
            ārtasvaraṃ tu taṃ bhartur vijñāya sadṛśaṃ vane <br />
            uvāca lakṣmaṇaṃ sītā gaccha jānīhi rāghavam //
             <span class="ref">Ram_3,43.1</span></p>
         
         
         <p id="Ram_3,43.2">
            na hi me jīvitaṃ sthāne hṛdayaṃ vāvatiṣṭhate <br />
            krośataḥ paramārtasya śrutaḥ śabdo mayā bhṛśam //
             <span class="ref">Ram_3,43.2</span></p>
         
         
         <p id="Ram_3,43.3">
            ākrandamānaṃ tu vane bhrātaraṃ trātum arhasi <br />
            taṃ kṣipram abhidhāva tvaṃ bhrātaraṃ śaraṇaiṣiṇam //
             <span class="ref">Ram_3,43.3</span></p>
         
         
         <p id="Ram_3,43.4">
            rakṣasāṃ vaśam āpannaṃ siṃhānām iva govṛṣam <br />
            na jagāma tathoktas tu bhrātur ājñāya śāsanam //
             <span class="ref">Ram_3,43.4</span></p>
         
         
         <p id="Ram_3,43.5">
            tam uvāca tatas tatra kupitā janakātmajā <br />
            saumitre mitrarūpeṇa bhrātus tvam asi śatruvat //
             <span class="ref">Ram_3,43.5</span></p>
         
         
         <p id="Ram_3,43.6">
            yas tvam asyām avasthāyāṃ bhrātaraṃ nābhipadyase <br />
            icchasi tvaṃ vinaśyantaṃ rāmaṃ lakṣmaṇa matkṛte //
             <span class="ref">Ram_3,43.6</span></p>
         
         
         <p id="Ram_3,43.7">
            vyasanaṃ te priyaṃ manye sneho bhrātari nāsti te <br />
            tena tiṣṭhasi viśrabdhas tam apaśyan mahādyutim //
             <span class="ref">Ram_3,43.7</span></p>
         
         
         <p id="Ram_3,43.8">
            kiṃ hi saṃśayam āpanne tasminn iha mayā bhavet <br />
            kartavyam iha tiṣṭhantyā yat pradhānas tvam āgataḥ //
             <span class="ref">Ram_3,43.8</span></p>
         
         
         <p id="Ram_3,43.9">
            iti bruvāṇāṃ vaidehīṃ bāṣpaśokapariplutām <br />
            abravīl lakṣmaṇas trastāṃ sītāṃ mṛgavadhūm iva //
             <span class="ref">Ram_3,43.9</span></p>
         
         
         <p id="Ram_3,43.10">
            devi devamanuṣyeṣu gandharveṣu patatriṣu <br />
            rākṣaseṣu piśāceṣu kiṃnareṣu mṛgeṣu ca //
             <span class="ref">Ram_3,43.10</span></p>
         
         
         <p id="Ram_3,43.11">
            dānaveṣu ca ghoreṣu na sa vidyeta śobhane <br />
            yo rāmaṃ pratiyudhyeta samare vāsavopamam //
             <span class="ref">Ram_3,43.11</span></p>
         
         
         <p id="Ram_3,43.12">
            avadhyaḥ samare rāmo naivaṃ tvaṃ vaktum arhasi <br />
            na tvām asmin vane hātum utsahe rāghavaṃ vinā //
             <span class="ref">Ram_3,43.12</span></p>
         
         
         <p id="Ram_3,43.13">
            anivāryaṃ balaṃ tasya balair balavatām api <br />
            tribhir lokaiḥ samudyuktaiḥ seśvaraiḥ sāmarair api //
             <span class="ref">Ram_3,43.13</span></p>
         
         
         <p id="Ram_3,43.14">
            hṛdayaṃ nirvṛtaṃ te 'stu saṃtāpas tyajyatām ayam <br />
            āgamiṣyati te bhartā śīghraṃ hatvā mṛgottamam //
             <span class="ref">Ram_3,43.14</span></p>
         
         
         <p id="Ram_3,43.15">
            na sa tasya svaro vyaktaṃ na kaścid api daivataḥ <br />
            gandharvanagaraprakhyā māyā sā tasya rakṣasaḥ //
             <span class="ref">Ram_3,43.15</span></p>
         
         
         <p id="Ram_3,43.16">
            nyāsabhūtāsi vaidehi nyastā mayi mahātmanā <br />
            rāmeṇa tvaṃ varārohe na tvāṃ tyaktum ihotsahe //
             <span class="ref">Ram_3,43.16</span></p>
         
         
         <p id="Ram_3,43.17">
            kṛtavairāś ca kalyāṇi vayam etair niśācaraiḥ <br />
            kharasya nidhane devi janasthānavadhaṃ prati //
             <span class="ref">Ram_3,43.17</span></p>
         
         
         <p id="Ram_3,43.18">
            rākṣasā vidhinā vāco visṛjanti mahāvane <br />
            hiṃsāvihārā vaidehi na cintayitum arhasi //
             <span class="ref">Ram_3,43.18</span></p>
         
         
         <p id="Ram_3,43.19">
            lakṣmaṇenaivam uktā tu kruddhā saṃraktalocanā <br />
            abravīt paruṣaṃ vākyaṃ lakṣmaṇaṃ satyavādinam //
             <span class="ref">Ram_3,43.19</span></p>
         
         
         <p id="Ram_3,43.20">
            anārya karuṇārambha nṛśaṃsa kulapāṃsana <br />
            ahaṃ tava priyaṃ manye tenaitāni prabhāṣase //
             <span class="ref">Ram_3,43.20</span></p>
         
         
         <p id="Ram_3,43.21">
            naitac citraṃ sapatneṣu pāpaṃ lakṣmaṇa yad bhavet <br />
            tvadvidheṣu nṛśaṃseṣu nityaṃ pracchannacāriṣu //
             <span class="ref">Ram_3,43.21</span></p>
         
         
         <p id="Ram_3,43.22">
            suduṣṭas tvaṃ vane rāmam ekam eko 'nugacchasi <br />
            mama hetoḥ praticchannaḥ prayukto bharatena vā //
             <span class="ref">Ram_3,43.22</span></p>
         
         
         <p id="Ram_3,43.23">
            katham indīvaraśyāmaṃ rāmaṃ padmanibhekṣaṇam <br />
            upasaṃśritya bhartāraṃ kāmayeyaṃ pṛthag janam //
             <span class="ref">Ram_3,43.23</span></p>
         
         
         <p id="Ram_3,43.24">
            samakṣaṃ tava saumitre prāṇāṃs tyakṣye na saṃśayaḥ <br />
            rāmaṃ vinā kṣaṇam api na hi jīvāmi bhūtale //
             <span class="ref">Ram_3,43.24</span></p>
         
         
         <p id="Ram_3,43.25">
            ity uktaḥ paruṣaṃ vākyaṃ sītayā romaharṣaṇam <br />
            abravīl lakṣmaṇaḥ sītāṃ prāñjalir vijitendriyaḥ //
             <span class="ref">Ram_3,43.25</span></p>
         
         
         <p id="Ram_3,43.26">
            uttaraṃ notsahe vaktuṃ daivataṃ bhavatī mama <br />
            vākyam apratirūpaṃ tu na citraṃ strīṣu maithili //
             <span class="ref">Ram_3,43.26</span></p>
         
         
         <p id="Ram_3,43.27">
            svabhāvas tv eṣa nārīṇām eṣu lokeṣu dṛśyate <br />
            vimuktadharmāś capalās tīkṣṇā bhedakarāḥ striyaḥ //
             <span class="ref">Ram_3,43.27</span></p>
         
         
         <p id="Ram_3,43.28">
            upaśṛṇvantu me sarve sākṣibhūtā vanecarāḥ <br />
            nyāyavādī yathā vākyam ukto 'haṃ paruṣaṃ tvayā //
             <span class="ref">Ram_3,43.28</span></p>
         
         
         <p id="Ram_3,43.29">
            dhik tvām adya praṇaśya tvaṃ yan mām evaṃ viśaṅkase <br />
            strītvād duṣṭasvabhāvena guruvākye vyavasthitam //
             <span class="ref">Ram_3,43.29</span></p>
         
         
         <p id="Ram_3,43.30">
            gamiṣye yatra kākutsthaḥ svasti te 'stu varānane <br />
            rakṣantu tvāṃ viśālākṣi samagrā vanadevatāḥ //
             <span class="ref">Ram_3,43.30</span></p>
         
         
         <p id="Ram_3,43.31">
            nimittāni hi ghorāṇi yāni prādurbhavanti me <br />
            api tvāṃ saha rāmeṇa paśyeyaṃ punar āgataḥ //
             <span class="ref">Ram_3,43.31</span></p>
         
         
         <p id="Ram_3,43.32">
            lakṣmaṇenaivam uktā tu rudatī janakātmajā <br />
            pratyuvāca tato vākyaṃ tīvraṃ bāṣpapariplutā //
             <span class="ref">Ram_3,43.32</span></p>
         
         
         <p id="Ram_3,43.33">
            godāvarīṃ pravekṣyāmi vinā rāmeṇa lakṣmaṇa <br />
            ābandhiṣye 'thavā tyakṣye viṣame deham ātmanaḥ //
             <span class="ref">Ram_3,43.33</span></p>
         
         
         <p id="Ram_3,43.34">
            pibāmi vā viṣaṃ tīkṣṇaṃ pravekṣyāmi hutāśanam <br />
            na tv ahaṃ rāghavād anyaṃ padāpi puruṣaṃ spṛśe //
             <span class="ref">Ram_3,43.34</span></p>
         
         
         <p id="Ram_3,43.35">
            iti lakṣmaṇam ākruśya sītā duḥkhasamanvitā <br />
            pāṇibhyāṃ rudatī duḥkhād udaraṃ prajaghāna ha //
             <span class="ref">Ram_3,43.35</span></p>
         
         
         <p id="Ram_3,43.36">
            tām ārtarūpāṃ vimanā rudantīṃ saumitrir ālokya viśālanetrām <br />
            āśvāsayāmāsa na caiva bhartus taṃ bhrātaraṃ kiṃcid uvāca sītā //
             <span class="ref">Ram_3,43.36</span></p>
         
         
         <p id="Ram_3,43.37">
            tatas tu sītām abhivādya lakṣmaṇaḥ kṛtāñjaliḥ kiṃcid abhipraṇamya <br />
            avekṣamāṇo bahuśaś ca maithilīṃ jagāma rāmasya samīpam ātmavān //
             <span class="ref">Ram_3,43.37</span></p>
         
         
         <p id="Ram_3,44.1">
            tayā paruṣam uktas tu kupito rāghavānujaḥ <br />
            sa vikāṅkṣan bhṛśaṃ rāmaṃ pratasthe nacirād iva //
             <span class="ref">Ram_3,44.1</span></p>
         
         
         <p id="Ram_3,44.2">
            tadāsādya daśagrīvaḥ kṣipram antaram āsthitaḥ <br />
            abhicakrāma vaidehīṃ parivrājakarūpadhṛk //
             <span class="ref">Ram_3,44.2</span></p>
         
         
         <p id="Ram_3,44.3">
            ślakṣṇakāṣāyasaṃvītaḥ śikhī chattrī upānahī <br />
            vāme cāṃse 'vasajyātha śubhe yaṣṭikamaṇḍalū <br />
            parivrājakarūpeṇa vaidehīṃ samupāgamat //
             <span class="ref">Ram_3,44.3</span></p>
         
         
         <p id="Ram_3,44.4">
            tām āsasādātibalo bhrātṛbhyāṃ rahitāṃ vane <br />
            rahitāṃ sūryacandrābhyāṃ saṃdhyām iva mahattamaḥ //
             <span class="ref">Ram_3,44.4</span></p>
         
         
         <p id="Ram_3,44.5">
            tām apaśyat tato bālāṃ rājaputrīṃ yaśasvinīm <br />
            rohiṇīṃ śaśinā hīnāṃ grahavad bhṛśadāruṇaḥ //
             <span class="ref">Ram_3,44.5</span></p>
         
         
         <p id="Ram_3,44.6">
            tam ugraṃ pāpakarmāṇaṃ janasthānaruhā drumāḥ <br />
            samīkṣya na prakampante na pravāti ca mārutaḥ //
             <span class="ref">Ram_3,44.6</span></p>
         
         
         <p id="Ram_3,44.7">
            śīghrasrotāś ca taṃ dṛṣṭvā vīkṣantaṃ raktalocanam <br />
            stimitaṃ gantum ārebhe bhayād godāvarī nadī //
             <span class="ref">Ram_3,44.7</span></p>
         
         
         <p id="Ram_3,44.8">
            rāmasya tv antaraṃ prepsur daśagrīvas tadantare <br />
            upatasthe ca vaidehīṃ bhikṣurūpeṇa rāvaṇaḥ //
             <span class="ref">Ram_3,44.8</span></p>
         
         
         <p id="Ram_3,44.9">
            abhavyo bhavyarūpeṇa bhartāram anuśocatīm <br />
            abhyavartata vaidehīṃ citrām iva śanaiścaraḥ //
             <span class="ref">Ram_3,44.9</span></p>
         
         
         <p id="Ram_3,44.10">
            sa pāpo bhavyarūpeṇa tṛṇaiḥ kūpa ivāvṛtaḥ <br />
            atiṣṭhat prekṣya vaidehīṃ rāmapatnīṃ yaśasvinīm //
             <span class="ref">Ram_3,44.10</span></p>
         
         
         <p id="Ram_3,44.11">
            śubhāṃ ruciradantauṣṭhīṃ pūrṇacandranibhānanām <br />
            āsīnāṃ parṇaśālāyāṃ bāṣpaśokābhipīḍitām //
             <span class="ref">Ram_3,44.11</span></p>
         
         
         <p id="Ram_3,44.12">
            sa tāṃ padmapalāśākṣīṃ pītakauśeyavāsinīm <br />
            abhyagacchata vaidehīṃ duṣṭacetā niśācaraḥ //
             <span class="ref">Ram_3,44.12</span></p>
         
         
         <p id="Ram_3,44.13">
            sa manmathaśarāviṣṭo brahmaghoṣam udīrayan <br />
            abravīt praśritaṃ vākyaṃ rahite rākṣasādhipaḥ //
             <span class="ref">Ram_3,44.13</span></p>
         
         
         <p id="Ram_3,44.14">
            tām uttamāṃ trilokānāṃ padmahīnām iva śriyam <br />
            vibhrājamānāṃ vapuṣā rāvaṇaḥ praśaśaṃsa ha //
             <span class="ref">Ram_3,44.14</span></p>
         
         
         <p id="Ram_3,44.15">
            kā tvaṃ kāñcanavarṇābhe pītakauśeyavāsini <br />
            kamalānāṃ śubhāṃ mālāṃ padminīva ca bibhratī //
             <span class="ref">Ram_3,44.15</span></p>
         
         
         <p id="Ram_3,44.16">
            hrīḥ śrīḥ kīrtiḥ śubhā lakṣmīr apsarā vā śubhānane <br />
            bhūtir vā tvaṃ varārohe ratir vā svairacāriṇī //
             <span class="ref">Ram_3,44.16</span></p>
         
         
         <p id="Ram_3,44.17">
            samāḥ śikhariṇaḥ snigdhāḥ pāṇḍurā daśanās tava <br />
            viśāle vimale netre raktānte kṛṣṇatārake //
             <span class="ref">Ram_3,44.17</span></p>
         
         
         <p id="Ram_3,44.18">
            viśālaṃ jaghanaṃ pīnam ūrū karikaropamau <br />
            etāv upacitau vṛttau sahitau saṃpragalbhitau //
             <span class="ref">Ram_3,44.18</span></p>
         
         
         <p id="Ram_3,44.19">
            pīnonnatamukhau kāntau snigdhatālaphalopamau <br />
            maṇipravekābharaṇau rucirau te payodharau //
             <span class="ref">Ram_3,44.19</span></p>
         
         
         <p id="Ram_3,44.20">
            cārusmite cārudati cārunetre vilāsini <br />
            mano harasi me rāme nadīkūlam ivāmbhasā //
             <span class="ref">Ram_3,44.20</span></p>
         
         
         <p id="Ram_3,44.21">
            karāntamitamadhyāsi sukeśī saṃhatastanī <br />
            naiva devī na gandharvī na yakṣī na ca kiṃnarī //
             <span class="ref">Ram_3,44.21</span></p>
         
         
         <p id="Ram_3,44.22">
            naivaṃrūpā mayā nārī dṛṣṭapūrvā mahītale <br />
            iha vāsaś ca kāntāre cittam unmādayanti me //
             <span class="ref">Ram_3,44.22</span></p>
         
         
         <p id="Ram_3,44.23">
            sā pratikrāma bhadraṃ te na tvaṃ vastum ihārhasi <br />
            rākṣasānām ayaṃ vāso ghorāṇāṃ kāmarūpiṇām //
             <span class="ref">Ram_3,44.23</span></p>
         
         
         <p id="Ram_3,44.24">
            prāsādāgryāṇi ramyāṇi nagaropavanāni ca <br />
            sampannāni sugandhīni yuktāny ācarituṃ tvayā //
             <span class="ref">Ram_3,44.24</span></p>
         
         
         <p id="Ram_3,44.25">
            varaṃ mālyaṃ varaṃ pānaṃ varaṃ vastraṃ ca śobhane <br />
            bhartāraṃ ca varaṃ manye tvadyuktam asitekṣaṇe //
             <span class="ref">Ram_3,44.25</span></p>
         
         
         <p id="Ram_3,44.26">
            kā tvaṃ bhavasi rudrāṇāṃ marutāṃ vā śucismite <br />
            vasūnāṃ vā varārohe devatā pratibhāsi me //
             <span class="ref">Ram_3,44.26</span></p>
         
         
         <p id="Ram_3,44.27">
            neha gacchanti gandharvā na devā na ca kiṃnarāḥ <br />
            rākṣasānām ayaṃ vāsaḥ kathaṃ nu tvam ihāgatā //
             <span class="ref">Ram_3,44.27</span></p>
         
         
         <p id="Ram_3,44.28">
            iha śākhāmṛgāḥ siṃhā dvīpivyāghramṛgās tathā <br />
            ṛkṣās tarakṣavaḥ kaṅkāḥ kathaṃ tebhyo na bibhyasi //
             <span class="ref">Ram_3,44.28</span></p>
         
         
         <p id="Ram_3,44.29">
            madānvitānāṃ ghorāṇāṃ kuñjarāṇāṃ tarasvinām <br />
            katham ekā mahāraṇye na bibheṣi varānane //
             <span class="ref">Ram_3,44.29</span></p>
         
         
         <p id="Ram_3,44.30">
            kāsi kasya kutaś ca tvaṃ kiṃnimittaṃ ca daṇḍakān <br />
            ekā carasi kalyāṇi ghorān rākṣasasevitān //
             <span class="ref">Ram_3,44.30</span></p>
         
         
         <p id="Ram_3,44.31">
            iti praśastā vaidehī rāvaṇena durātmanā <br />
            dvijātiveṣeṇa hi taṃ dṛṣṭvā rāvaṇam āgatam <br />
            sarvair atithisatkāraiḥ pūjayāmāsa maithilī //
             <span class="ref">Ram_3,44.31</span></p>
         
         
         <p id="Ram_3,44.32">
            upānīyāsanaṃ pūrvaṃ pādyenābhinimantrya ca <br />
            abravīt siddham ity eva tadā taṃ saumyadarśanam //
             <span class="ref">Ram_3,44.32</span></p>
         
         
         <p id="Ram_3,44.33">
            dvijātiveṣeṇa samīkṣya maithilī tam āgataṃ pātrakusumbhadhāriṇam <br />
            aśakyam udveṣṭum upāyadarśanān nyamantrayad brāhmaṇavad yathāgatam //
             <span class="ref">Ram_3,44.33</span></p>
         
         
         <p id="Ram_3,44.34">
            iyaṃ bṛsī brāhmaṇa kāmam āsyatām idaṃ ca pādyaṃ pratigṛhyatām iti <br />
            idaṃ ca siddhaṃ vanajātam uttamaṃ tvadartham avyagram ihopabhujyatām //
             <span class="ref">Ram_3,44.34</span></p>
         
         
         <p id="Ram_3,44.35">
            nimantryamāṇaḥ pratipūrṇabhāṣiṇīṃ narendrapatnīṃ prasamīkṣya maithilīm <br />
            prahasya tasyā haraṇe dhṛtaṃ manaḥ samarpayāmāsa vadhāya rāvaṇaḥ //
             <span class="ref">Ram_3,44.35</span></p>
         
         
         <p id="Ram_3,44.36">
            tataḥ suveṣaṃ mṛgayāgataṃ patiṃ pratīkṣamāṇā sahalakṣmaṇaṃ tadā <br />
            nirīkṣamāṇā haritaṃ dadarśa tan mahad vanaṃ naiva tu rāmalakṣmaṇau //
             <span class="ref">Ram_3,44.36</span></p>
         
         
         <p id="Ram_3,45.1">
            rāvaṇena tu vaidehī tadā pṛṣṭā jihīrṣuṇā <br />
            parivrājakarūpeṇa śaśaṃsātmānam ātmanā //
             <span class="ref">Ram_3,45.1</span></p>
         
         
         <p id="Ram_3,45.2">
            brāhmaṇaś cātithiś caiṣa anukto hi śapeta mām <br />
            iti dhyātvā muhūrtaṃ tu sītā vacanam abravīt //
             <span class="ref">Ram_3,45.2</span></p>
         
         
         <p id="Ram_3,45.3">
            duhitā janakasyāhaṃ maithilasya mahātmanaḥ <br />
            sītā nāmnāsmi bhadraṃ te rāmabhāryā dvijottama //
             <span class="ref">Ram_3,45.3</span></p>
         
         
         <p id="Ram_3,45.4">
            saṃvatsaraṃ cādhyuṣitā rāghavasya niveśane <br />
            bhuñjānā mānuṣān bhogān sarvakāmasamṛddhinī //
             <span class="ref">Ram_3,45.4</span></p>
         
         
         <p id="Ram_3,45.5">
            tataḥ saṃvatsarād ūrdhvaṃ samamanyata me patim <br />
            abhiṣecayituṃ rāmaṃ sameto rājamantribhiḥ //
             <span class="ref">Ram_3,45.5</span></p>
         
         
         <p id="Ram_3,45.6">
            tasmin saṃbhriyamāṇe tu rāghavasyābhiṣecane <br />
            kaikeyī nāma bhartāraṃ mamāryā yācate varam //
             <span class="ref">Ram_3,45.6</span></p>
         
         
         <p id="Ram_3,45.7">
            pratigṛhya tu kaikeyī śvaśuraṃ sukṛtena me <br />
            mama pravrājanaṃ bhartur bharatasyābhiṣecanam <br />
            dvāv ayācata bhartāraṃ satyasaṃdhaṃ nṛpottamam //
             <span class="ref">Ram_3,45.7</span></p>
         
         
         <p id="Ram_3,45.8">
            nādya bhokṣye na ca svapsye na pāsye 'haṃ kadācana <br />
            eṣa me jīvitasyānto rāmo yady abhiṣicyate //
             <span class="ref">Ram_3,45.8</span></p>
         
         
         <p id="Ram_3,45.9">
            iti bruvāṇāṃ kaikeyīṃ śvaśuro me sa mānadaḥ <br />
            ayācatārthair anvarthair na ca yācñāṃ cakāra sā //
             <span class="ref">Ram_3,45.9</span></p>
         
         
         <p id="Ram_3,45.10">
            mama bhartā mahātejā vayasā pañcaviṃśakaḥ <br />
            rāmeti prathito loke guṇavān satyavāk śuciḥ <br />
            viśālākṣo mahābāhuḥ sarvabhūtahite rataḥ //
             <span class="ref">Ram_3,45.10</span></p>
         
         
         <p id="Ram_3,45.11">
            abhiṣekāya tu pituḥ samīpaṃ rāmam āgatam <br />
            kaikeyī mama bhartāram ity uvāca drutaṃ vacaḥ //
             <span class="ref">Ram_3,45.11</span></p>
         
         
         <p id="Ram_3,45.12">
            tava pitrā samājñaptaṃ mamedaṃ śṛṇu rāghava <br />
            bharatāya pradātavyam idaṃ rājyam akaṇṭakam //
             <span class="ref">Ram_3,45.12</span></p>
         
         
         <p id="Ram_3,45.13">
            tvayā tu khalu vastavyaṃ nava varṣāṇi pañca ca <br />
            vane pravraja kākutstha pitaraṃ mocayānṛtāt //
             <span class="ref">Ram_3,45.13</span></p>
         
         
         <p id="Ram_3,45.14">
            tathety uvāca tāṃ rāmaḥ kaikeyīm akutobhayaḥ <br />
            cakāra tadvacas tasyā mama bhartā dṛḍhavrataḥ //
             <span class="ref">Ram_3,45.14</span></p>
         
         
         <p id="Ram_3,45.15">
            dadyān na pratigṛhṇīyāt satyaṃ brūyān na cānṛtam <br />
            etad brāhmaṇa rāmasya vrataṃ dhruvam anuttamam //
             <span class="ref">Ram_3,45.15</span></p>
         
         
         <p id="Ram_3,45.16">
            tasya bhrātā tu vaimātro lakṣmaṇo nāma vīryavān <br />
            rāmasya puruṣavyāghraḥ sahāyaḥ samare 'rihā //
             <span class="ref">Ram_3,45.16</span></p>
         
         
         <p id="Ram_3,45.17">
            sa bhrātā lakṣmaṇo nāma dharmacārī dṛḍhavrataḥ <br />
            anvagacchad dhanuṣpāṇiḥ pravrajantaṃ mayā saha //
             <span class="ref">Ram_3,45.17</span></p>
         
         
         <p id="Ram_3,45.18">
            te vayaṃ pracyutā rājyāt kaikeyyās tu kṛte trayaḥ <br />
            vicarāma dvijaśreṣṭha vanaṃ gambhīram ojasā //
             <span class="ref">Ram_3,45.18</span></p>
         
         
         <p id="Ram_3,45.19">
            samāśvasa muhūrtaṃ tu śakyaṃ vastum iha tvayā <br />
            āgamiṣyati me bhartā vanyam ādāya puṣkalam //
             <span class="ref">Ram_3,45.19</span></p>
         
         
         <p id="Ram_3,45.20">
            sa tvaṃ nāma ca gotraṃ ca kulam ācakṣva tattvataḥ <br />
            ekaś ca daṇḍakāraṇye kimarthaṃ carasi dvija //
             <span class="ref">Ram_3,45.20</span></p>
         
         
         <p id="Ram_3,45.21">
            evaṃ bruvatyāṃ sītāyāṃ rāmapatnyāṃ mahābalaḥ <br />
            pratyuvācottaraṃ tīvraṃ rāvaṇo rākṣasādhipaḥ //
             <span class="ref">Ram_3,45.21</span></p>
         
         
         <p id="Ram_3,45.22">
            yena vitrāsitā lokāḥ sadevāsurapannagāḥ <br />
            ahaṃ sa rāvaṇo nāma sīte rakṣogaṇeśvaraḥ //
             <span class="ref">Ram_3,45.22</span></p>
         
         
         <p id="Ram_3,45.23">
            tvāṃ tu kāñcanavarṇābhāṃ dṛṣṭvā kauśeyavāsinīm <br />
            ratiṃ svakeṣu dāreṣu nādhigacchāmy anindite //
             <span class="ref">Ram_3,45.23</span></p>
         
         
         <p id="Ram_3,45.24">
            bahvīnām uttamastrīṇām āhṛtānām itas tataḥ <br />
            sarvāsām eva bhadraṃ te mamāgramahiṣī bhava //
             <span class="ref">Ram_3,45.24</span></p>
         
         
         <p id="Ram_3,45.25">
            laṅkā nāma samudrasya madhye mama mahāpurī <br />
            sāgareṇa parikṣiptā niviṣṭā girimūrdhani //
             <span class="ref">Ram_3,45.25</span></p>
         
         
         <p id="Ram_3,45.26">
            tatra sīte mayā sārdhaṃ vaneṣu vicariṣyasi <br />
            na cāsyāraṇyavāsasya spṛhayiṣyasi bhāmini //
             <span class="ref">Ram_3,45.26</span></p>
         
         
         <p id="Ram_3,45.27">
            pañca dāsyaḥ sahasrāṇi sarvābharaṇabhūṣitāḥ <br />
            sīte paricariṣyanti bhāryā bhavasi me yadi //
             <span class="ref">Ram_3,45.27</span></p>
         
         
         <p id="Ram_3,45.28">
            rāvaṇenaivam uktā tu kupitā janakātmajā <br />
            pratyuvācānavadyāṅgī tam anādṛtya rākṣasam //
             <span class="ref">Ram_3,45.28</span></p>
         
         
         <p id="Ram_3,45.29">
            mahāgirim ivākampyaṃ mahendrasadṛśaṃ patim <br />
            mahodadhim ivākṣobhyam ahaṃ rāmam anuvratā //
             <span class="ref">Ram_3,45.29</span></p>
         
         
         <p id="Ram_3,45.30">
            mahābāhuṃ mahoraskaṃ siṃhavikrāntagāminam <br />
            nṛsiṃhaṃ siṃhasaṃkāśam ahaṃ rāmam anuvratā //
             <span class="ref">Ram_3,45.30</span></p>
         
         
         <p id="Ram_3,45.31">
            pūrṇacandrānanaṃ vīraṃ rājavatsaṃ jitendriyam <br />
            pṛthukīrtiṃ mahābāhum ahaṃ rāmam anuvratā //
             <span class="ref">Ram_3,45.31</span></p>
         
         
         <p id="Ram_3,45.32">
            tvaṃ punar jambukaḥ siṃhīṃ mām ihecchasi durlabhām <br />
            nāhaṃ śakyā tvayā spraṣṭum ādityasya prabhā yathā //
             <span class="ref">Ram_3,45.32</span></p>
         
         
         <p id="Ram_3,45.33">
            pādapān kāñcanān nūnaṃ bahūn paśyasi mandabhāk <br />
            rāghavasya priyāṃ bhāryāṃ yas tvam icchasi rāvaṇa //
             <span class="ref">Ram_3,45.33</span></p>
         
         
         <p id="Ram_3,45.34">
            kṣudhitasya ca siṃhasya mṛgaśatros tarasvinaḥ <br />
            āśīviṣasya vadanād daṃṣṭrām ādātum icchasi //
             <span class="ref">Ram_3,45.34</span></p>
         
         
         <p id="Ram_3,45.35">
            mandaraṃ parvataśreṣṭhaṃ pāṇinā hartum icchasi <br />
            kālakūṭaṃ viṣaṃ pītvā svastimān gantum icchasi //
             <span class="ref">Ram_3,45.35</span></p>
         
         
         <p id="Ram_3,45.36">
            akṣisūcyā pramṛjasi jihvayā lekṣi ca kṣuram <br />
            rāghavasya priyāṃ bhāryām adhigantuṃ tvam icchasi //
             <span class="ref">Ram_3,45.36</span></p>
         
         
         <p id="Ram_3,45.37">
            avasajya śilāṃ kaṇṭhe samudraṃ tartum icchasi <br />
            sūryācandramasau cobhau prāṇibhyāṃ hartum icchasi <br />
            yo rāmasya priyāṃ bhāryāṃ pradharṣayitum icchasi //
             <span class="ref">Ram_3,45.37</span></p>
         
         
         <p id="Ram_3,45.38">
            agniṃ prajvalitaṃ dṛṣṭvā vastreṇāhartum icchasi <br />
            kalyāṇavṛttāṃ rāmasya yo bhāryāṃ hartum icchasi //
             <span class="ref">Ram_3,45.38</span></p>
         
         
         <p id="Ram_3,45.39">
            ayomukhānāṃ śūlānām agre caritum icchasi <br />
            rāmasya sadṛśīṃ bhāryāṃ yo 'dhigantuṃ tvam icchasi //
             <span class="ref">Ram_3,45.39</span></p>
         
         
         <p id="Ram_3,45.40">
            yad antaraṃ siṃhaśṛgālayor vane yad antaraṃ syandanikāsamudrayoḥ <br />
            surāgryasauvīrakayor yad antaraṃ tad antaraṃ dāśarathes tavaiva ca //
             <span class="ref">Ram_3,45.40</span></p>
         
         
         <p id="Ram_3,45.41">
            yad antaraṃ kāñcanasīsalohayor yad antaraṃ candanavāripaṅkayoḥ <br />
            yad antaraṃ hastibiḍālayor vane tad antaraṃ dāśarathes tavaiva ca //
             <span class="ref">Ram_3,45.41</span></p>
         
         
         <p id="Ram_3,45.42">
            yad antaraṃ vāyasavainateyayor yad antaraṃ madgumayūrayor api <br />
            yad antaraṃ sārasagṛdhrayor vane tad antaraṃ dāśarathes tavaiva ca //
             <span class="ref">Ram_3,45.42</span></p>
         
         
         <p id="Ram_3,45.43">
            tasmin sahasrākṣasamaprabhāve rāme sthite kārmukabāṇapāṇau <br />
            hṛtāpi te 'haṃ na jarāṃ gamiṣye vajraṃ yathā makṣikayāvagīrṇam //
             <span class="ref">Ram_3,45.43</span></p>
         
         
         <p id="Ram_3,45.44">
            itīva tad vākyam aduṣṭabhāvā sudṛṣṭam uktvā rajanīcaraṃ tam <br />
            gātraprakampād vyathitā babhūva vātoddhatā sā kadalīva tanvī //
             <span class="ref">Ram_3,45.44</span></p>
         
         
         <p id="Ram_3,45.45">
            tāṃ vepamānām upalakṣya sītāṃ sa rāvaṇo mṛtyusamaprabhāvaḥ <br />
            kulaṃ balaṃ nāma ca karma cātmanaḥ samācacakṣe bhayakāraṇārtham //
             <span class="ref">Ram_3,45.45</span></p>
         
         
         <p id="Ram_3,46.1">
            evaṃ bruvatyāṃ sītāyāṃ saṃrabdhaḥ paruṣākṣaram <br />
            lalāṭe bhrukuṭīṃ kṛtvā rāvaṇaḥ pratyuvāca ha //
             <span class="ref">Ram_3,46.1</span></p>
         
         
         <p id="Ram_3,46.2">
            bhrātā vaiśravaṇasyāhaṃ sāpatnyo varavarṇini <br />
            rāvaṇo nāma bhadraṃ te daśagrīvaḥ pratāpavān //
             <span class="ref">Ram_3,46.2</span></p>
         
         
         <p id="Ram_3,46.3">
            yasya devāḥ sagandharvāḥ piśācapatagoragāḥ <br />
            vidravanti bhayād bhītā mṛtyor iva sadā prajāḥ //
             <span class="ref">Ram_3,46.3</span></p>
         
         
         <p id="Ram_3,46.4">
            yena vaiśravaṇo bhrātā vaimātraḥ kāraṇāntare <br />
            dvaṃdvam āsāditaḥ krodhād raṇe vikramya nirjitaḥ //
             <span class="ref">Ram_3,46.4</span></p>
         
         
         <p id="Ram_3,46.5">
            madbhayārtaḥ parityajya svam adhiṣṭhānam ṛddhimat <br />
            kailāsaṃ parvataśreṣṭham adhyāste naravāhanaḥ //
             <span class="ref">Ram_3,46.5</span></p>
         
         
         <p id="Ram_3,46.6">
            yasya tat puṣpakaṃ nāma vimānaṃ kāmagaṃ śubham <br />
            vīryād āvarjitaṃ bhadre yena yāmi vihāyasam //
             <span class="ref">Ram_3,46.6</span></p>
         
         
         <p id="Ram_3,46.7">
            mama saṃjātaroṣasya mukhaṃ dṛṣṭvaiva maithili <br />
            vidravanti paritrastāḥ surāḥ śakrapurogamāḥ //
             <span class="ref">Ram_3,46.7</span></p>
         
         
         <p id="Ram_3,46.8">
            yatra tiṣṭhāmy ahaṃ tatra māruto vāti śaṅkitaḥ <br />
            tīvrāṃśuḥ śiśirāṃśuś ca bhayāt sampadyate raviḥ //
             <span class="ref">Ram_3,46.8</span></p>
         
         
         <p id="Ram_3,46.9">
            niṣkampapattrās taravo nadyaś ca stimitodakāḥ <br />
            bhavanti yatra yatrāhaṃ tiṣṭhāmi ca carāmi ca //
             <span class="ref">Ram_3,46.9</span></p>
         
         
         <p id="Ram_3,46.10">
            mama pāre samudrasya laṅkā nāma purī śubhā <br />
            sampūrṇā rākṣasair ghorair yathendrasyāmarāvatī //
             <span class="ref">Ram_3,46.10</span></p>
         
         
         <p id="Ram_3,46.11">
            prākāreṇa parikṣiptā pāṇḍureṇa virājitā <br />
            hemakakṣyā purī ramyā vaiḍūryamayatoraṇā //
             <span class="ref">Ram_3,46.11</span></p>
         
         
         <p id="Ram_3,46.12">
            hastyaśvarathasambādhā tūryanādavināditā <br />
            sarvakāmaphalair vṛkṣaiḥ saṃkulodyānaśobhitā //
             <span class="ref">Ram_3,46.12</span></p>
         
         
         <p id="Ram_3,46.13">
            tatra tvaṃ vasatī sīte rājaputri mayā saha <br />
            na smariṣyasi nārīṇāṃ mānuṣīṇāṃ manasvini //
             <span class="ref">Ram_3,46.13</span></p>
         
         
         <p id="Ram_3,46.14">
            bhuñjānā mānuṣān bhogān divyāṃś ca varavarṇini <br />
            na smariṣyasi rāmasya mānuṣasya gatāyuṣaḥ //
             <span class="ref">Ram_3,46.14</span></p>
         
         
         <p id="Ram_3,46.15">
            sthāpayitvā priyaṃ putraṃ rājñā daśarathena yaḥ <br />
            mandavīryaḥ suto jyeṣṭhas tataḥ prasthāpito vanam //
             <span class="ref">Ram_3,46.15</span></p>
         
         
         <p id="Ram_3,46.16">
            tena kiṃ bhraṣṭarājyena rāmeṇa gatacetasā <br />
            kariṣyasi viśālākṣi tāpasena tapasvinā //
             <span class="ref">Ram_3,46.16</span></p>
         
         
         <p id="Ram_3,46.17">
            sarvarākṣasabhartāraṃ kāmāt svayam ihāgatam <br />
            na manmathaśarāviṣṭaṃ pratyākhyātuṃ tvam arhasi //
             <span class="ref">Ram_3,46.17</span></p>
         
         
         <p id="Ram_3,46.18">
            pratyākhyāya hi māṃ bhīruparitāpaṃ gamiṣyasi <br />
            caraṇenābhihatyeva purūravasam urvaśī //
             <span class="ref">Ram_3,46.18</span></p>
         
         
         <p id="Ram_3,46.19">
            evam uktā tu vaidehī kruddhā saṃraktalocanā <br />
            abravīt paruṣaṃ vākyaṃ rahite rākṣasādhipam //
             <span class="ref">Ram_3,46.19</span></p>
         
         
         <p id="Ram_3,46.20">
            kathaṃ vaiśravaṇaṃ devaṃ sarvabhūtanamaskṛtam <br />
            bhrātaraṃ vyapadiśya tvam aśubhaṃ kartum icchasi //
             <span class="ref">Ram_3,46.20</span></p>
         
         
         <p id="Ram_3,46.21">
            avaśyaṃ vinaśiṣyanti sarve rāvaṇa rākṣasāḥ <br />
            yeṣāṃ tvaṃ karkaśo rājā durbuddhir ajitendriyaḥ //
             <span class="ref">Ram_3,46.21</span></p>
         
         
         <p id="Ram_3,46.22">
            apahṛtya śacīṃ bhāryāṃ śakyam indrasya jīvitum <br />
            na tu rāmasya bhāryāṃ mām apanīyāsti jīvitam //
             <span class="ref">Ram_3,46.22</span></p>
         
         
         <p id="Ram_3,46.23">
            jīvec ciraṃ vajradharasya hastāc chacīṃ pradhṛṣyāpratirūparūpām <br />
            na mādṛśīṃ rākṣasa dharṣayitvā pītāmṛtasyāpi tavāsti mokṣaḥ //
             <span class="ref">Ram_3,46.23</span></p>
         
         
         <p id="Ram_3,47.1">
            sītāyā vacanaṃ śrutvā daśagrīvaḥ pratāpavān <br />
            haste hastaṃ samāhatya cakāra sumahad vapuḥ //
             <span class="ref">Ram_3,47.1</span></p>
         
         
         <p id="Ram_3,47.2">
            sa maithilīṃ punar vākyaṃ babhāṣe ca tato bhṛśam <br />
            nonmattayā śrutau manye mama vīryaparākramau //
             <span class="ref">Ram_3,47.2</span></p>
         
         
         <p id="Ram_3,47.3">
            udvaheyaṃ bhujābhyāṃ tu medinīm ambare sthitaḥ <br />
            āpibeyaṃ samudraṃ ca mṛtyuṃ hanyāṃ raṇe sthitaḥ //
             <span class="ref">Ram_3,47.3</span></p>
         
         
         <p id="Ram_3,47.4">
            arkaṃ rundhyāṃ śarais tīkṣṇair vibhindyāṃ hi mahītalam <br />
            kāmarūpiṇam unmatte paśya māṃ kāmadaṃ patim //
             <span class="ref">Ram_3,47.4</span></p>
         
         
         <p id="Ram_3,47.5">
            evam uktavatas tasya rāvaṇasya śikhiprabhe <br />
            kruddhasya hariparyante rakte netre babhūvatuḥ //
             <span class="ref">Ram_3,47.5</span></p>
         
         
         <p id="Ram_3,47.6">
            sadyaḥ saumyaṃ parityajya bhikṣurūpaṃ sa rāvaṇaḥ <br />
            svaṃ rūpaṃ kālarūpābhaṃ bheje vaiśravaṇānujaḥ //
             <span class="ref">Ram_3,47.6</span></p>
         
         
         <p id="Ram_3,47.7">
            saṃraktanayanaḥ śrīmāṃs taptakāñcanakuṇḍalaḥ <br />
            daśāsyaḥ kārmukī bāṇī babhūva kṣaṇadācaraḥ //
             <span class="ref">Ram_3,47.7</span></p>
         
         
         <p id="Ram_3,47.8">
            sa parivrājakacchadma mahākāyo vihāya tat <br />
            pratipede svakaṃ rūpaṃ rāvaṇo rākṣasādhipaḥ //
             <span class="ref">Ram_3,47.8</span></p>
         
         
         <p id="Ram_3,47.9">
            saṃraktanayanaḥ krodhāj jīmūtanicayaprabhaḥ <br />
            raktāmbaradharas tasthau strīratnaṃ prekṣya maithilīm //
             <span class="ref">Ram_3,47.9</span></p>
         
         
         <p id="Ram_3,47.10">
            sa tām asitakeśāntāṃ bhāskarasya prabhām iva <br />
            vasanābharaṇopetāṃ maithilīṃ rāvaṇo 'bravīt //
             <span class="ref">Ram_3,47.10</span></p>
         
         
         <p id="Ram_3,47.11">
            triṣu lokeṣu vikhyātaṃ yadi bhartāram icchasi <br />
            mām āśraya varārohe tavāhaṃ sadṛśaḥ patiḥ //
             <span class="ref">Ram_3,47.11</span></p>
         
         
         <p id="Ram_3,47.12">
            māṃ bhajasva cirāya tvam ahaṃ ślāghyas tava priyaḥ <br />
            naiva cāhaṃ kvacid bhadre kariṣye tava vipriyam <br />
            tyajyatāṃ mānuṣo bhāvo mayi bhāvaḥ praṇīyatām //
             <span class="ref">Ram_3,47.12</span></p>
         
         
         <p id="Ram_3,47.13">
            rājyāc cyutam asiddhārthaṃ rāmaṃ parimitāyuṣam <br />
            kair guṇair anuraktāsi mūḍhe paṇḍitamānini //
             <span class="ref">Ram_3,47.13</span></p>
         
         
         <p id="Ram_3,47.14">
            yaḥ striyā vacanād rājyaṃ vihāya sasuhṛjjanam <br />
            asmin vyālānucarite vane vasati durmatiḥ //
             <span class="ref">Ram_3,47.14</span></p>
         
         
         <p id="Ram_3,47.15">
            ity uktvā maithilīṃ vākyaṃ priyārhāṃ priyavādinīm <br />
            jagrāha rāvaṇaḥ sītāṃ budhaḥ khe rohiṇīm iva //
             <span class="ref">Ram_3,47.15</span></p>
         
         
         <p id="Ram_3,47.16">
            vāmena sītāṃ padmākṣīṃ mūrdhajeṣu kareṇa saḥ <br />
            ūrvos tu dakṣiṇenaiva parijagrāha pāṇinā //
             <span class="ref">Ram_3,47.16</span></p>
         
         
         <p id="Ram_3,47.17">
            taṃ dṛṣṭvā giriśṛṅgābhaṃ tīkṣṇadaṃṣṭraṃ mahābhujam <br />
            prādravan mṛtyusaṃkāśaṃ bhayārtā vanadevatāḥ //
             <span class="ref">Ram_3,47.17</span></p>
         
         
         <p id="Ram_3,47.18">
            sa ca māyāmayo divyaḥ kharayuktaḥ kharasvanaḥ <br />
            pratyadṛśyata hemāṅgo rāvaṇasya mahārathaḥ //
             <span class="ref">Ram_3,47.18</span></p>
         
         
         <p id="Ram_3,47.19">
            tatas tāṃ paruṣair vākyair abhitarjya mahāsvanaḥ <br />
            aṅkenādāya vaidehīṃ ratham āropayat tadā //
             <span class="ref">Ram_3,47.19</span></p>
         
         
         <p id="Ram_3,47.20">
            sā gṛhītāticukrośa rāvaṇena yaśasvinī <br />
            rāmeti sītā duḥkhārtā rāmaṃ dūragataṃ vane //
             <span class="ref">Ram_3,47.20</span></p>
         
         
         <p id="Ram_3,47.21">
            tām akāmāṃ sa kāmārtaḥ pannagendravadhūm iva <br />
            viveṣṭamānām ādāya utpapātātha rāvaṇaḥ //
             <span class="ref">Ram_3,47.21</span></p>
         
         
         <p id="Ram_3,47.22">
            tataḥ sā rākṣasendreṇa hriyamāṇā vihāyasā <br />
            bhṛśaṃ cukrośa matteva bhrāntacittā yathāturā //
             <span class="ref">Ram_3,47.22</span></p>
         
         
         <p id="Ram_3,47.23">
            hā lakṣmaṇa mahābāho gurucittaprasādaka <br />
            hriyamāṇāṃ na jānīṣe rakṣasā kāmarūpiṇā //
             <span class="ref">Ram_3,47.23</span></p>
         
         
         <p id="Ram_3,47.24">
            jīvitaṃ sukham arthāṃś ca dharmahetoḥ parityajan <br />
            hriyamāṇām adharmeṇa māṃ rāghava na paśyasi //
             <span class="ref">Ram_3,47.24</span></p>
         
         
         <p id="Ram_3,47.25">
            nanu nāmāvinītānāṃ vinetāsi paraṃtapa <br />
            katham evaṃvidhaṃ pāpaṃ na tvaṃ śādhi hi rāvaṇam //
             <span class="ref">Ram_3,47.25</span></p>
         
         
         <p id="Ram_3,47.26">
            nanu sadyo 'vinītasya dṛśyate karmaṇaḥ phalam <br />
            kālo 'py aṅgī bhavaty atra sasyānām iva paktaye //
             <span class="ref">Ram_3,47.26</span></p>
         
         
         <p id="Ram_3,47.27">
            sa karma kṛtavān etat kālopahatacetanaḥ <br />
            jīvitāntakaraṃ ghoraṃ rāmād vyasanam āpnuhi //
             <span class="ref">Ram_3,47.27</span></p>
         
         
         <p id="Ram_3,47.28">
            hantedānīṃ sakāmā tu kaikeyī bāndhavaiḥ saha <br />
            hriyeyaṃ dharmakāmasya dharmapatnī yaśasvinaḥ //
             <span class="ref">Ram_3,47.28</span></p>
         
         
         <p id="Ram_3,47.29">
            āmantraye janasthānaṃ karṇikārāṃś ca puṣpitān <br />
            kṣipraṃ rāmāya śaṃsadhvaṃ sītāṃ harati rāvaṇaḥ //
             <span class="ref">Ram_3,47.29</span></p>
         
         
         <p id="Ram_3,47.30">
            mālyavantaṃ śikhariṇaṃ vande prasravaṇaṃ girim <br />
            kṣipraṃ rāmāya śaṃsadhvaṃ sītāṃ harati rāvaṇaḥ //
             <span class="ref">Ram_3,47.30</span></p>
         
         
         <p id="Ram_3,47.31">
            haṃsasārasasaṃghuṣṭāṃ vande godāvarīṃ nadīm <br />
            kṣipraṃ rāmāya śaṃsadhvaṃ sītāṃ harati rāvaṇaḥ //
             <span class="ref">Ram_3,47.31</span></p>
         
         
         <p id="Ram_3,47.32">
            daivatāni ca yānty asmin vane vividhapādape <br />
            namaskaromy ahaṃ tebhyo bhartuḥ śaṃsata māṃ hṛtām //
             <span class="ref">Ram_3,47.32</span></p>
         
         
         <p id="Ram_3,47.33">
            yāni kānicid apy atra sattvāni nivasanty uta <br />
            sarvāṇi śaraṇaṃ yāmi mṛgapakṣigaṇān api //
             <span class="ref">Ram_3,47.33</span></p>
         
         
         <p id="Ram_3,47.34">
            hriyamāṇāṃ priyāṃ bhartuḥ prāṇebhyo 'pi garīyasīm <br />
            vivaśāpahṛtā sītā rāvaṇeneti śaṃsata //
             <span class="ref">Ram_3,47.34</span></p>
         
         
         <p id="Ram_3,47.35">
            viditvā māṃ mahābāhur amutrāpi mahābalaḥ <br />
            āneṣyati parākramya vaivasvatahṛtām api //
             <span class="ref">Ram_3,47.35</span></p>
         
         
         <p id="Ram_3,47.36">
            rāmāya tu yathātattvaṃ jaṭāyo haraṇaṃ mama <br />
            lakṣmaṇāya ca tat sarvam ākhyātavyam aśeṣataḥ //
             <span class="ref">Ram_3,47.36</span></p>
         
         
         <p id="Ram_3,48.1">
            taṃ śabdam avasuptasya jaṭāyur atha śuśruve <br />
            niraikṣad rāvaṇaṃ kṣipraṃ vaidehīṃ ca dadarśa saḥ //
             <span class="ref">Ram_3,48.1</span></p>
         
         
         <p id="Ram_3,48.2">
            tataḥ parvatakūṭābhas tīkṣṇatuṇḍaḥ khagottamaḥ <br />
            vanaspatigataḥ śrīmān vyājahāra śubhāṃ giram //
             <span class="ref">Ram_3,48.2</span></p>
         
         
         <p id="Ram_3,48.3">
            daśagrīva sthito dharme purāṇe satyasaṃśrayaḥ <br />
            jaṭāyur nāma nāmnāhaṃ gṛdhrarājo mahābalaḥ //
             <span class="ref">Ram_3,48.3</span></p>
         
         
         <p id="Ram_3,48.4">
            rājā sarvasya lokasya mahendravaruṇopamaḥ <br />
            lokānāṃ ca hite yukto rāmo daśarathātmajaḥ //
             <span class="ref">Ram_3,48.4</span></p>
         
         
         <p id="Ram_3,48.5">
            tasyaiṣā lokanāthasya dharmapatnī yaśasvinī <br />
            sītā nāma varārohā yāṃ tvaṃ hartum ihecchasi //
             <span class="ref">Ram_3,48.5</span></p>
         
         
         <p id="Ram_3,48.6">
            kathaṃ rājā sthito dharme paradārān parāmṛśet <br />
            rakṣaṇīyā viśeṣeṇa rājadārā mahābala <br />
            nivartaya matiṃ nīcāṃ paradārābhimarśanam //
             <span class="ref">Ram_3,48.6</span></p>
         
         
         <p id="Ram_3,48.7">
            na tat samācared dhīro yat paro 'sya vigarhayet <br />
            yathātmanas tathānyeṣāṃ dārā rakṣyā vimarśanāt //
             <span class="ref">Ram_3,48.7</span></p>
         
         
         <p id="Ram_3,48.8">
            arthaṃ vā yadi vā kāmaṃ śiṣṭāḥ śāstreṣvanāgatam <br />
            vyavasyanty anu rājānaṃ dharmaṃ paulastyanandana //
             <span class="ref">Ram_3,48.8</span></p>
         
         
         <p id="Ram_3,48.9">
            rājā dharmaś ca kāmaś ca dravyāṇāṃ cottamo nidhiḥ <br />
            dharmaḥ śubhaṃ vā pāpaṃ vā rājamūlaṃ pravartate //
             <span class="ref">Ram_3,48.9</span></p>
         
         
         <p id="Ram_3,48.10">
            pāpasvabhāvaś capalaḥ kathaṃ tvaṃ rakṣasāṃ vara <br />
            aiśvaryam abhisamprāpto vimānam iva duṣkṛtiḥ //
             <span class="ref">Ram_3,48.10</span></p>
         
         
         <p id="Ram_3,48.11">
            kāmasvabhāvo yo yasya na sa śakyaḥ pramārjitum <br />
            na hi duṣṭātmanām āryam āvasaty ālaye ciram //
             <span class="ref">Ram_3,48.11</span></p>
         
         
         <p id="Ram_3,48.12">
            viṣaye vā pure vā te yadā rāmo mahābalaḥ <br />
            nāparādhyati dharmātmā kathaṃ tasyāparādhyasi //
             <span class="ref">Ram_3,48.12</span></p>
         
         
         <p id="Ram_3,48.13">
            yadi śūrpaṇakhāhetor janasthānagataḥ kharaḥ <br />
            ativṛtto hataḥ pūrvaṃ rāmeṇākliṣṭakarmaṇā //
             <span class="ref">Ram_3,48.13</span></p>
         
         
         <p id="Ram_3,48.14">
            atra brūhi yathāsatyaṃ ko rāmasya vyatikramaḥ <br />
            yasya tvaṃ lokanāthasya hṛtvā bhāryāṃ gamiṣyasi //
             <span class="ref">Ram_3,48.14</span></p>
         
         
         <p id="Ram_3,48.15">
            kṣipraṃ visṛja vaidehīṃ mā tvā ghoreṇa cakṣuṣā <br />
            dahed dahanabhūtena vṛtram indrāśanir yathā //
             <span class="ref">Ram_3,48.15</span></p>
         
         
         <p id="Ram_3,48.16">
            sarpam āśīviṣaṃ baddhvā vastrānte nāvabudhyase <br />
            grīvāyāṃ pratimuktaṃ ca kālapāśaṃ na paśyasi //
             <span class="ref">Ram_3,48.16</span></p>
         
         
         <p id="Ram_3,48.17">
            sa bhāraḥ saumya bhartavyo yo naraṃ nāvasādayet <br />
            tad annam upabhoktavyaṃ jīryate yad anāmayam //
             <span class="ref">Ram_3,48.17</span></p>
         
         
         <p id="Ram_3,48.18">
            yat kṛtvā na bhaved dharmo na kīrtir na yaśo bhuvi <br />
            śarīrasya bhavet khedaḥ kas tat karma samācaret //
             <span class="ref">Ram_3,48.18</span></p>
         
         
         <p id="Ram_3,48.19">
            ṣaṣṭivarṣasahasrāṇi mama jātasya rāvaṇa <br />
            pitṛpaitāmahaṃ rājyaṃ yathāvad anutiṣṭhataḥ //
             <span class="ref">Ram_3,48.19</span></p>
         
         
         <p id="Ram_3,48.20">
            vṛddho 'haṃ tvaṃ yuvā dhanvī sarathaḥ kavacī śarī <br />
            tathāpy ādāya vaidehīṃ kuśalī na gamiṣyasi //
             <span class="ref">Ram_3,48.20</span></p>
         
         
         <p id="Ram_3,48.21">
            na śaktas tvaṃ balāddhartuṃ vaidehīṃ mama paśyataḥ <br />
            hetubhir nyāyasaṃyuktair dhruvāṃ vedaśrutim iva //
             <span class="ref">Ram_3,48.21</span></p>
         
         
         <p id="Ram_3,48.22">
            yudhyasva yadi śūro 'si muhūrtaṃ tiṣṭha rāvaṇa <br />
            śayiṣyase hato bhūmau yathāpūrvaṃ kharas tathā //
             <span class="ref">Ram_3,48.22</span></p>
         
         
         <p id="Ram_3,48.23">
            asakṛt saṃyuge yena nihatā daityadānavāḥ <br />
            nacirāc cīravāsās tvāṃ rāmo yudhi vadhiṣyati //
             <span class="ref">Ram_3,48.23</span></p>
         
         
         <p id="Ram_3,48.24">
            kiṃ nu śakyaṃ mayā kartuṃ gatau dūraṃ nṛpātmajau <br />
            kṣipraṃ tvaṃ naśyase nīca tayor bhīto na saṃśayaḥ //
             <span class="ref">Ram_3,48.24</span></p>
         
         
         <p id="Ram_3,48.25">
            na hi me jīvamānasya nayiṣyasi śubhām imām <br />
            sītāṃ kamalapattrākṣīṃ rāmasya mahiṣīṃ priyām //
             <span class="ref">Ram_3,48.25</span></p>
         
         
         <p id="Ram_3,48.26">
            avaśyaṃ tu mayā kāryaṃ priyaṃ tasya mahātmanaḥ <br />
            jīvitenāpi rāmasya tathā daśarathasya ca //
             <span class="ref">Ram_3,48.26</span></p>
         
         
         <p id="Ram_3,48.27">
            tiṣṭha tiṣṭha daśagrīva muhūrtaṃ paśya rāvaṇa <br />
            yuddhātithyaṃ pradāsyāmi yathāprāṇaṃ niśācara <br />
            vṛntād iva phalaṃ tvāṃ tu pātayeyaṃ rathottamāt //
             <span class="ref">Ram_3,48.27</span></p>
         
         
         <p id="Ram_3,49.1">
            ity uktasya yathānyāyaṃ rāvaṇasya jaṭāyuṣā <br />
            kruddhasyāgninibhāḥ sarvā rejur viṃśatidṛṣṭayaḥ //
             <span class="ref">Ram_3,49.1</span></p>
         
         
         <p id="Ram_3,49.2">
            saṃraktanayanaḥ kopāt taptakāñcanakuṇḍalaḥ <br />
            rākṣasendro 'bhidudrāva patagendram amarṣaṇaḥ //
             <span class="ref">Ram_3,49.2</span></p>
         
         
         <p id="Ram_3,49.3">
            sa samprahāras tumulas tayos tasmin mahāvane <br />
            babhūva vātoddhatayor meghayor gagane yathā //
             <span class="ref">Ram_3,49.3</span></p>
         
         
         <p id="Ram_3,49.4">
            tad babhūvādbhutaṃ yuddhaṃ gṛdhrarākṣasayos tadā <br />
            sapakṣayor mālyavator mahāparvatayor iva //
             <span class="ref">Ram_3,49.4</span></p>
         
         
         <p id="Ram_3,49.5">
            tato nālīkanārācais tīkṣṇāgraiś ca vikarṇibhiḥ <br />
            abhyavarṣan mahāghorair gṛdhrarājaṃ mahābalaḥ //
             <span class="ref">Ram_3,49.5</span></p>
         
         
         <p id="Ram_3,49.6">
            sa tāni śarajālāni gṛdhraḥ pattraratheśvaraḥ <br />
            jaṭāyuḥ pratijagrāha rāvaṇāstrāṇi saṃyuge //
             <span class="ref">Ram_3,49.6</span></p>
         
         
         <p id="Ram_3,49.7">
            tasya tīkṣṇanakhābhyāṃ tu caraṇābhyāṃ mahābalaḥ <br />
            cakāra bahudhā gātre vraṇān patagasattamaḥ //
             <span class="ref">Ram_3,49.7</span></p>
         
         
         <p id="Ram_3,49.8">
            atha krodhād daśagrīvo jagrāha daśamārgaṇān <br />
            mṛtyudaṇḍanibhān ghorāñ śatrumardanakāṅkṣayā //
             <span class="ref">Ram_3,49.8</span></p>
         
         
         <p id="Ram_3,49.9">
            sa tair bāṇair mahāvīryaḥ pūrṇamuktair ajihmagaiḥ <br />
            bibheda niśitais tīkṣṇair gṛdhraṃ ghoraiḥ śilīmukhaiḥ //
             <span class="ref">Ram_3,49.9</span></p>
         
         
         <p id="Ram_3,49.10">
            sa rākṣasarathe paśyañ jānakīṃ bāṣpalocanām <br />
            acintayitvā bāṇāṃs tān rākṣasaṃ samabhidravat //
             <span class="ref">Ram_3,49.10</span></p>
         
         
         <p id="Ram_3,49.11">
            tato 'sya saśaraṃ cāpaṃ muktāmaṇivibhūṣitam <br />
            caraṇābhyāṃ mahātejā babhañja patageśvaraḥ //
             <span class="ref">Ram_3,49.11</span></p>
         
         
         <p id="Ram_3,49.12">
            tac cāgnisadṛśaṃ dīptaṃ rāvaṇasya śarāvaram <br />
            pakṣābhyāṃ ca mahātejā vyadhunot patageśvaraḥ //
             <span class="ref">Ram_3,49.12</span></p>
         
         
         <p id="Ram_3,49.13">
            kāñcanoraśchadān divyān piśācavadanān kharān <br />
            tāṃś cāsya javasampannāñ jaghāna samare balī //
             <span class="ref">Ram_3,49.13</span></p>
         
         
         <p id="Ram_3,49.14">
            varaṃ triveṇusampannaṃ kāmagaṃ pāvakārciṣam <br />
            maṇihemavicitrāṅgaṃ babhañja ca mahāratham <br />
            pūrṇacandrapratīkāśaṃ chattraṃ ca vyajanaiḥ saha //
             <span class="ref">Ram_3,49.14</span></p>
         
         
         <p id="Ram_3,49.15">
            sa bhagnadhanvā viratho hatāśvo hatasārathiḥ <br />
            aṅkenādāya vaidehīṃ papāta bhuvi rāvaṇaḥ //
             <span class="ref">Ram_3,49.15</span></p>
         
         
         <p id="Ram_3,49.16">
            dṛṣṭvā nipatitaṃ bhūmau rāvaṇaṃ bhagnavāhanam <br />
            sādhu sādhv iti bhūtāni gṛdhrarājam apūjayan //
             <span class="ref">Ram_3,49.16</span></p>
         
         
         <p id="Ram_3,49.17">
            pariśrāntaṃ tu taṃ dṛṣṭvā jarayā pakṣiyūthapam <br />
            utpapāta punar hṛṣṭo maithilīṃ gṛhya rāvaṇaḥ //
             <span class="ref">Ram_3,49.17</span></p>
         
         
         <p id="Ram_3,49.18">
            taṃ prahṛṣṭaṃ nidhāyāṅke gacchantaṃ janakātmajām <br />
            gṛdhrarājaḥ samutpatya jaṭāyur idam abravīt //
             <span class="ref">Ram_3,49.18</span></p>
         
         
         <p id="Ram_3,49.19">
            vajrasaṃsparśabāṇasya bhāryāṃ rāmasya rāvaṇa <br />
            alpabuddhe harasy enāṃ vadhāya khalu rakṣasām //
             <span class="ref">Ram_3,49.19</span></p>
         
         
         <p id="Ram_3,49.20">
            samitrabandhuḥ sāmātyaḥ sabalaḥ saparicchadaḥ <br />
            viṣapānaṃ pibasy etat pipāsita ivodakam //
             <span class="ref">Ram_3,49.20</span></p>
         
         
         <p id="Ram_3,49.21">
            anubandham ajānantaḥ karmaṇām avicakṣaṇāḥ <br />
            śīghram eva vinaśyanti yathā tvaṃ vinaśiṣyasi //
             <span class="ref">Ram_3,49.21</span></p>
         
         
         <p id="Ram_3,49.22">
            baddhas tvaṃ kālapāśena kva gatas tasya mokṣyase <br />
            vadhāya baḍiśaṃ gṛhya sāmiṣaṃ jalajo yathā //
             <span class="ref">Ram_3,49.22</span></p>
         
         
         <p id="Ram_3,49.23">
            na hi jātu durādharṣau kākutsthau tava rāvaṇa <br />
            dharṣaṇaṃ cāśramasyāsya kṣamiṣyete tu rāghavau //
             <span class="ref">Ram_3,49.23</span></p>
         
         
         <p id="Ram_3,49.24">
            yathā tvayā kṛtaṃ karma bhīruṇā lokagarhitam <br />
            taskarācarito mārgo naiṣa vīraniṣevitaḥ //
             <span class="ref">Ram_3,49.24</span></p>
         
         
         <p id="Ram_3,49.25">
            yudhyasva yadi śūro 'si muhūrtaṃ tiṣṭha rāvaṇa <br />
            śayiṣyase hato bhūmau yathā bhrātā kharas tathā //
             <span class="ref">Ram_3,49.25</span></p>
         
         
         <p id="Ram_3,49.26">
            paretakāle puruṣo yat karma pratipadyate <br />
            vināśāyātmano 'dharmyaṃ pratipanno 'si karma tat //
             <span class="ref">Ram_3,49.26</span></p>
         
         
         <p id="Ram_3,49.27">
            pāpānubandho vai yasya karmaṇaḥ ko nu tat pumān <br />
            kurvīta lokādhipatiḥ svayambhūr bhagavān api //
             <span class="ref">Ram_3,49.27</span></p>
         
         
         <p id="Ram_3,49.28">
            evam uktvā śubhaṃ vākyaṃ jaṭāyus tasya rakṣasaḥ <br />
            nipapāta bhṛśaṃ pṛṣṭhe daśagrīvasya vīryavān //
             <span class="ref">Ram_3,49.28</span></p>
         
         
         <p id="Ram_3,49.29">
            taṃ gṛhītvā nakhais tīkṣṇair virarāda samantataḥ <br />
            adhirūḍho gajāroho yathā syād duṣṭavāraṇam //
             <span class="ref">Ram_3,49.29</span></p>
         
         
         <p id="Ram_3,49.30">
            virarāda nakhair asya tuṇḍaṃ pṛṣṭhe samarpayan <br />
            keśāṃś cotpāṭayāmāsa nakhapakṣamukhāyudhaḥ //
             <span class="ref">Ram_3,49.30</span></p>
         
         
         <p id="Ram_3,49.31">
            sa tathā gṛdhrarājena kliśyamāno muhur muhuḥ <br />
            amarṣasphuritauṣṭhaḥ san prākampata sa rākṣasaḥ //
             <span class="ref">Ram_3,49.31</span></p>
         
         
         <p id="Ram_3,49.32">
            sampariṣvajya vaidehīṃ vāmenāṅkena rāvaṇaḥ <br />
            talenābhijaghānārto jaṭāyuṃ krodhamūrchitaḥ //
             <span class="ref">Ram_3,49.32</span></p>
         
         
         <p id="Ram_3,49.33">
            jaṭāyus tam atikramya tuṇḍenāsya kharādhipaḥ <br />
            vāmabāhūn daśa tadā vyapāharad ariṃdamaḥ //
             <span class="ref">Ram_3,49.33</span></p>
         
         
         <p id="Ram_3,49.34">
            tataḥ kruddho daśagrīvaḥ sītām utsṛjya vīryavān <br />
            muṣṭibhyāṃ caraṇābhyāṃ ca gṛdhrarājam apothayat //
             <span class="ref">Ram_3,49.34</span></p>
         
         
         <p id="Ram_3,49.35">
            tato muhūrtaṃ saṃgrāmo babhūvātulavīryayoḥ <br />
            rākṣasānāṃ ca mukhyasya pakṣiṇāṃ pravarasya ca //
             <span class="ref">Ram_3,49.35</span></p>
         
         
         <p id="Ram_3,49.36">
            tasya vyāyacchamānasya rāmasyārthe 'tha rāvaṇaḥ <br />
            pakṣau pādau ca pārśvau ca khaḍgam uddhṛtya socchinat //
             <span class="ref">Ram_3,49.36</span></p>
         
         
         <p id="Ram_3,49.37">
            sa chinnapakṣaḥ sahasā rakṣasā raudrakarmaṇā <br />
            nipapāta hato gṛdhro dharaṇyām alpajīvitaḥ //
             <span class="ref">Ram_3,49.37</span></p>
         
         
         <p id="Ram_3,49.38">
            taṃ dṛṣṭvā patitaṃ bhūmau kṣatajārdraṃ jaṭāyuṣam <br />
            abhyadhāvata vaidehī svabandhum iva duḥkhitā //
             <span class="ref">Ram_3,49.38</span></p>
         
         
         <p id="Ram_3,49.39">
            taṃ nīlajīmūtanikāśakalpaṃ supāṇḍuroraskam udāravīryam <br />
            dadarśa laṅkādhipatiḥ pṛthivyāṃ jaṭāyuṣaṃ śāntam ivāgnidāvam //
             <span class="ref">Ram_3,49.39</span></p>
         
         
         <p id="Ram_3,49.40">
            tatas tu taṃ pattrarathaṃ mahītale nipātitaṃ rāvaṇavegamarditam <br />
            punaḥ pariṣvajya śaśiprabhānanā ruroda sītā janakātmajā tadā //
             <span class="ref">Ram_3,49.40</span></p>
         
         
         <p id="Ram_3,50.1">
            tam alpajīvitaṃ bhūmau sphurantaṃ rākṣasādhipaḥ <br />
            dadarśa gṛdhraṃ patitaṃ samīpe rāghavāśramāt //
             <span class="ref">Ram_3,50.1</span></p>
         
         
         <p id="Ram_3,50.2">
            sā tu tārādhipamukhī rāvaṇena samīkṣya tam <br />
            gṛdhrarājaṃ vinihataṃ vilalāpa suduḥkhitā //
             <span class="ref">Ram_3,50.2</span></p>
         
         
         <p id="Ram_3,50.3">
            nimittaṃ lakṣaṇajñānaṃ śakunisvaradarśanam <br />
            avaśyaṃ sukhaduḥkheṣu narāṇāṃ pratidṛśyate //
             <span class="ref">Ram_3,50.3</span></p>
         
         
         <p id="Ram_3,50.4">
            na nūnaṃ rāma jānāsi mahad vyasanam ātmanaḥ <br />
            dhāvanti nūnaṃ kākutstha madarthaṃ mṛgapakṣiṇaḥ //
             <span class="ref">Ram_3,50.4</span></p>
         
         
         <p id="Ram_3,50.5">
            trāhi mām adya kākutstha lakṣmaṇeti varāṅganā <br />
            susaṃtrastā samākrandac chṛṇvatāṃ tu yathāntike //
             <span class="ref">Ram_3,50.5</span></p>
         
         
         <p id="Ram_3,50.6">
            tāṃ kliṣṭamālyābharaṇāṃ vilapantīm anāthavat <br />
            abhyadhāvata vaidehīṃ rāvaṇo rākṣasādhipaḥ //
             <span class="ref">Ram_3,50.6</span></p>
         
         
         <p id="Ram_3,50.7">
            tāṃ latām iva veṣṭantīm āliṅgantīṃ mahādrumān <br />
            muñca muñceti bahuśaḥ pravadan rākṣasādhipaḥ //
             <span class="ref">Ram_3,50.7</span></p>
         
         
         <p id="Ram_3,50.8">
            krośantīṃ rāma rāmeti rāmeṇa rahitāṃ vane <br />
            jīvitāntāya keśeṣu jagrāhāntakasaṃnibhaḥ //
             <span class="ref">Ram_3,50.8</span></p>
         
         
         <p id="Ram_3,50.9">
            pradharṣitāyāṃ vaidehyāṃ babhūva sacarācaram <br />
            jagat sarvam amaryādaṃ tamasāndhena saṃvṛtam //
             <span class="ref">Ram_3,50.9</span></p>
         
         
         <p id="Ram_3,50.10">
            dṛṣṭvā sītāṃ parāmṛṣṭāṃ dīnāṃ divyena cakṣuṣā <br />
            kṛtaṃ kāryam iti śrīmān vyājahāra pitāmahaḥ //
             <span class="ref">Ram_3,50.10</span></p>
         
         
         <p id="Ram_3,50.11">
            prahṛṣṭā vyathitāś cāsan sarve te paramarṣayaḥ <br />
            dṛṣṭvā sītāṃ parāmṛṣṭāṃ daṇḍakāraṇyavāsinaḥ //
             <span class="ref">Ram_3,50.11</span></p>
         
         
         <p id="Ram_3,50.12">
            sa tu tāṃ rāma rāmeti rudantīṃ lakṣmaṇeti ca <br />
            jagāmākāśam ādāya rāvaṇo rākṣasādhipaḥ //
             <span class="ref">Ram_3,50.12</span></p>
         
         
         <p id="Ram_3,50.13">
            taptābharaṇasarvāṅgī pītakauśeyavāsanī <br />
            rarāja rājaputrī tu vidyut saudāmanī yathā //
             <span class="ref">Ram_3,50.13</span></p>
         
         
         <p id="Ram_3,50.14">
            uddhūtena ca vastreṇa tasyāḥ pītena rāvaṇaḥ <br />
            adhikaṃ paribabhrāja girir dīpta ivāgninā //
             <span class="ref">Ram_3,50.14</span></p>
         
         
         <p id="Ram_3,50.15">
            tasyāḥ paramakalyāṇyās tāmrāṇi surabhīṇi ca <br />
            padmapattrāṇi vaidehyā abhyakīryanta rāvaṇam //
             <span class="ref">Ram_3,50.15</span></p>
         
         
         <p id="Ram_3,50.16">
            tasyāḥ kauśeyam uddhūtam ākāśe kanakaprabham <br />
            babhau cādityarāgeṇa tāmram abhram ivātape //
             <span class="ref">Ram_3,50.16</span></p>
         
         
         <p id="Ram_3,50.17">
            tasyās tad vimalaṃ vaktram ākāśe rāvaṇāṅkagam <br />
            na rarāja vinā rāmaṃ vinālam iva paṅkajam //
             <span class="ref">Ram_3,50.17</span></p>
         
         
         <p id="Ram_3,50.18">
            babhūva jaladaṃ nīlaṃ bhittvā candra ivoditaḥ <br />
            sulalāṭaṃ sukeśāntaṃ padmagarbhābham avraṇam <br />
            śuklaiḥ suvimalair dantaiḥ prabhāvadbhir alaṃkṛtam //
             <span class="ref">Ram_3,50.18</span></p>
         
         
         <p id="Ram_3,50.19">
            ruditaṃ vyapamṛṣṭāsraṃ candravat priyadarśanam <br />
            sunāsaṃ cārutāmrauṣṭham ākāśe hāṭakaprabham //
             <span class="ref">Ram_3,50.19</span></p>
         
         
         <p id="Ram_3,50.20">
            rākṣasendrasamādhūtaṃ tasyās tad vacanaṃ śubham <br />
            śuśubhe na vinā rāmaṃ divā candra ivoditaḥ //
             <span class="ref">Ram_3,50.20</span></p>
         
         
         <p id="Ram_3,50.21">
            sā hemavarṇā nīlāṅgaṃ maithilī rākṣasādhipam <br />
            śuśubhe kāñcanī kāñcī nīlaṃ maṇim ivāśritā //
             <span class="ref">Ram_3,50.21</span></p>
         
         
         <p id="Ram_3,50.22">
            sā padmagaurī hemābhā rāvaṇaṃ janakātmajā <br />
            vidyudghanam ivāviśya śuśubhe taptabhūṣaṇā //
             <span class="ref">Ram_3,50.22</span></p>
         
         
         <p id="Ram_3,50.23">
            tasyā bhūṣaṇaghoṣeṇa vaidehyā rākṣasādhipaḥ <br />
            babhūva vimalo nīlaḥ saghoṣa iva toyadaḥ //
             <span class="ref">Ram_3,50.23</span></p>
         
         
         <p id="Ram_3,50.24">
            uttamāṅgacyutā tasyāḥ puṣpavṛṣṭiḥ samantataḥ <br />
            sītāyā hriyamāṇāyāḥ papāta dharaṇītale //
             <span class="ref">Ram_3,50.24</span></p>
         
         
         <p id="Ram_3,50.25">
            sā tu rāvaṇavegena puṣpavṛṣṭiḥ samantataḥ <br />
            samādhūtā daśagrīvaṃ punar evābhyavartata //
             <span class="ref">Ram_3,50.25</span></p>
         
         
         <p id="Ram_3,50.26">
            abhyavartata puṣpāṇāṃ dhārā vaiśravaṇānujam <br />
            nakṣatramālāvimalā meruṃ nagam ivottamam //
             <span class="ref">Ram_3,50.26</span></p>
         
         
         <p id="Ram_3,50.27">
            caraṇān nūpuraṃ bhraṣṭaṃ vaidehyā ratnabhūṣitam <br />
            vidyunmaṇḍalasaṃkāśaṃ papāta madhurasvanam //
             <span class="ref">Ram_3,50.27</span></p>
         
         
         <p id="Ram_3,50.28">
            tarupravālaraktā sā nīlāṅgaṃ rākṣaseśvaram <br />
            prāśobhayata vaidehī gajaṃ kaṣyeva kāñcanī //
             <span class="ref">Ram_3,50.28</span></p>
         
         
         <p id="Ram_3,50.29">
            tāṃ maholkām ivākāśe dīpyamānāṃ svatejasā <br />
            jahārākāśam āviśya sītāṃ vaiśravaṇānujaḥ //
             <span class="ref">Ram_3,50.29</span></p>
         
         
         <p id="Ram_3,50.30">
            tasyās tāny agnivarṇāni bhūṣaṇāni mahītale <br />
            saghoṣāṇy avakīryanta kṣīṇās tārā ivāmbarāt //
             <span class="ref">Ram_3,50.30</span></p>
         
         
         <p id="Ram_3,50.31">
            tasyāḥ stanāntarād bhraṣṭo hāras tārādhipadyutiḥ <br />
            vaidehyā nipatan bhāti gaṅgeva gaganāc cyutā //
             <span class="ref">Ram_3,50.31</span></p>
         
         
         <p id="Ram_3,50.32">
            utpātavātābhihatā nānādvijagaṇāyutāḥ <br />
            mā bhair iti vidhūtāgrā vyājahrur iva pādapāḥ //
             <span class="ref">Ram_3,50.32</span></p>
         
         
         <p id="Ram_3,50.33">
            nalinyo dhvastakamalās trastamīnajale carāḥ <br />
            sakhīm iva gatotsāhāṃ śocantīva sma maithilīm //
             <span class="ref">Ram_3,50.33</span></p>
         
         
         <p id="Ram_3,50.34">
            samantād abhisaṃpatya siṃhavyāghramṛgadvijāḥ <br />
            anvadhāvaṃs tadā roṣāt sītāchāyānugāminaḥ //
             <span class="ref">Ram_3,50.34</span></p>
         
         
         <p id="Ram_3,50.35">
            jalaprapātāsramukhāḥ śṛṅgair ucchritabāhavaḥ <br />
            sītāyāṃ hriyamāṇāyāṃ vikrośantīva parvatāḥ //
             <span class="ref">Ram_3,50.35</span></p>
         
         
         <p id="Ram_3,50.36">
            hriyamāṇāṃ tu vaidehīṃ dṛṣṭvā dīno divākaraḥ <br />
            pravidhvastaprabhaḥ śrīmān āsīt pāṇḍuramaṇḍalaḥ //
             <span class="ref">Ram_3,50.36</span></p>
         
         
         <p id="Ram_3,50.37">
            nāsti dharmaḥ kutaḥ satyaṃ nārjavaṃ nānṛśaṃsatā <br />
            yatra rāmasya vaidehīṃ bhāryāṃ harati rāvaṇaḥ //
             <span class="ref">Ram_3,50.37</span></p>
         
         
         <p id="Ram_3,50.38">
            iti sarvāṇi bhūtāni gaṇaśaḥ paryadevayan <br />
            vitrastakā dīnamukhā rurudur mṛgapotakāḥ //
             <span class="ref">Ram_3,50.38</span></p>
         
         
         <p id="Ram_3,50.39">
            udvīkṣyodvīkṣya nayanair āsrapātāvilekṣaṇāḥ <br />
            supravepitagātrāś ca babhūvur vanadevatāḥ //
             <span class="ref">Ram_3,50.39</span></p>
         
         
         <p id="Ram_3,50.40">
            vikrośantīṃ dṛḍhaṃ sītāṃ dṛṣṭvā duḥkhaṃ tathā gatām <br />
            tāṃ tu lakṣmaṇa rāmeti krośantīṃ madhurasvarām //
             <span class="ref">Ram_3,50.40</span></p>
         
         
         <p id="Ram_3,50.41">
            avekṣamāṇāṃ bahuśo vaidehīṃ dharaṇītalam <br />
            sa tām ākulakeśāntāṃ vipramṛṣṭaviśeṣakām <br />
            jahārātmavināśāya daśagrīvo manasvinīm //
             <span class="ref">Ram_3,50.41</span></p>
         
         
         <p id="Ram_3,50.42">
            tatas tu sā cārudatī śucismitā vinākṛtā bandhujanena maithilī <br />
            apaśyatī rāghavalakṣmaṇāv ubhau vivarṇavaktrā bhayabhārapīḍitā //
             <span class="ref">Ram_3,50.42</span></p>
         
         
         <p id="Ram_3,51.1">
            kham utpatantaṃ taṃ dṛṣṭvā maithilī janakātmajā <br />
            duḥkhitā paramodvignā bhaye mahati vartinī //
             <span class="ref">Ram_3,51.1</span></p>
         
         
         <p id="Ram_3,51.2">
            roṣarodanatāmrākṣī bhīmākṣaṃ rākṣasādhipam <br />
            rudatī karuṇaṃ sītā hriyamāṇedam abravīt //
             <span class="ref">Ram_3,51.2</span></p>
         
         
         <p id="Ram_3,51.3">
            na vyapatrapase nīca karmaṇānena rāvaṇa <br />
            jñātvā virahitāṃ yo māṃ corayitvā palāyase //
             <span class="ref">Ram_3,51.3</span></p>
         
         
         <p id="Ram_3,51.4">
            tvayaiva nūnaṃ duṣṭātman bhīruṇā hartum icchatā <br />
            mamāpavāhito bhartā mṛgarūpeṇa māyayā <br />
            yo hi mām udyatas trātuṃ so 'py ayaṃ vinipātitaḥ //
             <span class="ref">Ram_3,51.4</span></p>
         
         
         <p id="Ram_3,51.5">
            paramaṃ khalu te vīryaṃ dṛśyate rākṣasādhama <br />
            viśrāvya nāmadheyaṃ hi yuddhe nāsti jitā tvayā //
             <span class="ref">Ram_3,51.5</span></p>
         
         
         <p id="Ram_3,51.6">
            īdṛśaṃ garhitaṃ karma kathaṃ kṛtvā na lajjase <br />
            striyāś ca haraṇaṃ nīca rahite ca parasya ca //
             <span class="ref">Ram_3,51.6</span></p>
         
         
         <p id="Ram_3,51.7">
            kathayiṣyanti lokeṣu puruṣāḥ karma kutsitam <br />
            sunṛśaṃsam adharmiṣṭhaṃ tava śauṇḍīryamāninaḥ //
             <span class="ref">Ram_3,51.7</span></p>
         
         
         <p id="Ram_3,51.8">
            dhik te śauryaṃ ca sattvaṃ ca yat tvayā kathitaṃ tadā <br />
            kulākrośakaraṃ loke dhik te cāritram īdṛśam //
             <span class="ref">Ram_3,51.8</span></p>
         
         
         <p id="Ram_3,51.9">
            kiṃ śakyaṃ kartum evaṃ hi yaj javenaiva dhāvasi <br />
            muhūrtam api tiṣṭhasva na jīvan pratiyāsyasi //
             <span class="ref">Ram_3,51.9</span></p>
         
         
         <p id="Ram_3,51.10">
            na hi cakṣuḥpathaṃ prāpya tayoḥ pārthivaputrayoḥ <br />
            sasainyo 'pi samarthas tvaṃ muhūrtam api jīvitum //
             <span class="ref">Ram_3,51.10</span></p>
         
         
         <p id="Ram_3,51.11">
            na tvaṃ tayoḥ śarasparśaṃ soḍhuṃ śaktaḥ kathaṃcana <br />
            vane prajvalitasyeva sparśam agner vihaṃgamaḥ //
             <span class="ref">Ram_3,51.11</span></p>
         
         
         <p id="Ram_3,51.12">
            sādhu kṛtvātmanaḥ pathyaṃ sādhu māṃ muñca rāvaṇa <br />
            matpradharṣaṇaruṣṭo hi bhrātrā saha patir mama <br />
            vidhāsyati vināśāya tvaṃ māṃ yadi na muñcasi //
             <span class="ref">Ram_3,51.12</span></p>
         
         
         <p id="Ram_3,51.13">
            yena tvaṃ vyavasāyena balān māṃ hartum icchasi <br />
            vyavasāyaḥ sa te nīca bhaviṣyati nirarthakaḥ //
             <span class="ref">Ram_3,51.13</span></p>
         
         
         <p id="Ram_3,51.14">
            na hy ahaṃ tam apaśyantī bhartāraṃ vibudhopamam <br />
            utsahe śatruvaśagā prāṇān dhārayituṃ ciram //
             <span class="ref">Ram_3,51.14</span></p>
         
         
         <p id="Ram_3,51.15">
            na nūnaṃ cātmanaḥ śreyaḥ pathyaṃ vā samavekṣase <br />
            mṛtyukāle yathā martyo viparītāni sevate //
             <span class="ref">Ram_3,51.15</span></p>
         
         
         <p id="Ram_3,51.16">
            mumūrṣūṇāṃ hi sarveṣāṃ yat pathyaṃ tan na rocate <br />
            paśyāmīva hi kaṇṭhe tvāṃ kālapāśāvapāśitam //
             <span class="ref">Ram_3,51.16</span></p>
         
         
         <p id="Ram_3,51.17">
            yathā cāsmin bhayasthāne na bibheṣi daśānana <br />
            vyaktaṃ hiraṇmayān hi tvaṃ saṃpaśyasi mahīruhān //
             <span class="ref">Ram_3,51.17</span></p>
         
         
         <p id="Ram_3,51.18">
            nadīṃ vaitaraṇīṃ ghorāṃ rudhiraughanivāhinīm <br />
            khaḍgapattravanaṃ caiva bhīmaṃ paśyasi rāvaṇa //
             <span class="ref">Ram_3,51.18</span></p>
         
         
         <p id="Ram_3,51.19">
            taptakāñcanapuṣpāṃ ca vaiḍūryapravaracchadām <br />
            drakṣyase śālmalīṃ tīkṣṇām āyasaiḥ kaṇṭakaiś citām //
             <span class="ref">Ram_3,51.19</span></p>
         
         
         <p id="Ram_3,51.20">
            na hi tvam īdṛśaṃ kṛtvā tasyālīkaṃ mahātmanaḥ <br />
            dharituṃ śakṣyasi ciraṃ viṣaṃ pītveva nirghṛṇaḥ //
             <span class="ref">Ram_3,51.20</span></p>
         
         
         <p id="Ram_3,51.21">
            baddhas tvaṃ kālapāśena durnivāreṇa rāvaṇa <br />
            kva gato lapsyase śarma bhartur mama mahātmanaḥ //
             <span class="ref">Ram_3,51.21</span></p>
         
         
         <p id="Ram_3,51.22">
            nimeṣāntaramātreṇa vinā bhrātaram āhave <br />
            rākṣasā nihatā yena sahasrāṇi caturdaśa //
             <span class="ref">Ram_3,51.22</span></p>
         
         
         <p id="Ram_3,51.23">
            sa kathaṃ rāghavo vīraḥ sarvāstrakuśalo balī <br />
            na tvāṃ hanyāc charais tīkṣṇair iṣṭabhāryāpahāriṇam //
             <span class="ref">Ram_3,51.23</span></p>
         
         
         <p id="Ram_3,51.24">
            etac cānyac ca paruṣaṃ vaidehī rāvaṇāṅkagā <br />
            bhayaśokasamāviṣṭā karuṇaṃ vilalāpa ha //
             <span class="ref">Ram_3,51.24</span></p>
         
         
         <p id="Ram_3,51.25">
            tathā bhṛśārtāṃ bahu caiva bhāṣiṇīṃ vilalāpa pūrvaṃ karuṇaṃ ca bhāminīm <br />
            jahāra pāpas taruṇīṃ viveṣṭatīṃ nṛpātmajām āgatagātravepathum //
             <span class="ref">Ram_3,51.25</span></p>
         
         
         <p id="Ram_3,52.1">
            hriyamāṇā tu vaidehī kaṃcin nātham apaśyatī <br />
            dadarśa giriśṛṅgasthān pañcavānarapuṃgavān //
             <span class="ref">Ram_3,52.1</span></p>
         
         
         <p id="Ram_3,52.2">
            teṣāṃ madhye viśālākṣī kauśeyaṃ kanakaprabham <br />
            uttarīyaṃ varārohā śubhāny ābharaṇāni ca <br />
            mumoca yadi rāmāya śaṃseyur iti maithilī //
             <span class="ref">Ram_3,52.2</span></p>
         
         
         <p id="Ram_3,52.3">
            vastram utsṛjya tanmadhye vinikṣiptaṃ sabhūṣaṇam <br />
            sambhramāt tu daśagrīvas tat karma na ca buddhavān //
             <span class="ref">Ram_3,52.3</span></p>
         
         
         <p id="Ram_3,52.4">
            piṅgākṣās tāṃ viśālākṣīṃ netrair animiṣair iva <br />
            vikrośantīṃ tadā sītāṃ dadṛśur vānararṣabhāḥ //
             <span class="ref">Ram_3,52.4</span></p>
         
         
         <p id="Ram_3,52.5">
            sa ca pampām atikramya laṅkām abhimukhaḥ purīm <br />
            jagāma rudatīṃ gṛhya maithilīṃ rākṣaseśvaraḥ //
             <span class="ref">Ram_3,52.5</span></p>
         
         
         <p id="Ram_3,52.6">
            tāṃ jahāra susaṃhṛṣṭo rāvaṇo mṛtyum ātmanaḥ <br />
            utsaṅgenaiva bhujagīṃ tīkṣṇadaṃṣṭrāṃ mahāviṣām //
             <span class="ref">Ram_3,52.6</span></p>
         
         
         <p id="Ram_3,52.7">
            vanāni saritaḥ śailān sarāṃsi ca vihāyasā <br />
            sa kṣipraṃ samatīyāya śaraś cāpād iva cyutaḥ //
             <span class="ref">Ram_3,52.7</span></p>
         
         
         <p id="Ram_3,52.8">
            timinakraniketaṃ tu varuṇālayam akṣayam <br />
            saritāṃ śaraṇaṃ gatvā samatīyāya sāgaram //
             <span class="ref">Ram_3,52.8</span></p>
         
         
         <p id="Ram_3,52.9">
            sambhramāt parivṛttormī ruddhamīnamahoragaḥ <br />
            vaidehyāṃ hriyamāṇāyāṃ babhūva varuṇālayaḥ //
             <span class="ref">Ram_3,52.9</span></p>
         
         
         <p id="Ram_3,52.10">
            antarikṣagatā vācaḥ sasṛjuś cāraṇās tadā <br />
            etadanto daśagrīva iti siddhās tadābruvan //
             <span class="ref">Ram_3,52.10</span></p>
         
         
         <p id="Ram_3,52.11">
            sa tu sītāṃ viveṣṭantīm aṅkenādāya rāvaṇaḥ <br />
            praviveśa purīṃ laṅkāṃ rūpiṇīṃ mṛtyum ātmanaḥ //
             <span class="ref">Ram_3,52.11</span></p>
         
         
         <p id="Ram_3,52.12">
            so 'bhigamya purīṃ laṅkāṃ suvibhaktamahāpathām <br />
            saṃrūḍhakakṣyābahulaṃ svam antaḥpuram āviśat //
             <span class="ref">Ram_3,52.12</span></p>
         
         
         <p id="Ram_3,52.13">
            tatra tām asitāpāṅgīṃ śokamohaparāyaṇām <br />
            nidadhe rāvaṇaḥ sītāṃ mayo māyām ivāsurīm //
             <span class="ref">Ram_3,52.13</span></p>
         
         
         <p id="Ram_3,52.14">
            abravīc ca daśagrīvaḥ piśācīr ghoradarśanāḥ <br />
            yathā naināṃ pumān strī vā sītāṃ paśyaty asaṃmataḥ //
             <span class="ref">Ram_3,52.14</span></p>
         
         
         <p id="Ram_3,52.15">
            muktāmaṇisuvarṇāni vastrāṇy ābharaṇāni ca <br />
            yad yad icchet tad evāsyā deyaṃ macchandato yathā //
             <span class="ref">Ram_3,52.15</span></p>
         
         
         <p id="Ram_3,52.16">
            yā ca vakṣyati vaidehīṃ vacanaṃ kiṃcid apriyam <br />
            ajñānād yadi vā jñānān na tasyā jīvitaṃ priyam //
             <span class="ref">Ram_3,52.16</span></p>
         
         
         <p id="Ram_3,52.17">
            tathoktvā rākṣasīs tās tu rākṣasendraḥ pratāpavān <br />
            niṣkramyāntaḥpurāt tasmāt kiṃ kṛtyam iti cintayan <br />
            dadarśāṣṭau mahāvīryān rākṣasān piśitāśanān //
             <span class="ref">Ram_3,52.17</span></p>
         
         
         <p id="Ram_3,52.18">
            sa tān dṛṣṭvā mahāvīryo varadānena mohitaḥ <br />
            uvācaitān idaṃ vākyaṃ praśasya balavīryataḥ //
             <span class="ref">Ram_3,52.18</span></p>
         
         
         <p id="Ram_3,52.19">
            nānāpraharaṇāḥ kṣipram ito gacchata satvarāḥ <br />
            janasthānaṃ hatasthānaṃ bhūtapūrvaṃ kharālayam //
             <span class="ref">Ram_3,52.19</span></p>
         
         
         <p id="Ram_3,52.20">
            tatroṣyatāṃ janasthāne śūnye nihatarākṣase <br />
            pauruṣaṃ balam āśritya trāsam utsṛjya dūrataḥ //
             <span class="ref">Ram_3,52.20</span></p>
         
         
         <p id="Ram_3,52.21">
            balaṃ hi sumahad yan me janasthāne niveśitam <br />
            sadūṣaṇakharaṃ yuddhe hataṃ tad rāmasāyakaiḥ //
             <span class="ref">Ram_3,52.21</span></p>
         
         
         <p id="Ram_3,52.22">
            tataḥ krodho mamāpūrvo dhairyasyopari vardhate <br />
            vairaṃ ca sumahajjātaṃ rāmaṃ prati sudāruṇam //
             <span class="ref">Ram_3,52.22</span></p>
         
         
         <p id="Ram_3,52.23">
            niryātayitum icchāmi tac ca vairam ahaṃ ripoḥ <br />
            na hi lapsyāmy ahaṃ nidrām ahatvā saṃyuge ripum //
             <span class="ref">Ram_3,52.23</span></p>
         
         
         <p id="Ram_3,52.24">
            taṃ tv idānīm ahaṃ hatvā kharadūṣaṇaghātinam <br />
            rāmaṃ śarmopalapsyāmi dhanaṃ labdhveva nirdhanaḥ //
             <span class="ref">Ram_3,52.24</span></p>
         
         
         <p id="Ram_3,52.25">
            janasthāne vasadbhis tu bhavadbhī rāmam āśritā <br />
            pravṛttir upanetavyā kiṃ karotīti tattvataḥ //
             <span class="ref">Ram_3,52.25</span></p>
         
         
         <p id="Ram_3,52.26">
            apramādāc ca gantavyaṃ sarvair eva niśācaraiḥ <br />
            kartavyaś ca sadā yatno rāghavasya vadhaṃ prati //
             <span class="ref">Ram_3,52.26</span></p>
         
         
         <p id="Ram_3,52.27">
            yuṣmākaṃ hi balajño 'haṃ bahuśo raṇamūrdhani <br />
            ataś cāsmiñ janasthāne mayā yūyaṃ niyojitāḥ //
             <span class="ref">Ram_3,52.27</span></p>
         
         
         <p id="Ram_3,52.28">
            tataḥ priyaṃ vākyam upetya rākṣasā mahārtham aṣṭāv abhivādya rāvaṇam <br />
            vihāya laṅkāṃ sahitāḥ pratasthire yato janasthānam alakṣyadarśanāḥ //
             <span class="ref">Ram_3,52.28</span></p>
         
         
         <p id="Ram_3,52.29">
            tatas tu sītām upalabhya rāvaṇaḥ susamprahṛṣṭaḥ parigṛhya maithilīm <br />
            prasajya rāmeṇa ca vairam uttamaṃ babhūva mohān muditaḥ sa rākṣasaḥ //
             <span class="ref">Ram_3,52.29</span></p>
         
         
         <p id="Ram_3,53.1">
            saṃdiśya rākṣasān ghorān rāvaṇo 'ṣṭau mahābalān <br />
            ātmānaṃ buddhivaiklavyāt kṛtakṛtyam amanyata //
             <span class="ref">Ram_3,53.1</span></p>
         
         
         <p id="Ram_3,53.2">
            sa cintayāno vaidehīṃ kāmabāṇasamarpitaḥ <br />
            praviveśa gṛhaṃ ramyaṃ sītāṃ draṣṭum abhitvaran //
             <span class="ref">Ram_3,53.2</span></p>
         
         
         <p id="Ram_3,53.3">
            sa praviśya tu tadveśma rāvaṇo rākṣasādhipaḥ <br />
            apaśyad rākṣasīmadhye sītāṃ śokaparāyaṇām //
             <span class="ref">Ram_3,53.3</span></p>
         
         
         <p id="Ram_3,53.4">
            aśrupūrṇamukhīṃ dīnāṃ śokabhārāvapīḍitām <br />
            vāyuvegair ivākrāntāṃ majjantīṃ nāvam arṇave //
             <span class="ref">Ram_3,53.4</span></p>
         
         
         <p id="Ram_3,53.5">
            mṛgayūthaparibhraṣṭāṃ mṛgīṃ śvabhir ivāvṛtām <br />
            adhomukhamukhīṃ dīnām abhyetya ca niśācaraḥ //
             <span class="ref">Ram_3,53.5</span></p>
         
         
         <p id="Ram_3,53.6">
            tāṃ tu śokavaśāṃ dīnām avaśāṃ rākṣasādhipaḥ <br />
            sa balād darśayāmāsa gṛhaṃ devagṛhopamam //
             <span class="ref">Ram_3,53.6</span></p>
         
         
         <p id="Ram_3,53.7">
            harmyaprāsādasambādhaṃ strīsahasraniṣevitam <br />
            nānāpakṣigaṇair juṣṭaṃ nānāratnasamanvitam //
             <span class="ref">Ram_3,53.7</span></p>
         
         
         <p id="Ram_3,53.8">
            kāñcanais tāpanīyaiś ca sphāṭikai rājatais tathā <br />
            vajravaiḍūryacitraiś ca stambhair dṛṣṭimanoharaiḥ //
             <span class="ref">Ram_3,53.8</span></p>
         
         
         <p id="Ram_3,53.9">
            divyadundubhinirhrādaṃ taptakāñcanatoraṇam <br />
            sopānaṃ kāñcanaṃ citram āruroha tayā saha //
             <span class="ref">Ram_3,53.9</span></p>
         
         
         <p id="Ram_3,53.10">
            dāntakā rājatāś caiva gavākṣāḥ priyadarśanāḥ <br />
            hemajālāvṛtāś cāsaṃs tatra prāsādapaṅktayaḥ //
             <span class="ref">Ram_3,53.10</span></p>
         
         
         <p id="Ram_3,53.11">
            sudhāmaṇivicitrāṇi bhūmibhāgāni sarvaśaḥ <br />
            daśagrīvaḥ svabhavane prādarśayata maithilīm //
             <span class="ref">Ram_3,53.11</span></p>
         
         
         <p id="Ram_3,53.12">
            dīrghikāḥ puṣkariṇyaś ca nānāpuṣpasamāvṛtāḥ <br />
            rāvaṇo darśayāmāsa sītāṃ śokaparāyaṇām //
             <span class="ref">Ram_3,53.12</span></p>
         
         
         <p id="Ram_3,53.13">
            darśayitvā tu vaidehīṃ kṛtsnaṃ tad bhavanottamam <br />
            uvāca vākyaṃ pāpātmā rāvaṇo janakātmajām //
             <span class="ref">Ram_3,53.13</span></p>
         
         
         <p id="Ram_3,53.14">
            daśarākṣasakoṭyaś ca dvāviṃśatir athāparāḥ <br />
            varjayitvā jarāvṛddhān bālāṃś ca rajanīcarān //
             <span class="ref">Ram_3,53.14</span></p>
         
         
         <p id="Ram_3,53.15">
            teṣāṃ prabhur ahaṃ sīte sarveṣāṃ bhīmakarmaṇām <br />
            sahasram ekam ekasya mama kāryapuraḥsaram //
             <span class="ref">Ram_3,53.15</span></p>
         
         
         <p id="Ram_3,53.16">
            yad idaṃ rājyatantraṃ me tvayi sarvaṃ pratiṣṭhitam <br />
            jīvitaṃ ca viśālākṣi tvaṃ me prāṇair garīyasī //
             <span class="ref">Ram_3,53.16</span></p>
         
         
         <p id="Ram_3,53.17">
            bahūnāṃ strīsahasrāṇāṃ mama yo 'sau parigrahaḥ <br />
            tāsāṃ tvam īśvarī sīte mama bhāryā bhava priye //
             <span class="ref">Ram_3,53.17</span></p>
         
         
         <p id="Ram_3,53.18">
            sādhu kiṃ te 'nyayā buddhyā rocayasva vaco mama <br />
            bhajasva mābhitaptasya prasādaṃ kartum arhasi //
             <span class="ref">Ram_3,53.18</span></p>
         
         
         <p id="Ram_3,53.19">
            parikṣiptā samudreṇa laṅkeyaṃ śatayojanā <br />
            neyaṃ dharṣayituṃ śakyā sendrair api surāsuraiḥ //
             <span class="ref">Ram_3,53.19</span></p>
         
         
         <p id="Ram_3,53.20">
            na deveṣu na yakṣeṣu na gandharveṣu narṣiṣu <br />
            ahaṃ paśyāmi lokeṣu yo me vīryasamo bhavet //
             <span class="ref">Ram_3,53.20</span></p>
         
         
         <p id="Ram_3,53.21">
            rājyabhraṣṭena dīnena tāpasena gatāyuṣā <br />
            kiṃ kariṣyasi rāmeṇa mānuṣeṇālpatejasā //
             <span class="ref">Ram_3,53.21</span></p>
         
         
         <p id="Ram_3,53.22">
            bhajasva sīte mām eva bhartāhaṃ sadṛśas tava <br />
            yauvanaṃ hy adhruvaṃ bhīru ramasveha mayā saha //
             <span class="ref">Ram_3,53.22</span></p>
         
         
         <p id="Ram_3,53.23">
            darśane mā kṛthā buddhiṃ rāghavasya varānane <br />
            kāsya śaktir ihāgantum api sīte manorathaiḥ //
             <span class="ref">Ram_3,53.23</span></p>
         
         
         <p id="Ram_3,53.24">
            na śakyo vāyur ākāśe pāśair baddhaṃ mahājavaḥ <br />
            dīpyamānasya vāpy agner grahītuṃ vimalāṃ śikhām //
             <span class="ref">Ram_3,53.24</span></p>
         
         
         <p id="Ram_3,53.25">
            trayāṇām api lokānāṃ na taṃ paśyāmi śobhane <br />
            vikrameṇa nayed yas tvāṃ madbāhuparipālitām //
             <span class="ref">Ram_3,53.25</span></p>
         
         
         <p id="Ram_3,53.26">
            laṅkāyāṃ sumahad rājyam idaṃ tvam anupālaya <br />
            abhiṣekodakaklinnā tuṣṭā ca ramayasva mām //
             <span class="ref">Ram_3,53.26</span></p>
         
         
         <p id="Ram_3,53.27">
            duṣkṛtaṃ yat purā karma vanavāsena tad gatam <br />
            yaś ca te sukṛto dharmas tasyeha phalam āpnuhi //
             <span class="ref">Ram_3,53.27</span></p>
         
         
         <p id="Ram_3,53.28">
            iha sarvāṇi mālyāni divyagandhāni maithili <br />
            bhūṣaṇāni ca mukhyāni tāni seva mayā saha //
             <span class="ref">Ram_3,53.28</span></p>
         
         
         <p id="Ram_3,53.29">
            puṣpakaṃ nāma suśroṇi bhrātur vaiśravaṇasya me <br />
            vimānaṃ ramaṇīyaṃ ca tad vimānaṃ manojavam //
             <span class="ref">Ram_3,53.29</span></p>
         
         
         <p id="Ram_3,53.30">
            tatra sīte mayā sārdhaṃ viharasva yathāsukham <br />
            vadanaṃ padmasaṃkāśaṃ vimalaṃ cārudarśanam //
             <span class="ref">Ram_3,53.30</span></p>
         
         
         <p id="Ram_3,53.31">
            śokārtaṃ tu varārohe na bhrājati varānane <br />
            alaṃ vrīḍena vaidehi dharmalopakṛtena te //
             <span class="ref">Ram_3,53.31</span></p>
         
         
         <p id="Ram_3,53.32">
            ārṣo 'yaṃ daivanisyando yas tvām abhigamiṣyati <br />
            etau pādau mayā snigdhau śirobhiḥ paripīḍitau //
             <span class="ref">Ram_3,53.32</span></p>
         
         
         <p id="Ram_3,53.33">
            prasādaṃ kuru me kṣipraṃ vaśyo dāso 'ham asmi te <br />
            nemāḥ śūnyā mayā vācaḥ śuṣyamāṇena bhāṣitāḥ //
             <span class="ref">Ram_3,53.33</span></p>
         
         
         <p id="Ram_3,53.34">
            na cāpi rāvaṇaḥ kāṃcin mūrdhnā strīṃ praṇameta ha <br />
            evam uktvā daśagrīvo maithilīṃ janakātmajām //
             <span class="ref">Ram_3,53.34</span></p>
         
         
         <p id="Ram_3,54.1">
            kṛtāntavaśam āpanno mameyam iti manyate <br />
            sā tathoktā tu vaidehī nirbhayā śokakarṣitā <br />
            tṛṇam antarataḥ kṛtvā rāvaṇaṃ pratyabhāṣata //
             <span class="ref">Ram_3,54.1</span></p>
         
         
         <p id="Ram_3,54.2">
            rājā daśaratho nāma dharmasetur ivācalaḥ <br />
            satyasaṃdhaḥ parijñāto yasya putraḥ sa rāghavaḥ //
             <span class="ref">Ram_3,54.2</span></p>
         
         
         <p id="Ram_3,54.3">
            rāmo nāma sa dharmātmā triṣu lokeṣu viśrutaḥ <br />
            dīrghabāhur viśālākṣo daivataṃ sa patir mama //
             <span class="ref">Ram_3,54.3</span></p>
         
         
         <p id="Ram_3,54.4">
            ikṣvākūṇāṃ kule jātaḥ siṃhaskandho mahādyutiḥ <br />
            lakṣmaṇena saha bhrātrā yas te prāṇān hariṣyati //
             <span class="ref">Ram_3,54.4</span></p>
         
         
         <p id="Ram_3,54.5">
            pratyakṣaṃ yady ahaṃ tasya tvayā syāṃ dharṣitā balāt <br />
            śayitā tvaṃ hataḥ saṃkhye janasthāne yathā kharaḥ //
             <span class="ref">Ram_3,54.5</span></p>
         
         
         <p id="Ram_3,54.6">
            ya ete rākṣasāḥ proktā ghorarūpā mahābalāḥ <br />
            rāghave nirviṣāḥ sarve suparṇe pannagā yathā //
             <span class="ref">Ram_3,54.6</span></p>
         
         
         <p id="Ram_3,54.7">
            tasya jyāvipramuktās te śarāḥ kāñcanabhūṣaṇāḥ <br />
            śarīraṃ vidhamiṣyanti gaṅgākūlam ivormayaḥ //
             <span class="ref">Ram_3,54.7</span></p>
         
         
         <p id="Ram_3,54.8">
            asurair vā surair vā tvaṃ yady avadho 'si rāvaṇa <br />
            utpādya sumahad vairaṃ jīvaṃs tasya na mokṣyase //
             <span class="ref">Ram_3,54.8</span></p>
         
         
         <p id="Ram_3,54.9">
            sa te jīvitaśeṣasya rāghavo 'ntakaro balī <br />
            paśor yūpagatasyeva jīvitaṃ tava durlabham //
             <span class="ref">Ram_3,54.9</span></p>
         
         
         <p id="Ram_3,54.10">
            yadi paśyet sa rāmas tvāṃ roṣadīptena cakṣuṣā <br />
            rakṣas tvam adya nirdagdho gaccheḥ sadyaḥ parābhavam //
             <span class="ref">Ram_3,54.10</span></p>
         
         
         <p id="Ram_3,54.11">
            yaś candraṃ nabhaso bhūmau pātayen nāśayeta vā <br />
            sāgaraṃ śoṣayed vāpi sa sītāṃ mocayed iha //
             <span class="ref">Ram_3,54.11</span></p>
         
         
         <p id="Ram_3,54.12">
            gatāyus tvaṃ gataśrīko gatasattvo gatendriyaḥ <br />
            laṅkā vaidhavyasaṃyuktā tvatkṛtena bhaviṣyati //
             <span class="ref">Ram_3,54.12</span></p>
         
         
         <p id="Ram_3,54.13">
            na te pāpam idaṃ karma sukhodarkaṃ bhaviṣyati <br />
            yāhaṃ nītā vinā bhāvaṃ patipārśvāt tvayā vanāt //
             <span class="ref">Ram_3,54.13</span></p>
         
         
         <p id="Ram_3,54.14">
            sa hi daivatasaṃyukto mama bhartā mahādyutiḥ <br />
            nirbhayo vīryam āśritya śūnye vasati daṇḍake //
             <span class="ref">Ram_3,54.14</span></p>
         
         
         <p id="Ram_3,54.15">
            sa te darpaṃ balaṃ vīryam utsekaṃ ca tathāvidham <br />
            apaneṣyati gātrebhyaḥ śaravarṣeṇa saṃyuge //
             <span class="ref">Ram_3,54.15</span></p>
         
         
         <p id="Ram_3,54.16">
            yadā vināśo bhūtānāṃ dṛśyate kālacoditaḥ <br />
            tadā kārye pramādyanti narāḥ kālavaśaṃ gatāḥ //
             <span class="ref">Ram_3,54.16</span></p>
         
         
         <p id="Ram_3,54.17">
            māṃ pradhṛṣya sa te kālaḥ prāpto 'yaṃ rākṣasādhama <br />
            ātmano rākṣasānāṃ ca vadhāyāntaḥpurasya ca //
             <span class="ref">Ram_3,54.17</span></p>
         
         
         <p id="Ram_3,54.18">
            na śakyā yajñamadhyasthā vediḥ srugbhāṇḍamaṇḍitā <br />
            dvijātimantrasaṃpūtā caṇḍālenāvamarditum //
             <span class="ref">Ram_3,54.18</span></p>
         
         
         <p id="Ram_3,54.19">
            idaṃ śarīraṃ niḥsaṃjñaṃ bandha vā ghātayasva vā <br />
            nedaṃ śarīraṃ rakṣyaṃ me jīvitaṃ vāpi rākṣasa <br />
            na hi śakṣyāmy upakrośaṃ pṛthivyāṃ dātum ātmanaḥ //
             <span class="ref">Ram_3,54.19</span></p>
         
         
         <p id="Ram_3,54.20">
            evam uktvā tu vaidehī krodhāt suparuṣaṃ vacaḥ <br />
            rāvaṇaṃ maithilī tatra punar novāca kiṃcana //
             <span class="ref">Ram_3,54.20</span></p>
         
         
         <p id="Ram_3,54.21">
            sītāyā vacanaṃ śrutvā paruṣaṃ romaharṣaṇam <br />
            pratyuvāca tataḥ sītāṃ bhayasaṃdarśanaṃ vacaḥ //
             <span class="ref">Ram_3,54.21</span></p>
         
         
         <p id="Ram_3,54.22">
            śṛṇu maithili madvākyaṃ māsān dvādaśa bhāmini <br />
            kālenānena nābhyeṣi yadi māṃ cāruhāsini <br />
            tatas tvāṃ prātarāśārthaṃ sūdāś chetsyanti leśaśaḥ //
             <span class="ref">Ram_3,54.22</span></p>
         
         
         <p id="Ram_3,54.23">
            ity uktvā paruṣaṃ vākyaṃ rāvaṇaḥ śatrurāvaṇaḥ <br />
            rākṣasīś ca tataḥ kruddha idaṃ vacanam abravīt //
             <span class="ref">Ram_3,54.23</span></p>
         
         
         <p id="Ram_3,54.24">
            śīghram evaṃ hi rākṣasyo vikṛtā ghoradarśanāḥ <br />
            darpam asyā vineṣyadhvaṃ māṃsaśoṇitabhojanāḥ //
             <span class="ref">Ram_3,54.24</span></p>
         
         
         <p id="Ram_3,54.25">
            vacanād eva tās tasya vikṛtā ghoradarśanāḥ <br />
            kṛtaprāñjalayo bhūtvā maithilīṃ paryavārayan //
             <span class="ref">Ram_3,54.25</span></p>
         
         
         <p id="Ram_3,54.26">
            sa tāḥ provāca rājā tu rāvaṇo ghoradarśanaḥ <br />
            pracālya caraṇotkarṣair dārayann iva medinīm //
             <span class="ref">Ram_3,54.26</span></p>
         
         
         <p id="Ram_3,54.27">
            aśokavanikāmadhye maithilī nīyatām iti <br />
            tatreyaṃ rakṣyatāṃ gūḍham yuṣmābhiḥ parivāritā //
             <span class="ref">Ram_3,54.27</span></p>
         
         
         <p id="Ram_3,54.28">
            tatraināṃ tarjanair ghoraiḥ punaḥ sāntvaiś ca maithilīm <br />
            ānayadhvaṃ vaśaṃ sarvā vanyāṃ gajavadhūm iva //
             <span class="ref">Ram_3,54.28</span></p>
         
         
         <p id="Ram_3,54.29">
            iti pratisamādiṣṭā rākṣasyo rāvaṇena tāḥ <br />
            aśokavanikāṃ jagmur maithilīṃ parigṛhya tām //
             <span class="ref">Ram_3,54.29</span></p>
         
         
         <p id="Ram_3,54.30">
            sarvakāmaphalair vṛkṣair nānāpuṣpaphalair vṛtām <br />
            sarvakālamadaiś cāpi dvijaiḥ samupasevitām //
             <span class="ref">Ram_3,54.30</span></p>
         
         
         <p id="Ram_3,54.31">
            sā tu śokaparītāṅgī maithilī janakātmajā <br />
            rākṣasīvaśam āpannā vyāghrīṇāṃ hariṇī yathā //
             <span class="ref">Ram_3,54.31</span></p>
         
         
         <p id="Ram_3,54.32">
            na vindate tatra tu śarma maithilī virūpanetrābhir atīva tarjitā <br />
            patiṃ smarantī dayitaṃ ca devaraṃ vicetanābhūd bhayaśokapīḍitā //
             <span class="ref">Ram_3,54.32</span></p>
         
         
         <p id="Ram_3,55.1">
            rākṣasaṃ mṛgarūpeṇa carantaṃ kāmarūpiṇam <br />
            nihatya rāmo mārīcaṃ tūrṇaṃ pathi nyavartata //
             <span class="ref">Ram_3,55.1</span></p>
         
         
         <p id="Ram_3,55.2">
            tasya saṃtvaramāṇasya draṣṭukāmasya maithilīm <br />
            krūrasvaro 'tha gomāyur vinanādāsya pṛṣṭhataḥ //
             <span class="ref">Ram_3,55.2</span></p>
         
         
         <p id="Ram_3,55.3">
            sa tasya svaram ājñāya dāruṇaṃ romaharṣaṇam <br />
            cintayāmāsa gomāyoḥ svareṇa pariśaṅkitaḥ //
             <span class="ref">Ram_3,55.3</span></p>
         
         
         <p id="Ram_3,55.4">
            aśubhaṃ bata manye 'haṃ gomāyur vāśyate yathā <br />
            svasti syād api vaidehyā rākṣasair bhakṣaṇaṃ vinā //
             <span class="ref">Ram_3,55.4</span></p>
         
         
         <p id="Ram_3,55.5">
            mārīcena tu vijñāya svaram ālakṣya māmakam <br />
            vikruṣṭaṃ mṛgarūpeṇa lakṣmaṇaḥ śṛṇuyād yadi //
             <span class="ref">Ram_3,55.5</span></p>
         
         
         <p id="Ram_3,55.6">
            sa saumitriḥ svaraṃ śrutvā tāṃ ca hitvātha maithilīm <br />
            tayaiva prahitaḥ kṣipraṃ matsakāśam ihaiṣyati //
             <span class="ref">Ram_3,55.6</span></p>
         
         
         <p id="Ram_3,55.7">
            rākṣasaiḥ sahitair nūnaṃ sītāyā īpsito vadhaḥ <br />
            kāñcanaś ca mṛgo bhūtvā vyapanīyāśramāt tu mām //
             <span class="ref">Ram_3,55.7</span></p>
         
         
         <p id="Ram_3,55.8">
            dūraṃ nītvā tu mārīco rākṣaso 'bhūc charāhataḥ <br />
            hā lakṣmaṇa hato 'smīti yad vākyaṃ vyājahāra ha //
             <span class="ref">Ram_3,55.8</span></p>
         
         
         <p id="Ram_3,55.9">
            api svasti bhaved dvābhyāṃ rahitābhyāṃ mayā vane <br />
            janasthānanimittaṃ hi kṛtavairo 'smi rākṣasaiḥ <br />
            nimittāni ca ghorāṇi dṛśyante 'dya bahūni ca //
             <span class="ref">Ram_3,55.9</span></p>
         
         
         <p id="Ram_3,55.10">
            ity evaṃ cintayan rāmaḥ śrutvā gomāyuniḥsvanam <br />
            ātmanaś cāpanayanaṃ mṛgarūpeṇa rakṣasā <br />
            ājagāma janasthānaṃ rāghavaḥ pariśaṅkitaḥ //
             <span class="ref">Ram_3,55.10</span></p>
         
         
         <p id="Ram_3,55.11">
            taṃ dīnamānasaṃ dīnam āsedur mṛgapakṣiṇaḥ <br />
            savyaṃ kṛtvā mahātmānaṃ ghorāṃś ca sasṛjuḥ svarān //
             <span class="ref">Ram_3,55.11</span></p>
         
         
         <p id="Ram_3,55.12">
            tāni dṛṣṭvā nimittāni mahāghorāṇi rāghavaḥ <br />
            tato lakṣmaṇam āyāntaṃ dadarśa vigataprabham //
             <span class="ref">Ram_3,55.12</span></p>
         
         
         <p id="Ram_3,55.13">
            tato 'vidūre rāmeṇa samīyāya sa lakṣmaṇaḥ <br />
            viṣaṇṇaḥ sa viṣaṇṇena duḥkhito duḥkhabhāginā //
             <span class="ref">Ram_3,55.13</span></p>
         
         
         <p id="Ram_3,55.14">
            saṃjagarhe 'tha taṃ bhrātā jyeṣṭho lakṣmaṇam āgatam <br />
            vihāya sītāṃ vijane vane rākṣasasevite //
             <span class="ref">Ram_3,55.14</span></p>
         
         
         <p id="Ram_3,55.15">
            gṛhītvā ca karaṃ savyaṃ lakṣmaṇaṃ raghunandanaḥ <br />
            uvāca madhurodarkam idaṃ paruṣam ārtavat //
             <span class="ref">Ram_3,55.15</span></p>
         
         
         <p id="Ram_3,55.16">
            aho lakṣmaṇa garhyaṃ te kṛtaṃ yat tvaṃ vihāya tām <br />
            sītām ihāgataḥ saumya kaccit svasti bhaved iti //
             <span class="ref">Ram_3,55.16</span></p>
         
         
         <p id="Ram_3,55.17">
            na me 'sti saṃśayo vīra sarvathā janakātmajā <br />
            vinaṣṭā bhakṣitā vāpi rākṣasair vanacāribhiḥ //
             <span class="ref">Ram_3,55.17</span></p>
         
         
         <p id="Ram_3,55.18">
            aśubhāny eva bhūyiṣṭhaṃ yathā prādurbhavanti me <br />
            api lakṣmaṇa sītāyāḥ sāmagryaṃ prāpnuyāvahe //
             <span class="ref">Ram_3,55.18</span></p>
         
         
         <p id="Ram_3,55.19">
            idaṃ hi rakṣo mṛgasaṃnikāśaṃ pralobhya māṃ dūram anuprayātam <br />
            hataṃ kathaṃcin mahatā śrameṇa sa rākṣaso 'bhūn mriyamāṇa eva //
             <span class="ref">Ram_3,55.19</span></p>
         
         
         <p id="Ram_3,55.20">
            manaś ca me dīnam ihāprahṛṣṭaṃ cakṣuś ca savyaṃ kurute vikāram <br />
            asaṃśayaṃ lakṣmaṇa nāsti sītā hṛtā mṛtā vā pathi vartate vā //
             <span class="ref">Ram_3,55.20</span></p>
         
         
         <p id="Ram_3,56.1">
            sa dṛṣṭvā lakṣmaṇaṃ dīnaṃ śūnye daśarathātmajaḥ <br />
            paryapṛcchata dharmātmā vaidehīm āgataṃ vinā //
             <span class="ref">Ram_3,56.1</span></p>
         
         
         <p id="Ram_3,56.2">
            prasthitaṃ daṇḍakāraṇyaṃ yā mām anujagāma ha <br />
            kva sā lakṣmaṇa vaidehī yāṃ hitvā tvam ihāgataḥ //
             <span class="ref">Ram_3,56.2</span></p>
         
         
         <p id="Ram_3,56.3">
            rājyabhraṣṭasya dīnasya daṇḍakān paridhāvataḥ <br />
            kva sā duḥkhasahāyā me vaidehī tanumadhyamā //
             <span class="ref">Ram_3,56.3</span></p>
         
         
         <p id="Ram_3,56.4">
            yāṃ vinā notsahe vīra muhūrtam api jīvitum <br />
            kva sā prāṇasahāyā me sītā surasutopamā //
             <span class="ref">Ram_3,56.4</span></p>
         
         
         <p id="Ram_3,56.5">
            patitvam amarāṇāṃ vā pṛthivyāś cāpi lakṣmaṇa <br />
            vinā tāṃ tapanīyābhāṃ neccheyaṃ janakātmajām //
             <span class="ref">Ram_3,56.5</span></p>
         
         
         <p id="Ram_3,56.6">
            kaccij jīvati vaidehī prāṇaiḥ priyatarā mama <br />
            kaccit pravrājanaṃ saumya na me mithyā bhaviṣyati //
             <span class="ref">Ram_3,56.6</span></p>
         
         
         <p id="Ram_3,56.7">
            sītānimittaṃ saumitre mṛte mayi gate tvayi <br />
            kaccit sakāmā sukhitā kaikeyī sā bhaviṣyati //
             <span class="ref">Ram_3,56.7</span></p>
         
         
         <p id="Ram_3,56.8">
            saputrarājyāṃ siddhārthāṃ mṛtaputrā tapasvinī <br />
            upasthāsyati kausalyā kaccit saumya na kaikayīm //
             <span class="ref">Ram_3,56.8</span></p>
         
         
         <p id="Ram_3,56.9">
            yadi jīvati vaidehī gamiṣyāmy āśramaṃ punaḥ <br />
            suvṛttā yadi vṛttā sā prāṇāṃs tyakṣyāmi lakṣmaṇa //
             <span class="ref">Ram_3,56.9</span></p>
         
         
         <p id="Ram_3,56.10">
            yadi mām āśramagataṃ vaidehī nābhibhāṣate <br />
            punaḥ prahasitā sītā vinaśiṣyāmi lakṣmaṇa //
             <span class="ref">Ram_3,56.10</span></p>
         
         
         <p id="Ram_3,56.11">
            brūhi lakṣmaṇa vaidehī yadi jīvati vā na vā <br />
            tvayi pramatte rakṣobhir bhakṣitā vā tapasvinī //
             <span class="ref">Ram_3,56.11</span></p>
         
         
         <p id="Ram_3,56.12">
            sukumārī ca bālā ca nityaṃ cāduḥkhadarśinī <br />
            madviyogena vaidehī vyaktaṃ śocati durmanāḥ //
             <span class="ref">Ram_3,56.12</span></p>
         
         
         <p id="Ram_3,56.13">
            sarvathā rakṣasā tena jihmena sudurātmanā <br />
            vadatā lakṣmaṇety uccais tavāpi janitaṃ bhayam //
             <span class="ref">Ram_3,56.13</span></p>
         
         
         <p id="Ram_3,56.14">
            śrutaś ca śaṅke vaidehyā sa svaraḥ sadṛśo mama <br />
            trastayā preṣitas tvaṃ ca draṣṭuṃ māṃ śīghram āgataḥ //
             <span class="ref">Ram_3,56.14</span></p>
         
         
         <p id="Ram_3,56.15">
            sarvathā tu kṛtaṃ kaṣṭaṃ sītām utsṛjatā vane <br />
            pratikartuṃ nṛśaṃsānāṃ rakṣasāṃ dattam antaram //
             <span class="ref">Ram_3,56.15</span></p>
         
         
         <p id="Ram_3,56.16">
            duḥkhitāḥ kharaghātena rākṣasāḥ piśitāśanāḥ <br />
            taiḥ sītā nihatā ghorair bhaviṣyati na saṃśayaḥ //
             <span class="ref">Ram_3,56.16</span></p>
         
         
         <p id="Ram_3,56.17">
            aho 'smi vyasane magnaḥ sarvathā ripunāśana <br />
            kiṃ tv idānīṃ kariṣyāmi śaṅke prāptavyam īdṛśam //
             <span class="ref">Ram_3,56.17</span></p>
         
         
         <p id="Ram_3,56.18">
            iti sītāṃ varārohāṃ cintayann eva rāghavaḥ <br />
            ājagāma janasthānaṃ tvarayā sahalakṣmaṇaḥ //
             <span class="ref">Ram_3,56.18</span></p>
         
         
         <p id="Ram_3,56.19">
            vigarhamāṇo 'nujam ārtarūpaṃ kṣudhā śramāc caiva pipāsayā ca <br />
            viniḥśvasañ śuṣkamukho viṣaṇṇaḥ pratiśrayaṃ prāpya samīkṣya śūnyam //
             <span class="ref">Ram_3,56.19</span></p>
         
         
         <p id="Ram_3,56.20">
            svam āśramaṃ saṃpravigāhya vīro vihāradeśān anusṛtya kāṃścit <br />
            etat tad ity eva nivāsabhūmau prahṛṣṭaromā vyathito babhūva //
             <span class="ref">Ram_3,56.20</span></p>
         
         
         <p id="Ram_3,57.1">
            athāśramād upāvṛttam antarā raghunandanaḥ <br />
            paripapraccha saumitriṃ rāmo duḥkhārditaḥ punaḥ //
             <span class="ref">Ram_3,57.1</span></p>
         
         
         <p id="Ram_3,57.2">
            tam uvāca kimarthaṃ tvam āgato 'pāsya maithilīm <br />
            yadā sā tava viśvāsād vane virahitā mayā //
             <span class="ref">Ram_3,57.2</span></p>
         
         
         <p id="Ram_3,57.3">
            dṛṣṭvaivābhyāgataṃ tvāṃ me maithilīṃ tyajya lakṣmaṇa <br />
            śaṅkamānaṃ mahat pāpaṃ yat satyaṃ vyathitaṃ manaḥ //
             <span class="ref">Ram_3,57.3</span></p>
         
         
         <p id="Ram_3,57.4">
            sphurate nayanaṃ savyaṃ bāhuś ca hṛdayaṃ ca me <br />
            dṛṣṭvā lakṣmaṇa dūre tvāṃ sītāvirahitaṃ pathi //
             <span class="ref">Ram_3,57.4</span></p>
         
         
         <p id="Ram_3,57.5">
            evam uktas tu saumitrir lakṣmaṇaḥ śubhalakṣaṇaḥ <br />
            bhūyo duḥkhasamāviṣṭo duḥkhitaṃ rāmam abravīt //
             <span class="ref">Ram_3,57.5</span></p>
         
         
         <p id="Ram_3,57.6">
            na svayaṃ kāmakāreṇa tāṃ tyaktvāham ihāgataḥ <br />
            pracoditas tayaivograis tvatsakāśam ihāgataḥ //
             <span class="ref">Ram_3,57.6</span></p>
         
         
         <p id="Ram_3,57.7">
            āryeṇeva parikruṣṭaṃ hā sīte lakṣmaṇeti ca <br />
            paritrāhīti yad vākyaṃ maithilyās tac chrutiṃ gatam //
             <span class="ref">Ram_3,57.7</span></p>
         
         
         <p id="Ram_3,57.8">
            sā tam ārtasvaraṃ śrutvā tava snehena maithilī <br />
            gaccha gaccheti mām āha rudantī bhayavihvalā //
             <span class="ref">Ram_3,57.8</span></p>
         
         
         <p id="Ram_3,57.9">
            pracodyamānena mayā gaccheti bahuśas tayā <br />
            pratyuktā maithilī vākyam idaṃ tvatpratyayānvitam //
             <span class="ref">Ram_3,57.9</span></p>
         
         
         <p id="Ram_3,57.10">
            na tat paśyāmy ahaṃ rakṣo yad asya bhayam āvahet <br />
            nirvṛtā bhava nāsty etat kenāpy evam udāhṛtam //
             <span class="ref">Ram_3,57.10</span></p>
         
         
         <p id="Ram_3,57.11">
            vigarhitaṃ ca nīcaṃ ca katham āryo 'bhidhāsyati <br />
            trāhīti vacanaṃ sīte yas trāyet tridaśān api //
             <span class="ref">Ram_3,57.11</span></p>
         
         
         <p id="Ram_3,57.12">
            kiṃnimittaṃ tu kenāpi bhrātur ālambya me svaram <br />
            visvaraṃ vyāhṛtaṃ vākyaṃ lakṣmaṇa trāhi mām iti <br />
            na bhavatyā vyathā kāryā kunārījanasevitā //
             <span class="ref">Ram_3,57.12</span></p>
         
         
         <p id="Ram_3,57.13">
            alaṃ vaiklavyam ālambya svasthā bhava nirutsukā <br />
            na cāsti triṣu lokeṣu pumān yo rāghavaṃ raṇe <br />
            jāto vā jāyamāno vā saṃyuge yaḥ parājayet //
             <span class="ref">Ram_3,57.13</span></p>
         
         
         <p id="Ram_3,57.14">
            evam uktā tu vaidehī parimohitacetanā <br />
            uvācāśrūṇi muñcantī dāruṇaṃ mām idaṃ vacaḥ //
             <span class="ref">Ram_3,57.14</span></p>
         
         
         <p id="Ram_3,57.15">
            bhāvo mayi tavātyarthaṃ pāpa eva niveśitaḥ <br />
            vinaṣṭe bhrātari prāpte na ca tvaṃ mām avāpsyasi //
             <span class="ref">Ram_3,57.15</span></p>
         
         
         <p id="Ram_3,57.16">
            saṃketād bharatena tvaṃ rāmaṃ samanugacchasi <br />
            krośantaṃ hi yathātyarthaṃ nainam abhyavapadyase //
             <span class="ref">Ram_3,57.16</span></p>
         
         
         <p id="Ram_3,57.17">
            ripuḥ pracchannacārī tvaṃ madartham anugacchasi <br />
            rāghavasyāntaraprepsus tathainaṃ nābhipadyase //
             <span class="ref">Ram_3,57.17</span></p>
         
         
         <p id="Ram_3,57.18">
            evam ukto hi vaidehyā saṃrabdho raktalocanaḥ <br />
            krodhāt prasphuramāṇauṣṭha āśramād abhinirgataḥ //
             <span class="ref">Ram_3,57.18</span></p>
         
         
         <p id="Ram_3,57.19">
            evaṃ bruvāṇaṃ saumitriṃ rāmaḥ saṃtāpamohitaḥ <br />
            abravīd duṣkṛtaṃ saumya tāṃ vinā yat tvam āgataḥ //
             <span class="ref">Ram_3,57.19</span></p>
         
         
         <p id="Ram_3,57.20">
            jānann api samarthaṃ māṃ rakṣasāṃ vinivāraṇe <br />
            anena krodhavākyena maithilyā niḥsṛto bhavān //
             <span class="ref">Ram_3,57.20</span></p>
         
         
         <p id="Ram_3,57.21">
            na hi te parituṣyāmi tyaktvā yad yāsi maithilīm <br />
            kruddhāyāḥ paruṣaṃ śrutvā striyā yat tvam ihāgataḥ //
             <span class="ref">Ram_3,57.21</span></p>
         
         
         <p id="Ram_3,57.22">
            sarvathā tv apanītaṃ te sītayā yat pracoditaḥ <br />
            krodhasya vaśam āgamya nākaroḥ śāsanaṃ mama //
             <span class="ref">Ram_3,57.22</span></p>
         
         
         <p id="Ram_3,57.23">
            asau hi rākṣasaḥ śete śareṇābhihato mayā <br />
            mṛgarūpeṇa yenāham āśramād apavāhitaḥ //
             <span class="ref">Ram_3,57.23</span></p>
         
         
         <p id="Ram_3,57.24">
            vikṛṣya cāpaṃ paridhāya sāyakaṃ salīlabāṇena ca tāḍito mayā <br />
            mārgīṃ tanuṃ tyajya ca viklavasvaro babhūva keyūradharaḥ sa rākṣasaḥ //
             <span class="ref">Ram_3,57.24</span></p>
         
         
         <p id="Ram_3,57.25">
            śarāhatenaiva tadārtayā girā svaraṃ mamālambya sudūrasaṃśravam <br />
            udāhṛtaṃ tad vacanaṃ sudāruṇaṃ tvam āgato yena vihāya maithilīm //
             <span class="ref">Ram_3,57.25</span></p>
         
         
         <p id="Ram_3,58.1">
            bhṛśam āvrajamānasya tasyādhovāmalocanam <br />
            prāsphurac cāskhalad rāmo vepathuś cāsya jāyate //
             <span class="ref">Ram_3,58.1</span></p>
         
         
         <p id="Ram_3,58.2">
            upālakṣya nimittāni so 'śubhāni muhur muhuḥ <br />
            api kṣemaṃ tu sītāyā iti vai vyājahāra ha //
             <span class="ref">Ram_3,58.2</span></p>
         
         
         <p id="Ram_3,58.3">
            tvaramāṇo jagāmātha sītādarśanalālasaḥ <br />
            śūnyam āvasathaṃ dṛṣṭvā babhūvodvignamānasaḥ //
             <span class="ref">Ram_3,58.3</span></p>
         
         
         <p id="Ram_3,58.4">
            udbhramann iva vegena vikṣipan raghunandanaḥ <br />
            tatra tatroṭajasthānam abhivīkṣya samantataḥ //
             <span class="ref">Ram_3,58.4</span></p>
         
         
         <p id="Ram_3,58.5">
            dadarśa parṇaśālāṃ ca rahitāṃ sītayā tadā <br />
            śriyā virahitāṃ dhvastāṃ hemante padminīm iva //
             <span class="ref">Ram_3,58.5</span></p>
         
         
         <p id="Ram_3,58.6">
            rudantam iva vṛkṣaiś ca mlānapuṣpamṛgadvijam <br />
            śriyā vihīnaṃ vidhvastaṃ saṃtyaktavanadaivatam //
             <span class="ref">Ram_3,58.6</span></p>
         
         
         <p id="Ram_3,58.7">
            viprakīrṇājinakuśaṃ vipraviddhabṛsīkaṭam <br />
            dṛṣṭvā śūnyoṭajasthānaṃ vilalāpa punaḥ punaḥ //
             <span class="ref">Ram_3,58.7</span></p>
         
         
         <p id="Ram_3,58.8">
            hṛtā mṛtā vā naṣṭā vā bhakṣitā vā bhaviṣyati <br />
            nilīnāpy atha vā bhīrur atha vā vanam āśritā //
             <span class="ref">Ram_3,58.8</span></p>
         
         
         <p id="Ram_3,58.9">
            gatā vicetuṃ puṣpāṇi phalāny api ca vā punaḥ <br />
            atha vā padminīṃ yātā jalārthaṃ vā nadīṃ gatā //
             <span class="ref">Ram_3,58.9</span></p>
         
         
         <p id="Ram_3,58.10">
            yatnān mṛgayamāṇas tu nāsasāda vane priyām <br />
            śokaraktekṣaṇaḥ śokād unmatta iva lakṣyate //
             <span class="ref">Ram_3,58.10</span></p>
         
         
         <p id="Ram_3,58.11">
            vṛkṣād vṛkṣaṃ pradhāvan sa girīṃś cāpi nadīn nadīm <br />
            babhūva vilapan rāmaḥ śokapaṅkārṇavaplutaḥ //
             <span class="ref">Ram_3,58.11</span></p>
         
         
         <p id="Ram_3,58.12">
            asti kaccit tvayā dṛṣṭā sā kadambapriyā priyā <br />
            kadamba yadi jānīṣe śaṃsa sītāṃ śubhānanām //
             <span class="ref">Ram_3,58.12</span></p>
         
         
         <p id="Ram_3,58.13">
            snigdhapallavasaṃkāśāṃ pītakauśeyavāsinīm <br />
            śaṃsasva yadi vā dṛṣṭā bilva bilvopamastanī //
             <span class="ref">Ram_3,58.13</span></p>
         
         
         <p id="Ram_3,58.14">
            atha vārjuna śaṃsa tvaṃ priyāṃ tām arjunapriyām <br />
            janakasya sutā bhīrur yadi jīvati vā na vā //
             <span class="ref">Ram_3,58.14</span></p>
         
         
         <p id="Ram_3,58.15">
            kakubhaḥ kakubhoruṃ tāṃ vyaktaṃ jānāti maithilīm <br />
            latāpallavapuṣpāḍhyo bhāti hy eṣa vanaspatiḥ //
             <span class="ref">Ram_3,58.15</span></p>
         
         
         <p id="Ram_3,58.16">
            bhramarair upagītaś ca yathā drumavaro hy ayam <br />
            eṣa vyaktaṃ vijānāti tilakas tilakapriyām //
             <span class="ref">Ram_3,58.16</span></p>
         
         
         <p id="Ram_3,58.17">
            aśoka śokāpanuda śokopahatacetasam <br />
            tvannāmānaṃ kuru kṣipraṃ priyāsaṃdarśanena mām //
             <span class="ref">Ram_3,58.17</span></p>
         
         
         <p id="Ram_3,58.18">
            yadi tāla tvayā dṛṣṭā pakvatālaphalastanī <br />
            kathayasva varārohāṃ kāruṇyaṃ yadi te mayi //
             <span class="ref">Ram_3,58.18</span></p>
         
         
         <p id="Ram_3,58.19">
            yadi dṛṣṭā tvayā sītā jambu jāmbūnadaprabhā <br />
            priyāṃ yadi vijānīṣe niḥśaṅkaṃ kathayasva me //
             <span class="ref">Ram_3,58.19</span></p>
         
         
         <p id="Ram_3,58.20">
            atha vā mṛgaśāvākṣīṃ mṛga jānāsi maithilīm <br />
            mṛgaviprekṣaṇī kāntā mṛgībhiḥ sahitā bhavet //
             <span class="ref">Ram_3,58.20</span></p>
         
         
         <p id="Ram_3,58.21">
            gaja sā gajanāsorur yadi dṛṣṭā tvayā bhavet <br />
            tāṃ manye viditāṃ tubhyam ākhyāhi varavāraṇa //
             <span class="ref">Ram_3,58.21</span></p>
         
         
         <p id="Ram_3,58.22">
            śārdūla yadi sā dṛṣṭā priyā candranibhānanā <br />
            maithilī mama viśrabdhaḥ kathayasva na te bhayam //
             <span class="ref">Ram_3,58.22</span></p>
         
         
         <p id="Ram_3,58.23">
            kiṃ dhāvasi priye nūnaṃ dṛṣṭāsi kamalekṣaṇe <br />
            vṛkṣeṇācchādya cātmānaṃ kiṃ māṃ na pratibhāṣase //
             <span class="ref">Ram_3,58.23</span></p>
         
         
         <p id="Ram_3,58.24">
            tiṣṭha tiṣṭha varārohe na te 'sti karuṇā mayi <br />
            nātyarthaṃ hāsyaśīlāsi kimarthaṃ mām upekṣase //
             <span class="ref">Ram_3,58.24</span></p>
         
         
         <p id="Ram_3,58.25">
            pītakauśeyakenāsi sūcitā varavarṇini <br />
            dhāvanty api mayā dṛṣṭā tiṣṭha yady asti sauhṛdam //
             <span class="ref">Ram_3,58.25</span></p>
         
         
         <p id="Ram_3,58.26">
            naiva sā nūnam atha vā hiṃsitā cāruhāsinī <br />
            kṛcchraṃ prāptaṃ hi māṃ nūnaṃ yathopekṣitum arhati //
             <span class="ref">Ram_3,58.26</span></p>
         
         
         <p id="Ram_3,58.27">
            vyaktaṃ sā bhakṣitā bālā rākṣasaiḥ piśitāśanaiḥ <br />
            vibhajyāṅgāni sarvāṇi mayā virahitā priyā //
             <span class="ref">Ram_3,58.27</span></p>
         
         
         <p id="Ram_3,58.28">
            nūnaṃ tac chubhadantauṣṭhaṃ mukhaṃ niṣprabhatāṃ gatam <br />
            sā hi campakavarṇābhā grīvā graiveyaśobhitā //
             <span class="ref">Ram_3,58.28</span></p>
         
         
         <p id="Ram_3,58.29">
            komalā vilapantyās tu kāntāyā bhakṣitā śubhā <br />
            nūnaṃ vikṣipyamāṇau tau bāhū pallavakomalau //
             <span class="ref">Ram_3,58.29</span></p>
         
         
         <p id="Ram_3,58.30">
            bhakṣitau vepamānāgrau sahastābharaṇāṅgadau <br />
            mayā virahitā bālā rakṣasāṃ bhakṣaṇāya vai //
             <span class="ref">Ram_3,58.30</span></p>
         
         
         <p id="Ram_3,58.31">
            sārtheneva parityaktā bhakṣitā bahubāndhavā <br />
            hā lakṣmaṇa mahābāho paśyasi tvaṃ priyāṃ kvacit //
             <span class="ref">Ram_3,58.31</span></p>
         
         
         <p id="Ram_3,58.32">
            hā priye kva gatā bhadre hā sīteti punaḥ punaḥ <br />
            ity evaṃ vilapan rāmaḥ paridhāvan vanād vanam //
             <span class="ref">Ram_3,58.32</span></p>
         
         
         <p id="Ram_3,58.33">
            kvacid udbhramate vegāt kvacid vibhramate balāt <br />
            kvacin matta ivābhāti kāntānveṣaṇatatparaḥ //
             <span class="ref">Ram_3,58.33</span></p>
         
         
         <p id="Ram_3,58.34">
            sa vanāni nadīḥ śailān giriprasravaṇāni ca <br />
            kānanāni ca vegena bhramaty aparisaṃsthitaḥ //
             <span class="ref">Ram_3,58.34</span></p>
         
         
         <p id="Ram_3,58.35">
            tathā sa gatvā vipulaṃ mahad vanaṃ parītya sarvaṃ tv atha maithilīṃ prati <br />
            aniṣṭhitāśaḥ sa cakāra mārgaṇe punaḥ priyāyāḥ paramaṃ pariśramam //
             <span class="ref">Ram_3,58.35</span></p>
         
         
         <p id="Ram_3,59.1">
            dṛṣṭvāśramapadaṃ śūnyaṃ rāmo daśarathātmajaḥ <br />
            rahitāṃ parṇaśālāṃ ca vidhvastāny āsanāni ca //
             <span class="ref">Ram_3,59.1</span></p>
         
         
         <p id="Ram_3,59.2">
            adṛṣṭvā tatra vaidehīṃ saṃnirīkṣya ca sarvaśaḥ <br />
            uvāca rāmaḥ prākruśya pragṛhya rucirau bhujau //
             <span class="ref">Ram_3,59.2</span></p>
         
         
         <p id="Ram_3,59.3">
            kva nu lakṣmaṇa vaidehī kaṃ vā deśam ito gatā <br />
            kenāhṛtā vā saumitre bhakṣitā kena vā priyā //
             <span class="ref">Ram_3,59.3</span></p>
         
         
         <p id="Ram_3,59.4">
            vṛkṣeṇācchādya yadi māṃ sīte hasitum icchasi <br />
            alaṃ te hasitenādya māṃ bhajasva suduḥkhitam //
             <span class="ref">Ram_3,59.4</span></p>
         
         
         <p id="Ram_3,59.5">
            yaiḥ saha krīḍase sīte viśvastair mṛgapotakaiḥ <br />
            ete hīnās tvayā saumye dhyāyanty asrāvilekṣaṇāḥ //
             <span class="ref">Ram_3,59.5</span></p>
         
         
         <p id="Ram_3,59.6">
            mṛtaṃ śokena mahatā sītāharaṇajena mām <br />
            paraloke mahārājo nūnaṃ drakṣyati me pitā //
             <span class="ref">Ram_3,59.6</span></p>
         
         
         <p id="Ram_3,59.7">
            kathaṃ pratijñāṃ saṃśrutya mayā tvam abhiyojitaḥ <br />
            apūrayitvā taṃ kālaṃ matsakāśam ihāgataḥ //
             <span class="ref">Ram_3,59.7</span></p>
         
         
         <p id="Ram_3,59.8">
            kāmavṛttam anāryaṃ māṃ mṛṣāvādinam eva ca <br />
            dhik tvām iti pare loke vyaktaṃ vakṣyati me pitā //
             <span class="ref">Ram_3,59.8</span></p>
         
         
         <p id="Ram_3,59.9">
            vivaśaṃ śokasaṃtaptaṃ dīnaṃ bhagnamanoratham <br />
            mām ihotsṛjya karuṇaṃ kīrtir naram ivānṛjum //
             <span class="ref">Ram_3,59.9</span></p>
         
         
         <p id="Ram_3,59.10">
            kva gacchasi varārohe mām utsṛjya sumadhyame <br />
            tvayā virahitaś cāhaṃ mokṣye jīvitam ātmanaḥ //
             <span class="ref">Ram_3,59.10</span></p>
         
         
         <p id="Ram_3,59.11">
            itīva vilapan rāmaḥ sītādarśanalālasaḥ <br />
            na dadarśa suduḥkhārto rāghavo janakātmajām //
             <span class="ref">Ram_3,59.11</span></p>
         
         
         <p id="Ram_3,59.12">
            anāsādayamānaṃ taṃ sītāṃ daśarathātmajam <br />
            paṅkam āsādya vipulaṃ sīdantam iva kuñjaram <br />
            lakṣmaṇo rāmam atyartham uvāca hitakāmyayā //
             <span class="ref">Ram_3,59.12</span></p>
         
         
         <p id="Ram_3,59.13">
            mā viṣādaṃ mahābāho kuru yatnaṃ mayā saha <br />
            idaṃ ca hi vanaṃ śūra bahukandaraśobhitam //
             <span class="ref">Ram_3,59.13</span></p>
         
         
         <p id="Ram_3,59.14">
            priyakānanasaṃcārā vanonmattā ca maithilī <br />
            sā vanaṃ vā praviṣṭā syān nalinīṃ vā supuṣpitām //
             <span class="ref">Ram_3,59.14</span></p>
         
         
         <p id="Ram_3,59.15">
            saritaṃ vāpi samprāptā mīnavañjulasevitām <br />
            vitrāsayitukāmā vā līnā syāt kānane kvacit <br />
            jijñāsamānā vaidehī tvāṃ māṃ ca puruṣarṣabha //
             <span class="ref">Ram_3,59.15</span></p>
         
         
         <p id="Ram_3,59.16">
            tasyā hy anveṣaṇe śrīman kṣipram eva yatāvahe <br />
            vanaṃ sarvaṃ vicinuvo yatra sā janakātmajā <br />
            manyase yadi kākutstha mā sma śoke manaḥ kṛthāḥ //
             <span class="ref">Ram_3,59.16</span></p>
         
         
         <p id="Ram_3,59.17">
            evam uktas tu sauhārdāl lakṣmaṇena samāhitaḥ <br />
            saha saumitriṇā rāmo vicetum upacakrame <br />
            tau vanāni girīṃś caiva saritaś ca sarāṃsi ca //
             <span class="ref">Ram_3,59.17</span></p>
         
         
         <p id="Ram_3,59.18">
            nikhilena vicinvantau sītāṃ daśarathātmajau <br />
            tasya śailasya sānūni guhāś ca śikharāṇi ca //
             <span class="ref">Ram_3,59.18</span></p>
         
         
         <p id="Ram_3,59.19">
            nikhilena vicinvantau naiva tām abhijagmatuḥ <br />
            vicitya sarvataḥ śailaṃ rāmo lakṣmaṇam abravīt //
             <span class="ref">Ram_3,59.19</span></p>
         
         
         <p id="Ram_3,59.20">
            neha paśyāmi saumitre vaidehīṃ parvate śubhe <br />
            tato duḥkhābhisaṃtapto lakṣmaṇo vākyam abravīt //
             <span class="ref">Ram_3,59.20</span></p>
         
         
         <p id="Ram_3,59.21">
            vicaran daṇḍakāraṇyaṃ bhrātaraṃ dīptatejasam <br />
            prāpsyasi tvaṃ mahāprājña maithilīṃ janakātmajām //
             <span class="ref">Ram_3,59.21</span></p>
         
         
         <p id="Ram_3,59.22">
            yathā viṣṇur mahābāhur baliṃ baddhvā mahīm imām <br />
            evam uktas tu vīreṇa lakṣmaṇena sa rāghavaḥ //
             <span class="ref">Ram_3,59.22</span></p>
         
         
         <p id="Ram_3,59.23">
            uvāca dīnayā vācā duḥkhābhihatacetanaḥ <br />
            vanaṃ sarvaṃ suvicitaṃ padminyaḥ phullapaṅkajāḥ //
             <span class="ref">Ram_3,59.23</span></p>
         
         
         <p id="Ram_3,59.24">
            giriś cāyaṃ mahāprājña bahukandaranirjharaḥ <br />
            na hi paśyāmi vaidehīṃ prāṇebhyo 'pi garīyasīm //
             <span class="ref">Ram_3,59.24</span></p>
         
         
         <p id="Ram_3,59.25">
            evaṃ sa vilapan rāmaḥ sītāharaṇakarśitaḥ <br />
            dīnaḥ śokasamāviṣṭo muhūrtaṃ vihvalo 'bhavat //
             <span class="ref">Ram_3,59.25</span></p>
         
         
         <p id="Ram_3,59.26">
            sa vihvalitasarvāṅgo gatabuddhir vicetanaḥ <br />
            viṣasādāturo dīno niḥśvasyāśītam āyatam //
             <span class="ref">Ram_3,59.26</span></p>
         
         
         <p id="Ram_3,59.27">
            bahuśaḥ sa tu niḥśvasya rāmo rājīvalocanaḥ <br />
            hā priyeti vicukrośa bahuśo bāṣpagadgadaḥ //
             <span class="ref">Ram_3,59.27</span></p>
         
         
         <p id="Ram_3,59.28">
            taṃ sāntvayāmāsa tato lakṣmaṇaḥ priyabāndhavaḥ <br />
            bahuprakāraṃ dharmajñaḥ praśritaḥ praśritāñjaliḥ //
             <span class="ref">Ram_3,59.28</span></p>
         
         
         <p id="Ram_3,59.29">
            anādṛtya tu tad vākyaṃ lakṣmaṇauṣṭhapuṭacyutam <br />
            apaśyaṃs tāṃ priyāṃ sītāṃ prākrośat sa punaḥ punaḥ //
             <span class="ref">Ram_3,59.29</span></p>
         
         
         <p id="Ram_3,60.1">
            sa dīno dīnayā vācā lakṣmaṇaṃ vākyam abravīt <br />
            śīghraṃ lakṣmaṇa jānīhi gatvā godāvarīṃ nadīm <br />
            api godāvarīṃ sītā padmāny ānayituṃ gatā //
             <span class="ref">Ram_3,60.1</span></p>
         
         
         <p id="Ram_3,60.2">
            evam uktas tu rāmeṇa lakṣmaṇaḥ punar eva hi <br />
            nadīṃ godāvarīṃ ramyāṃ jagāma laghuvikramaḥ //
             <span class="ref">Ram_3,60.2</span></p>
         
         
         <p id="Ram_3,60.3">
            tāṃ lakṣmaṇas tīrthavatīṃ vicitvā rāmam abravīt <br />
            naināṃ paśyāmi tīrtheṣu krośato na śṛṇoti me //
             <span class="ref">Ram_3,60.3</span></p>
         
         
         <p id="Ram_3,60.4">
            kaṃ nu sā deśam āpannā vaidehī kleśanāśinī <br />
            na hi taṃ vedmi vai rāma yatra sā tanumadhyamā //
             <span class="ref">Ram_3,60.4</span></p>
         
         
         <p id="Ram_3,60.5">
            lakṣmaṇasya vacaḥ śrutvā dīnaḥ saṃtāpamohitaḥ <br />
            rāmaḥ samabhicakrāma svayaṃ godāvarīṃ nadīm //
             <span class="ref">Ram_3,60.5</span></p>
         
         
         <p id="Ram_3,60.6">
            sa tām upasthito rāmaḥ kva sītety evam abravīt //
             <span class="ref">Ram_3,60.6</span></p>
         
         
         <p id="Ram_3,60.7">
            bhūtāni rākṣasendreṇa vadhārheṇa hṛtām api <br />
            na tāṃ śaśaṃsū rāmāya tathā godāvarī nadī //
             <span class="ref">Ram_3,60.7</span></p>
         
         
         <p id="Ram_3,60.8">
            tataḥ pracoditā bhūtaiḥ śaṃsāsmai tāṃ priyām iti <br />
            na ca sābhyavadat sītāṃ pṛṣṭā rāmeṇa śocitā //
             <span class="ref">Ram_3,60.8</span></p>
         
         
         <p id="Ram_3,60.9">
            rāvaṇasya ca tad rūpaṃ karmāṇi ca durātmanaḥ <br />
            dhyātvā bhayāt tu vaidehīṃ sā nadī na śaśaṃsa tām //
             <span class="ref">Ram_3,60.9</span></p>
         
         
         <p id="Ram_3,60.10">
            nirāśas tu tayā nadyā sītāyā darśane kṛtaḥ <br />
            uvāca rāmaḥ saumitriṃ sītādarśanakarśitaḥ //
             <span class="ref">Ram_3,60.10</span></p>
         
         
         <p id="Ram_3,60.11">
            kiṃ nu lakṣmaṇa vakṣyāmi sametya janakaṃ vacaḥ <br />
            mātaraṃ caiva vaidehyā vinā tām aham apriyam //
             <span class="ref">Ram_3,60.11</span></p>
         
         
         <p id="Ram_3,60.12">
            yā me rājyavihīnasya vane vanyena jīvataḥ <br />
            sarvaṃ vyapanayacchokam vaidehī kva nu sā gatā //
             <span class="ref">Ram_3,60.12</span></p>
         
         
         <p id="Ram_3,60.13">
            jñātipakṣavihīnasya rājaputrīm apaśyataḥ <br />
            manye dīrghā bhaviṣyanti rātrayo mama jāgrataḥ //
             <span class="ref">Ram_3,60.13</span></p>
         
         
         <p id="Ram_3,60.14">
            godāvarīṃ janasthānam imaṃ prasravaṇaṃ girim <br />
            sarvāṇy anucariṣyāmi yadi sītā hi dṛśyate //
             <span class="ref">Ram_3,60.14</span></p>
         
         
         <p id="Ram_3,60.15">
            evaṃ sambhāṣamāṇau tāv anyonyaṃ bhrātarāv ubhau <br />
            vasuṃdharāyāṃ patitaṃ puṣpamārgam apaśyatām //
             <span class="ref">Ram_3,60.15</span></p>
         
         
         <p id="Ram_3,60.16">
            tāṃ puṣpavṛṣṭiṃ patitāṃ dṛṣṭvā rāmo mahītale <br />
            uvāca lakṣmaṇaṃ vīro duḥkhito duḥkhitaṃ vacaḥ //
             <span class="ref">Ram_3,60.16</span></p>
         
         
         <p id="Ram_3,60.17">
            abhijānāmi puṣpāṇi tānīmānīha lakṣmaṇa <br />
            apinaddhāni vaidehyā mayā dattāni kānane //
             <span class="ref">Ram_3,60.17</span></p>
         
         
         <p id="Ram_3,60.18">
            evam uktvā mahābāhur lakṣmaṇaṃ puruṣarṣabham <br />
            kruddho 'bravīd giriṃ tatra siṃhaḥ kṣudramṛgaṃ yathā //
             <span class="ref">Ram_3,60.18</span></p>
         
         
         <p id="Ram_3,60.19">
            tāṃ hemavarṇāṃ hemābhāṃ sītāṃ darśaya parvata <br />
            yāvat sānūni sarvāṇi na te vidhvaṃsayāmy aham //
             <span class="ref">Ram_3,60.19</span></p>
         
         
         <p id="Ram_3,60.20">
            mama bāṇāgninirdagdho bhasmībhūto bhaviṣyasi <br />
            asevyaḥ satataṃ caiva nistṛṇadrumapallavaḥ //
             <span class="ref">Ram_3,60.20</span></p>
         
         
         <p id="Ram_3,60.21">
            imāṃ vā saritaṃ cādya śoṣayiṣyāmi lakṣmaṇa <br />
            yadi nākhyāti me sītām adya candranibhānanām //
             <span class="ref">Ram_3,60.21</span></p>
         
         
         <p id="Ram_3,60.22">
            evaṃ sa ruṣito rāmo didhakṣann iva cakṣuṣā <br />
            dadarśa bhūmau niṣkrāntaṃ rākṣasasya padaṃ mahat //
             <span class="ref">Ram_3,60.22</span></p>
         
         
         <p id="Ram_3,60.23">
            sa samīkṣya parikrāntaṃ sītāyā rākṣasasya ca <br />
            saṃbhrāntahṛdayo rāmaḥ śaśaṃsa bhrātaraṃ priyam //
             <span class="ref">Ram_3,60.23</span></p>
         
         
         <p id="Ram_3,60.24">
            paśya lakṣmaṇa vaidehyāḥ śīrṇāḥ kanakabindavaḥ <br />
            bhūṣaṇānāṃ hi saumitre mālyāni vividhāni ca //
             <span class="ref">Ram_3,60.24</span></p>
         
         
         <p id="Ram_3,60.25">
            taptabindunikāśaiś ca citraiḥ kṣatajabindubhiḥ <br />
            āvṛtaṃ paśya saumitre sarvato dharaṇītalam //
             <span class="ref">Ram_3,60.25</span></p>
         
         
         <p id="Ram_3,60.26">
            manye lakṣmaṇa vaidehī rākṣasaiḥ kāmarūpibhiḥ <br />
            bhittvā bhittvā vibhaktā vā bhakṣitā vā bhaviṣyati //
             <span class="ref">Ram_3,60.26</span></p>
         
         
         <p id="Ram_3,60.27">
            tasya nimittaṃ vaidehyā dvayor vivadamānayoḥ <br />
            babhūva yuddhaṃ saumitre ghoraṃ rākṣasayor iha //
             <span class="ref">Ram_3,60.27</span></p>
         
         
         <p id="Ram_3,60.28">
            muktāmaṇicitaṃ cedaṃ tapanīyavibhūṣitam <br />
            dharaṇyāṃ patitaṃ saumya kasya bhagnaṃ mahad dhanuḥ //
             <span class="ref">Ram_3,60.28</span></p>
         
         
         <p id="Ram_3,60.29">
            taruṇādityasaṃkāśaṃ vaiḍūryagulikācitam <br />
            viśīrṇaṃ patitaṃ bhūmau kavacaṃ kasya kāñcanam //
             <span class="ref">Ram_3,60.29</span></p>
         
         
         <p id="Ram_3,60.30">
            chattraṃ śataśalākaṃ ca divyamālyopaśobhitam <br />
            bhagnadaṇḍam idaṃ kasya bhūmau saumya nipātitam //
             <span class="ref">Ram_3,60.30</span></p>
         
         
         <p id="Ram_3,60.31">
            kāñcanoraśchadāś ceme piśācavadanāḥ kharāḥ <br />
            bhīmarūpā mahākāyāḥ kasya vā nihatā raṇe //
             <span class="ref">Ram_3,60.31</span></p>
         
         
         <p id="Ram_3,60.32">
            dīptapāvakasaṃkāśo dyutimān samaradhvajaḥ <br />
            apaviddhaś ca bhagnaś ca kasya sāṃgrāmiko rathaḥ //
             <span class="ref">Ram_3,60.32</span></p>
         
         
         <p id="Ram_3,60.33">
            rathākṣamātrā viśikhās tapanīyavibhūṣaṇāḥ <br />
            kasyeme 'bhihatā bāṇāḥ prakīrṇā ghorakarmaṇaḥ //
             <span class="ref">Ram_3,60.33</span></p>
         
         
         <p id="Ram_3,60.34">
            vairaṃ śataguṇaṃ paśya mamedaṃ jīvitāntakam <br />
            sughorahṛdayaiḥ saumya rākṣasaiḥ kāmarūpibhiḥ //
             <span class="ref">Ram_3,60.34</span></p>
         
         
         <p id="Ram_3,60.35">
            hṛtā mṛtā vā sītā hi bhakṣitā vā tapasvinī <br />
            na dharmas trāyate sītāṃ hriyamāṇāṃ mahāvane //
             <span class="ref">Ram_3,60.35</span></p>
         
         
         <p id="Ram_3,60.36">
            bhakṣitāyāṃ hi vaidehyāṃ hṛtāyām api lakṣmaṇa <br />
            ke hi loke priyaṃ kartuṃ śaktāḥ saumya mameśvarāḥ //
             <span class="ref">Ram_3,60.36</span></p>
         
         
         <p id="Ram_3,60.37">
            kartāram api lokānāṃ śūraṃ karuṇavedinam <br />
            ajñānād avamanyeran sarvabhūtāni lakṣmaṇa //
             <span class="ref">Ram_3,60.37</span></p>
         
         
         <p id="Ram_3,60.38">
            mṛduṃ lokahite yuktaṃ dāntaṃ karuṇavedinam <br />
            nirvīrya iti manyante nūnaṃ māṃ tridaśeśvarāḥ //
             <span class="ref">Ram_3,60.38</span></p>
         
         
         <p id="Ram_3,60.39">
            māṃ prāpya hi guṇo doṣaḥ saṃvṛttaḥ paśya lakṣmaṇa <br />
            adyaiva sarvabhūtānāṃ rakṣasām abhavāya ca <br />
            saṃhṛtyaiva śaśijyotsnāṃ mahān sūrya ivoditaḥ //
             <span class="ref">Ram_3,60.39</span></p>
         
         
         <p id="Ram_3,60.40">
            naiva yakṣā na gandharvā na piśācā na rākṣasāḥ <br />
            kiṃnarā vā manuṣyā vā sukhaṃ prāpsyanti lakṣmaṇa //
             <span class="ref">Ram_3,60.40</span></p>
         
         
         <p id="Ram_3,60.41">
            mamāstrabāṇasampūrṇam ākāśaṃ paśya lakṣmaṇa <br />
            niḥsampātaṃ kariṣyāmi hy adya trailokyacāriṇām //
             <span class="ref">Ram_3,60.41</span></p>
         
         
         <p id="Ram_3,60.42">
            saṃniruddhagrahagaṇam āvāritaniśākaram <br />
            vipranaṣṭānalamarudbhāskaradyutisaṃvṛtam //
             <span class="ref">Ram_3,60.42</span></p>
         
         
         <p id="Ram_3,60.43">
            vinirmathitaśailāgraṃ śuṣyamāṇajalāśayam <br />
            dhvastadrumalatāgulmaṃ vipraṇāśitasāgaram //
             <span class="ref">Ram_3,60.43</span></p>
         
         
         <p id="Ram_3,60.44">
            na tāṃ kuśalinīṃ sītāṃ pradāsyanti mameśvarāḥ <br />
            asmin muhūrte saumitre mama drakṣyanti vikramam //
             <span class="ref">Ram_3,60.44</span></p>
         
         
         <p id="Ram_3,60.45">
            nākāśam utpatiṣyanti sarvabhūtāni lakṣmaṇa <br />
            mama cāpaguṇān muktair bāṇajālair nirantaram //
             <span class="ref">Ram_3,60.45</span></p>
         
         
         <p id="Ram_3,60.46">
            arditaṃ mama nārācair dhvastabhrāntamṛgadvijam <br />
            samākulam amaryādaṃ jagat paśyādya lakṣmaṇa //
             <span class="ref">Ram_3,60.46</span></p>
         
         
         <p id="Ram_3,60.47">
            ākarṇapūrṇair iṣubhir jīvalokaṃ durāvaraiḥ <br />
            kariṣye maithilīhetor apiśācam arākṣasam //
             <span class="ref">Ram_3,60.47</span></p>
         
         
         <p id="Ram_3,60.48">
            mama roṣaprayuktānāṃ sāyakānāṃ balaṃ surāḥ <br />
            drakṣyanty adya vimuktānām amarṣād dūragāminām //
             <span class="ref">Ram_3,60.48</span></p>
         
         
         <p id="Ram_3,60.49">
            naiva devā na daiteyā na piśācā na rākṣasāḥ <br />
            bhaviṣyanti mama krodhāt trailokye vipraṇāśite //
             <span class="ref">Ram_3,60.49</span></p>
         
         
         <p id="Ram_3,60.50">
            devadānavayakṣāṇāṃ lokā ye rakṣasām api <br />
            bahudhā nipatiṣyanti bāṇaughaiḥ śakulīkṛtāḥ <br />
            nirmaryādān imāṃl lokān kariṣyāmy adya sāyakaiḥ //
             <span class="ref">Ram_3,60.50</span></p>
         
         
         <p id="Ram_3,60.51">
            yathā jarā yathā mṛtyur yathā kālo yathā vidhiḥ <br />
            nityaṃ na pratihanyante sarvabhūteṣu lakṣmaṇa <br />
            tathāhaṃ krodhasaṃyukto na nivāryo 'smy asaṃśayam //
             <span class="ref">Ram_3,60.51</span></p>
         
         
         <p id="Ram_3,60.52">
            pureva me cārudatīm aninditāṃ diśanti sītāṃ yadi nādya maithilīm <br />
            sadevagandharvamanuṣyapannagaṃ jagat saśailaṃ parivartayāmy aham //
             <span class="ref">Ram_3,60.52</span></p>
         
         
         <p id="Ram_3,61.1">
            tapyamānaṃ tathā rāmaṃ sītāharaṇakarśitam <br />
            lokānām abhave yuktaṃ saṃvartakam ivānalam //
             <span class="ref">Ram_3,61.1</span></p>
         
         
         <p id="Ram_3,61.2">
            vīkṣamāṇaṃ dhanuḥ sajyaṃ niḥśvasantaṃ muhur muhuḥ <br />
            hantukāmaṃ paśuṃ rudraṃ kruddhaṃ dakṣakratau yathā //
             <span class="ref">Ram_3,61.2</span></p>
         
         
         <p id="Ram_3,61.3">
            adṛṣṭapūrvaṃ saṃkruddhaṃ dṛṣṭvā rāmaṃ sa lakṣmaṇaḥ <br />
            abravīt prāñjalir vākyaṃ mukhena pariśuṣyatā //
             <span class="ref">Ram_3,61.3</span></p>
         
         
         <p id="Ram_3,61.4">
            purā bhūtvā mṛdur dāntaḥ sarvabhūtahite rataḥ <br />
            na krodhavaśam āpannaḥ prakṛtiṃ hātum arhasi //
             <span class="ref">Ram_3,61.4</span></p>
         
         
         <p id="Ram_3,61.5">
            candre lakṣmīḥ prabhā sūrye gatir vāyau bhuvi kṣamā <br />
            etac ca niyataṃ sarvaṃ tvayi cānuttamaṃ yaśaḥ //
             <span class="ref">Ram_3,61.5</span></p>
         
         
         <p id="Ram_3,61.6">
            na tu jānāmi kasyāyaṃ bhagnaḥ sāṃgrāmiko rathaḥ <br />
            kena vā kasya vā hetoḥ sāyudhaḥ saparicchadaḥ //
             <span class="ref">Ram_3,61.6</span></p>
         
         
         <p id="Ram_3,61.7">
            khuranemikṣataś cāyaṃ sikto rudhirabindubhiḥ <br />
            deśo nivṛttasaṃgrāmaḥ sughoraḥ pārthivātmaja //
             <span class="ref">Ram_3,61.7</span></p>
         
         
         <p id="Ram_3,61.8">
            ekasya tu vimardo 'yaṃ na dvayor vadatāṃ vara <br />
            na hi vṛttaṃ hi paśyāmi balasya mahataḥ padam //
             <span class="ref">Ram_3,61.8</span></p>
         
         
         <p id="Ram_3,61.9">
            naikasya tu kṛte lokān vināśayitum arhasi <br />
            yuktadaṇḍā hi mṛdavaḥ praśāntā vasudhādhipāḥ //
             <span class="ref">Ram_3,61.9</span></p>
         
         
         <p id="Ram_3,61.10">
            sadā tvaṃ sarvabhūtānāṃ śaraṇyaḥ paramā gatiḥ <br />
            ko nu dārapraṇāśaṃ te sādhu manyeta rāghava //
             <span class="ref">Ram_3,61.10</span></p>
         
         
         <p id="Ram_3,61.11">
            saritaḥ sāgarāḥ śailā devagandharvadānavāḥ <br />
            nālaṃ te vipriyaṃ kartuṃ dīkṣitasyeva sādhavaḥ //
             <span class="ref">Ram_3,61.11</span></p>
         
         
         <p id="Ram_3,61.12">
            yena rājan hṛtā sītā tam anveṣitum arhasi <br />
            maddvitīyo dhanuṣpāṇiḥ sahāyaiḥ paramarṣibhiḥ //
             <span class="ref">Ram_3,61.12</span></p>
         
         
         <p id="Ram_3,61.13">
            samudraṃ ca viceṣyāmaḥ parvatāṃś ca vanāni ca <br />
            guhāś ca vividhā ghorā nalinīḥ pārvatīś ca ha //
             <span class="ref">Ram_3,61.13</span></p>
         
         
         <p id="Ram_3,61.14">
            devagandharvalokāṃś ca viceṣyāmaḥ samāhitāḥ <br />
            yāvan nādhigamiṣyāmas tava bhāryāpahāriṇam //
             <span class="ref">Ram_3,61.14</span></p>
         
         
         <p id="Ram_3,61.15">
            na cet sāmnā pradāsyanti patnīṃ te tridaśeśvarāḥ <br />
            kosalendra tataḥ paścāt prāptakālaṃ kariṣyasi //
             <span class="ref">Ram_3,61.15</span></p>
         
         
         <p id="Ram_3,61.16">
            śīlena sāmnā vinayena sītāṃ nayena na prāpsyasi cen narendra <br />
            tataḥ samutsādaya hemapuṅkhair mahendravajrapratimaiḥ śaraughaiḥ //
             <span class="ref">Ram_3,61.16</span></p>
         
         
         <p id="Ram_3,62.1">
            taṃ tathā śokasaṃtaptaṃ vilapantam anāthavat <br />
            mohena mahatāviṣṭaṃ paridyūnam acetanam //
             <span class="ref">Ram_3,62.1</span></p>
         
         
         <p id="Ram_3,62.2">
            tataḥ saumitrir āśvāsya muhūrtād iva lakṣmaṇaḥ <br />
            rāmaṃ saṃbodhayāmāsa caraṇau cābhipīḍayan //
             <span class="ref">Ram_3,62.2</span></p>
         
         
         <p id="Ram_3,62.3">
            mahatā tapasā rāma mahatā cāpi karmaṇā <br />
            rājñā daśarathenāsīl labdho 'mṛtam ivāmaraiḥ //
             <span class="ref">Ram_3,62.3</span></p>
         
         
         <p id="Ram_3,62.4">
            tava caiva guṇair baddhas tvadviyogān mahīpatiḥ <br />
            rājā devatvam āpanno bharatasya yathā śrutam //
             <span class="ref">Ram_3,62.4</span></p>
         
         
         <p id="Ram_3,62.5">
            yadi duḥkham idaṃ prāptaṃ kākutstha na sahiṣyase <br />
            prākṛtaś cālpasattvaś ca itaraḥ kaḥ sahiṣyati //
             <span class="ref">Ram_3,62.5</span></p>
         
         
         <p id="Ram_3,62.6">
            duḥkhito hi bhavāṃl lokāṃs tejasā yadi dhakṣyate <br />
            ārtāḥ prajā naravyāghra kva nu yāsyanti nirvṛtim //
             <span class="ref">Ram_3,62.6</span></p>
         
         
         <p id="Ram_3,62.7">
            lokasvabhāva evaiṣa yayātir nahuṣātmajaḥ <br />
            gataḥ śakreṇa sālokyam anayas taṃ samaspṛśat //
             <span class="ref">Ram_3,62.7</span></p>
         
         
         <p id="Ram_3,62.8">
            maharṣayo vasiṣṭhas tu yaḥ pitur naḥ purohitaḥ <br />
            ahnā putraśataṃ jajñe tathaivāsya punar hatam //
             <span class="ref">Ram_3,62.8</span></p>
         
         
         <p id="Ram_3,62.9">
            yā ceyaṃ jagato mātā devī lokanamaskṛtā <br />
            asyāś ca calanaṃ bhūmer dṛśyate satyasaṃśrava //
             <span class="ref">Ram_3,62.9</span></p>
         
         
         <p id="Ram_3,62.10">
            yau cemau jagatāṃ netre yatra sarvaṃ pratiṣṭhitam <br />
            ādityacandrau grahaṇam abhyupetau mahābalau //
             <span class="ref">Ram_3,62.10</span></p>
         
         
         <p id="Ram_3,62.11">
            sumahānty api bhūtāni devāś ca puruṣarṣabha <br />
            na daivasya pramuñcanti sarvabhūtāni dehinaḥ //
             <span class="ref">Ram_3,62.11</span></p>
         
         
         <p id="Ram_3,62.12">
            śakrādiṣv api deveṣu vartamānau nayānayau <br />
            śrūyete naraśārdūla na tvaṃ vyathitum arhasi //
             <span class="ref">Ram_3,62.12</span></p>
         
         
         <p id="Ram_3,62.13">
            naṣṭāyām api vaidehyāṃ hṛtāyām api cānagha <br />
            śocituṃ nārhase vīra yathānyaḥ prākṛtas tathā //
             <span class="ref">Ram_3,62.13</span></p>
         
         
         <p id="Ram_3,62.14">
            tvadvidhā hi na śocanti satataṃ satyadarśinaḥ <br />
            sumahatsv api kṛcchreṣu rāmānirviṇṇadarśanāḥ //
             <span class="ref">Ram_3,62.14</span></p>
         
         
         <p id="Ram_3,62.15">
            tattvato hi naraśreṣṭha buddhyā samanucintaya <br />
            buddhyā yuktā mahāprājñā vijānanti śubhāśubhe //
             <span class="ref">Ram_3,62.15</span></p>
         
         
         <p id="Ram_3,62.16">
            adṛṣṭaguṇadoṣāṇām adhṛtānāṃ ca karmaṇām <br />
            nāntareṇa kriyāṃ teṣāṃ phalam iṣṭaṃ pravartate //
             <span class="ref">Ram_3,62.16</span></p>
         
         
         <p id="Ram_3,62.17">
            mām eva hi purā vīra tvam eva bahuśo 'nvaśāḥ <br />
            anuśiṣyāddhi ko nu tvām api sākṣād bṛhaspatiḥ //
             <span class="ref">Ram_3,62.17</span></p>
         
         
         <p id="Ram_3,62.18">
            buddhiś ca te mahāprājña devair api duranvayā <br />
            śokenābhiprasuptaṃ te jñānaṃ saṃbodhayāmy aham //
             <span class="ref">Ram_3,62.18</span></p>
         
         
         <p id="Ram_3,62.19">
            divyaṃ ca mānuṣaṃ caivam ātmanaś ca parākramam <br />
            ikṣvākuvṛṣabhāvekṣya yatasva dviṣatāṃ vadhe //
             <span class="ref">Ram_3,62.19</span></p>
         
         
         <p id="Ram_3,62.20">
            kiṃ te sarvavināśena kṛtena puruṣarṣabha <br />
            tam eva tu ripuṃ pāpaṃ vijñāyoddhartum arhasi //
             <span class="ref">Ram_3,62.20</span></p>
         
         
         <p id="Ram_3,63.1">
            pūrvajo 'py uktamātras tu lakṣmaṇena subhāṣitam <br />
            sāragrāhī mahāsāraṃ pratijagrāha rāghavaḥ //
             <span class="ref">Ram_3,63.1</span></p>
         
         
         <p id="Ram_3,63.2">
            saṃnigṛhya mahābāhuḥ pravṛddhaṃ kopam ātmanaḥ <br />
            avaṣṭabhya dhanuś citraṃ rāmo lakṣmaṇam abravīt //
             <span class="ref">Ram_3,63.2</span></p>
         
         
         <p id="Ram_3,63.3">
            kiṃ kariṣyāvahe vatsa kva vā gacchāva lakṣmaṇa <br />
            kenopāyena paśyeyaṃ sītām iti vicintaya //
             <span class="ref">Ram_3,63.3</span></p>
         
         
         <p id="Ram_3,63.4">
            taṃ tathā paritāpārtaṃ lakṣmaṇo rāmam abravīt <br />
            idam eva janasthānaṃ tvam anveṣitum arhasi //
             <span class="ref">Ram_3,63.4</span></p>
         
         
         <p id="Ram_3,63.5">
            rākṣasair bahubhiḥ kīrṇaṃ nānādrumalatāyutam <br />
            santīha giridurgāṇi nirdarāḥ kandarāṇi ca //
             <span class="ref">Ram_3,63.5</span></p>
         
         
         <p id="Ram_3,63.6">
            guhāś ca vividhā ghorā nānāmṛgagaṇākulāḥ <br />
            āvāsāḥ kiṃnarāṇāṃ ca gandharvabhavanāni ca //
             <span class="ref">Ram_3,63.6</span></p>
         
         
         <p id="Ram_3,63.7">
            tāni yukto mayā sārdhaṃ tvam anveṣitum arhasi <br />
            tvadvidhā buddhisampannā mahātmāno nararṣabha //
             <span class="ref">Ram_3,63.7</span></p>
         
         
         <p id="Ram_3,63.8">
            āpatsu na prakampante vāyuvegair ivācalāḥ <br />
            ity uktas tad vanaṃ sarvaṃ vicacāra salakṣmaṇaḥ //
             <span class="ref">Ram_3,63.8</span></p>
         
         
         <p id="Ram_3,63.9">
            kruddho rāmaḥ śaraṃ ghoraṃ saṃdhāya dhanuṣi kṣuram <br />
            tataḥ parvatakūṭābhaṃ mahābhāgaṃ dvijottamam //
             <span class="ref">Ram_3,63.9</span></p>
         
         
         <p id="Ram_3,63.10">
            dadarśa patitaṃ bhūmau kṣatajārdraṃ jaṭāyuṣam <br />
            taṃ dṛṣṭvā giriśṛṅgābhaṃ rāmo lakṣmaṇam abravīt <br />
            anena sītā vaidehī bhakṣitā nātra saṃśayaḥ //
             <span class="ref">Ram_3,63.10</span></p>
         
         
         <p id="Ram_3,63.11">
            gṛdhrarūpam idaṃ vyaktaṃ rakṣo bhramati kānanam <br />
            bhakṣayitvā viśālākṣīm āste sītāṃ yathāsukham <br />
            enaṃ vadhiṣye dīptāgrair ghorair bāṇair ajihmagaiḥ //
             <span class="ref">Ram_3,63.11</span></p>
         
         
         <p id="Ram_3,63.12">
            ity uktvābhyapatad gṛdhraṃ saṃdhāya dhanuṣi kṣuram <br />
            kruddho rāmaḥ samudrāntāṃ cālayann iva medinīm //
             <span class="ref">Ram_3,63.12</span></p>
         
         
         <p id="Ram_3,63.13">
            taṃ dīnadīnayā vācā saphenaṃ rudhiraṃ vaman <br />
            abhyabhāṣata pakṣī tu rāmaṃ daśarathātmajam //
             <span class="ref">Ram_3,63.13</span></p>
         
         
         <p id="Ram_3,63.14">
            yām oṣadhim ivāyuṣmann anveṣasi mahāvane <br />
            sā devī mama ca prāṇā rāvaṇenobhayaṃ hṛtam //
             <span class="ref">Ram_3,63.14</span></p>
         
         
         <p id="Ram_3,63.15">
            tvayā virahitā devī lakṣmaṇena ca rāghava <br />
            hriyamāṇā mayā dṛṣṭā rāvaṇena balīyasā //
             <span class="ref">Ram_3,63.15</span></p>
         
         
         <p id="Ram_3,63.16">
            sītām abhyavapanno 'haṃ rāvaṇaś ca raṇe mayā <br />
            vidhvaṃsitarathacchattraḥ pātito dharaṇītale //
             <span class="ref">Ram_3,63.16</span></p>
         
         
         <p id="Ram_3,63.17">
            etad asya dhanur bhagnam etad asya śarāvaram <br />
            ayam asya raṇe rāma bhagnaḥ sāṃgrāmiko rathaḥ //
             <span class="ref">Ram_3,63.17</span></p>
         
         
         <p id="Ram_3,63.18">
            pariśrāntasya me pakṣau chittvā khaḍgena rāvaṇaḥ <br />
            sītām ādāya vaidehīm utpapāta vihāyasam <br />
            rakṣasā nihataṃ pūrvaṃ na māṃ hantuṃ tvam arhasi //
             <span class="ref">Ram_3,63.18</span></p>
         
         
         <p id="Ram_3,63.19">
            rāmas tasya tu vijñāya sītāsaktāṃ priyāṃ kathām <br />
            gṛdhrarājaṃ pariṣvajya ruroda sahalakṣmaṇaḥ //
             <span class="ref">Ram_3,63.19</span></p>
         
         
         <p id="Ram_3,63.20">
            ekam ekāyane durge niḥśvasantaṃ kathaṃcana <br />
            samīkṣya duḥkhito rāmaḥ saumitrim idam abravīt //
             <span class="ref">Ram_3,63.20</span></p>
         
         
         <p id="Ram_3,63.21">
            rājyād bhraṃśo vane vāsaḥ sītā naṣṭā hato dvijaḥ <br />
            īdṛśīyaṃ mamālakṣmīr nirdahed api pāvakam //
             <span class="ref">Ram_3,63.21</span></p>
         
         
         <p id="Ram_3,63.22">
            sampūrṇam api ced adya pratareyaṃ mahodadhim <br />
            so 'pi nūnaṃ mamālakṣmyā viśuṣyet saritāṃ patiḥ //
             <span class="ref">Ram_3,63.22</span></p>
         
         
         <p id="Ram_3,63.23">
            nāsty abhāgyataro loke matto 'smin sacarācare <br />
            yeneyaṃ mahatī prāptā mayā vyasanavāgurā //
             <span class="ref">Ram_3,63.23</span></p>
         
         
         <p id="Ram_3,63.24">
            ayaṃ pitṛvayasyo me gṛdhrarājo jarānvitaḥ <br />
            śete vinihato bhūmau mama bhāgyaviparyayāt //
             <span class="ref">Ram_3,63.24</span></p>
         
         
         <p id="Ram_3,63.25">
            ity evam uktvā bahuśo rāghavaḥ sahalakṣmaṇaḥ <br />
            jaṭāyuṣaṃ ca pasparśa pitṛsnehaṃ nidarśayan //
             <span class="ref">Ram_3,63.25</span></p>
         
         
         <p id="Ram_3,63.26">
            nikṛttapakṣaṃ rudhirāvasiktaṃ taṃ gṛdhrarājaṃ parirabhya rāmaḥ <br />
            kva maithili prāṇasamā mameti vimucya vācaṃ nipapāta bhūmau //
             <span class="ref">Ram_3,63.26</span></p>
         
         
         <p id="Ram_3,64.1">
            rāmaḥ prekṣya tu taṃ gṛdhraṃ bhuvi raudreṇa pātitam <br />
            saumitriṃ mitrasampannam idaṃ vacanam abravīt //
             <span class="ref">Ram_3,64.1</span></p>
         
         
         <p id="Ram_3,64.2">
            mamāyaṃ nūnam artheṣu yatamāno vihaṃgamaḥ <br />
            rākṣasena hataḥ saṃkhye prāṇāṃs tyajati dustyajān //
             <span class="ref">Ram_3,64.2</span></p>
         
         
         <p id="Ram_3,64.3">
            ayam asya śarīre 'smin prāṇo lakṣmaṇa vidyate <br />
            tathā svaravihīno 'yaṃ viklavaṃ samudīkṣate //
             <span class="ref">Ram_3,64.3</span></p>
         
         
         <p id="Ram_3,64.4">
            jaṭāyo yadi śaknoṣi vākyaṃ vyāharituṃ punaḥ <br />
            sītām ākhyāhi bhadraṃ te vadham ākhyāhi cātmanaḥ //
             <span class="ref">Ram_3,64.4</span></p>
         
         
         <p id="Ram_3,64.5">
            kiṃnimitto 'harat sītāṃ rāvaṇas tasya kiṃ mayā <br />
            aparāddhaṃ tu yaṃ dṛṣṭvā rāvaṇena hṛtā priyā //
             <span class="ref">Ram_3,64.5</span></p>
         
         
         <p id="Ram_3,64.6">
            kathaṃ tac candrasaṃkāśaṃ mukham āsīn manoharam <br />
            sītayā kāni coktāni tasmin kāle dvijottama //
             <span class="ref">Ram_3,64.6</span></p>
         
         
         <p id="Ram_3,64.7">
            kathaṃvīryaḥ kathaṃrūpaḥ kiṃkarmā sa ca rākṣasaḥ <br />
            kva cāsya bhavanaṃ tāta brūhi me paripṛcchataḥ //
             <span class="ref">Ram_3,64.7</span></p>
         
         
         <p id="Ram_3,64.8">
            tam udvīkṣyātha dīnātmā vilapantam anantaram <br />
            vācātisannayā rāmaṃ jaṭāyur idam abravīt //
             <span class="ref">Ram_3,64.8</span></p>
         
         
         <p id="Ram_3,64.9">
            sā hṛtā rākṣasendreṇa rāvaṇena vihāyasā <br />
            māyām āsthāya vipulāṃ vātadurdinasaṃkulām //
             <span class="ref">Ram_3,64.9</span></p>
         
         
         <p id="Ram_3,64.10">
            pariśrāntasya me tāta pakṣau chittvā niśācaraḥ <br />
            sītām ādāya vaidehīṃ prayāto dakṣiṇāmukhaḥ //
             <span class="ref">Ram_3,64.10</span></p>
         
         
         <p id="Ram_3,64.11">
            uparudhyanti me prāṇā dṛṣṭir bhramati rāghava <br />
            paśyāmi vṛkṣān sauvarṇān uśīrakṛtamūrdhajān //
             <span class="ref">Ram_3,64.11</span></p>
         
         
         <p id="Ram_3,64.12">
            yena yāti muhūrtena sītām ādāya rāvaṇaḥ <br />
            vipraṇaṣṭaṃ dhanaṃ kṣipraṃ tatsvāmī pratipadyate //
             <span class="ref">Ram_3,64.12</span></p>
         
         
         <p id="Ram_3,64.13">
            vindo nāma muhūrto 'sau sa ca kākutstha nābudhat <br />
            jhaṣavad baḍiśaṃ gṛhya kṣipram eva vinaśyati //
             <span class="ref">Ram_3,64.13</span></p>
         
         
         <p id="Ram_3,64.14">
            na ca tvayā vyathā kāryā janakasya sutāṃ prati <br />
            vaidehyā raṃsyase kṣipraṃ hatvā taṃ rākṣasaṃ raṇe //
             <span class="ref">Ram_3,64.14</span></p>
         
         
         <p id="Ram_3,64.15">
            asaṃmūḍhasya gṛdhrasya rāmaṃ pratyanubhāṣataḥ <br />
            āsyāt susrāva rudhiraṃ mriyamāṇasya sāmiṣam //
             <span class="ref">Ram_3,64.15</span></p>
         
         
         <p id="Ram_3,64.16">
            putro viśravasaḥ sākṣād bhrātā vaiśravaṇasya ca <br />
            ity uktvā durlabhān prāṇān mumoca patageśvaraḥ //
             <span class="ref">Ram_3,64.16</span></p>
         
         
         <p id="Ram_3,64.17">
            brūhi brūhīti rāmasya bruvāṇasya kṛtāñjaleḥ <br />
            tyaktvā śarīraṃ gṛdhrasya jagmuḥ prāṇā vihāyasam //
             <span class="ref">Ram_3,64.17</span></p>
         
         
         <p id="Ram_3,64.18">
            sa nikṣipya śiro bhūmau prasārya caraṇau tadā <br />
            vikṣipya ca śarīraṃ svaṃ papāta dharaṇītale //
             <span class="ref">Ram_3,64.18</span></p>
         
         
         <p id="Ram_3,64.19">
            taṃ gṛdhraṃ prekṣya tāmrākṣaṃ gatāsum acalopamam <br />
            rāmaḥ subahubhir duḥkhair dīnaḥ saumitrim abravīt //
             <span class="ref">Ram_3,64.19</span></p>
         
         
         <p id="Ram_3,64.20">
            bahūni rakṣasāṃ vāse varṣāṇi vasatā sukham <br />
            anena daṇḍakāraṇye vicīrṇam iha pakṣiṇā //
             <span class="ref">Ram_3,64.20</span></p>
         
         
         <p id="Ram_3,64.21">
            anekavārṣiko yas tu cirakālaṃ samutthitaḥ <br />
            so 'yam adya hataḥ śete kālo hi duratikramaḥ //
             <span class="ref">Ram_3,64.21</span></p>
         
         
         <p id="Ram_3,64.22">
            paśya lakṣmaṇa gṛdhro 'yam upakārī hataś ca me <br />
            sītām abhyavapan no vai rāvaṇena balīyasā //
             <span class="ref">Ram_3,64.22</span></p>
         
         
         <p id="Ram_3,64.23">
            gṛdhrarājyaṃ parityajya pitṛpaitāmahaṃ mahat <br />
            mama hetor ayaṃ prāṇān mumoca patageśvaraḥ //
             <span class="ref">Ram_3,64.23</span></p>
         
         
         <p id="Ram_3,64.24">
            sarvatra khalu dṛśyante sādhavo dharmacāriṇaḥ <br />
            śūrāḥ śaraṇyāḥ saumitre tiryagyonigateṣv api //
             <span class="ref">Ram_3,64.24</span></p>
         
         
         <p id="Ram_3,64.25">
            sītāharaṇajaṃ duḥkhaṃ na me saumya tathāgatam <br />
            yathā vināśo gṛdhrasya matkṛte ca paraṃtapa //
             <span class="ref">Ram_3,64.25</span></p>
         
         
         <p id="Ram_3,64.26">
            rājā daśarathaḥ śrīmān yathā mama mahāyaśāḥ <br />
            pūjanīyaś ca mānyaś ca tathāyaṃ patageśvaraḥ //
             <span class="ref">Ram_3,64.26</span></p>
         
         
         <p id="Ram_3,64.27">
            saumitre hara kāṣṭhāni nirmathiṣyāmi pāvakam <br />
            gṛdhrarājaṃ didhakṣāmi matkṛte nidhanaṃ gatam //
             <span class="ref">Ram_3,64.27</span></p>
         
         
         <p id="Ram_3,64.28">
            nāthaṃ patagalokasya citām āropayāmy aham <br />
            imaṃ dhakṣyāmi saumitre hataṃ raudreṇa rakṣasā //
             <span class="ref">Ram_3,64.28</span></p>
         
         
         <p id="Ram_3,64.29">
            yā gatir yajñaśīlānām āhitāgneś ca yā gatiḥ <br />
            aparāvartināṃ yā ca yā ca bhūmipradāyinām //
             <span class="ref">Ram_3,64.29</span></p>
         
         
         <p id="Ram_3,64.30">
            mayā tvaṃ samanujñāto gaccha lokān anuttamān <br />
            gṛdhrarāja mahāsattva saṃskṛtaś ca mayā vraja //
             <span class="ref">Ram_3,64.30</span></p>
         
         
         <p id="Ram_3,64.31">
            evam uktvā citāṃ dīptām āropya patageśvaram <br />
            dadāha rāmo dharmātmā svabandhum iva duḥkhitaḥ //
             <span class="ref">Ram_3,64.31</span></p>
         
         
         <p id="Ram_3,64.32">
            rāmo 'tha sahasaumitrir vanaṃ yātvā sa vīryavān <br />
            sthūlān hatvā mahārohīn anu tastāra taṃ dvijam //
             <span class="ref">Ram_3,64.32</span></p>
         
         
         <p id="Ram_3,64.33">
            rohimāṃsāni coddhṛtya peśīkṛtvā mahāyaśāḥ <br />
            śakunāya dadau rāmo ramye haritaśādvale //
             <span class="ref">Ram_3,64.33</span></p>
         
         
         <p id="Ram_3,64.34">
            yat tat pretasya martyasya kathayanti dvijātayaḥ <br />
            tat svargagamanaṃ tasya kṣipraṃ rāmo jajāpa ha //
             <span class="ref">Ram_3,64.34</span></p>
         
         
         <p id="Ram_3,64.35">
            tato godāvarīṃ gatvā nadīṃ naravarātmajau <br />
            udakaṃ cakratus tasmai gṛdhrarājāya tāv ubhau //
             <span class="ref">Ram_3,64.35</span></p>
         
         
         <p id="Ram_3,64.36">
            sa gṛdhrarājaḥ kṛtavān yaśaskaraṃ suduṣkaraṃ karma raṇe nipātitaḥ <br />
            maharṣikalpena ca saṃskṛtas tadā jagāma puṇyāṃ gatim ātmanaḥ śubhām //
             <span class="ref">Ram_3,64.36</span></p>
         
         
         <p id="Ram_3,65.1">
            kṛtvaivam udakaṃ tasmai prasthitau rāghavau tadā <br />
            avekṣantau vane sītāṃ paścimāṃ jagmatur diśam //
             <span class="ref">Ram_3,65.1</span></p>
         
         
         <p id="Ram_3,65.2">
            tāṃ diśaṃ dakṣiṇāṃ gatvā śaracāpāsidhāriṇau <br />
            aviprahatam aikṣvākau panthānaṃ pratipedatuḥ //
             <span class="ref">Ram_3,65.2</span></p>
         
         
         <p id="Ram_3,65.3">
            gulmair vṛkṣaiś ca bahubhir latābhiś ca praveṣṭitam <br />
            āvṛtaṃ sarvato durgaṃ gahanaṃ ghoradarśanam //
             <span class="ref">Ram_3,65.3</span></p>
         
         
         <p id="Ram_3,65.4">
            vyatikramya tu vegena gṛhītvā dakṣiṇāṃ diśam <br />
            subhīmaṃ tan mahāraṇyaṃ vyatiyātau mahābalau //
             <span class="ref">Ram_3,65.4</span></p>
         
         
         <p id="Ram_3,65.5">
            tataḥ paraṃ janasthānāt trikrośaṃ gamya rāghavau <br />
            krauñcāraṇyaṃ viviśatur gahanaṃ tau mahaujasau //
             <span class="ref">Ram_3,65.5</span></p>
         
         
         <p id="Ram_3,65.6">
            nānāmeghaghanaprakhyaṃ prahṛṣṭam iva sarvataḥ <br />
            nānāvarṇaiḥ śubhaiḥ puṣpair mṛgapakṣigaṇair yutam //
             <span class="ref">Ram_3,65.6</span></p>
         
         
         <p id="Ram_3,65.7">
            didṛkṣamāṇau vaidehīṃ tad vanaṃ tau vicikyatuḥ <br />
            tatra tatrāvatiṣṭhantau sītāharaṇakarśitau //
             <span class="ref">Ram_3,65.7</span></p>
         
         
         <p id="Ram_3,65.8">
            lakṣmaṇas tu mahātejāḥ sattvavāñ śīlavāñ śuciḥ <br />
            abravīt prāñjalir vākyaṃ bhrātaraṃ dīptatejasam //
             <span class="ref">Ram_3,65.8</span></p>
         
         
         <p id="Ram_3,65.9">
            spandate me dṛḍhaṃ bāhur udvignam iva me manaḥ <br />
            prāyaśaś cāpy aniṣṭāni nimittāny upalakṣaye //
             <span class="ref">Ram_3,65.9</span></p>
         
         
         <p id="Ram_3,65.10">
            tasmāt sajjībhavārya tvaṃ kuruṣva vacanaṃ hitam <br />
            mamaiva hi nimittāni sadyaḥ śaṃsanti sambhramam //
             <span class="ref">Ram_3,65.10</span></p>
         
         
         <p id="Ram_3,65.11">
            eṣa vañculako nāma pakṣī paramadāruṇaḥ <br />
            āvayor vijayaṃ yuddhe śaṃsann iva vinardati //
             <span class="ref">Ram_3,65.11</span></p>
         
         
         <p id="Ram_3,65.12">
            tayor anveṣator evaṃ sarvaṃ tad vanam ojasā <br />
            saṃjajñe vipulaḥ śabdaḥ prabhañjann iva tad vanam //
             <span class="ref">Ram_3,65.12</span></p>
         
         
         <p id="Ram_3,65.13">
            saṃveṣṭitam ivātyarthaṃ gahanaṃ mātariśvanā <br />
            vanasya tasya śabdo 'bhūd divam āpūrayann iva //
             <span class="ref">Ram_3,65.13</span></p>
         
         
         <p id="Ram_3,65.14">
            taṃ śabdaṃ kāṅkṣamāṇas tu rāmaḥ kakṣe sahānujaḥ <br />
            dadarśa sumahākāyaṃ rākṣasaṃ vipulorasam //
             <span class="ref">Ram_3,65.14</span></p>
         
         
         <p id="Ram_3,65.15">
            āsedatus tatas tatra tāv ubhau pramukhe sthitam <br />
            vivṛddham aśirogrīvaṃ kabandham udare mukham //
             <span class="ref">Ram_3,65.15</span></p>
         
         
         <p id="Ram_3,65.16">
            romabhir nicitais tīkṣṇair mahāgirim ivocchritam <br />
            nīlameghanibhaṃ raudraṃ meghastanitaniḥsvanam //
             <span class="ref">Ram_3,65.16</span></p>
         
         
         <p id="Ram_3,65.17">
            mahāpakṣmeṇa piṅgena vipulenāyatena ca <br />
            ekenorasi ghoreṇa nayanenāśudarśinā //
             <span class="ref">Ram_3,65.17</span></p>
         
         
         <p id="Ram_3,65.18">
            mahādaṃṣṭropapannaṃ taṃ lelihānaṃ mahāmukham <br />
            bhakṣayantaṃ mahāghorān ṛkṣasiṃhamṛgadvipān //
             <span class="ref">Ram_3,65.18</span></p>
         
         
         <p id="Ram_3,65.19">
            ghorau bhujau vikurvāṇam ubhau yojanam āyatau <br />
            karābhyāṃ vividhān gṛhya ṛkṣān pakṣigaṇān mṛgān //
             <span class="ref">Ram_3,65.19</span></p>
         
         
         <p id="Ram_3,65.20">
            ākarṣantaṃ vikarṣantam anekān mṛgayūthapān <br />
            sthitam āvṛtya panthānaṃ tayor bhrātroḥ prapannayoḥ //
             <span class="ref">Ram_3,65.20</span></p>
         
         
         <p id="Ram_3,65.21">
            atha tau samatikramya krośamātre dadarśatuḥ <br />
            mahāntaṃ dāruṇaṃ bhīmaṃ kabandhaṃ bhujasaṃvṛtam //
             <span class="ref">Ram_3,65.21</span></p>
         
         
         <p id="Ram_3,65.22">
            sa mahābāhur atyarthaṃ prasārya vipulau bhujau <br />
            jagrāha sahitāv eva rāghavau pīḍayan balāt //
             <span class="ref">Ram_3,65.22</span></p>
         
         
         <p id="Ram_3,65.23">
            khaḍginau dṛḍhadhanvānau tigmatejau mahābhujau <br />
            bhrātarau vivaśaṃ prāptau kṛṣyamāṇau mahābalau //
             <span class="ref">Ram_3,65.23</span></p>
         
         
         <p id="Ram_3,65.24">
            tāv uvāca mahābāhuḥ kabandho dānavottamaḥ <br />
            kau yuvāṃ vṛṣabhaskandhau mahākhaḍgadhanurdharau //
             <span class="ref">Ram_3,65.24</span></p>
         
         
         <p id="Ram_3,65.25">
            ghoraṃ deśam imaṃ prāptau mama bhakṣāv upasthitau <br />
            vadataṃ kāryam iha vāṃ kimarthaṃ cāgatau yuvām //
             <span class="ref">Ram_3,65.25</span></p>
         
         
         <p id="Ram_3,65.26">
            imaṃ deśam anuprāptau kṣudhārtasyeha tiṣṭhataḥ <br />
            sabāṇacāpakhaḍgau ca tīkṣṇaśṛṅgāv ivarṣabhau <br />
            mamāsyam anusaṃprāptau durlabhaṃ jīvitaṃ punaḥ //
             <span class="ref">Ram_3,65.26</span></p>
         
         
         <p id="Ram_3,65.27">
            tasya tadvacanaṃ śrutvā kabandhasya durātmanaḥ <br />
            uvāca lakṣmaṇaṃ rāmo mukhena pariśuṣyatā //
             <span class="ref">Ram_3,65.27</span></p>
         
         
         <p id="Ram_3,65.28">
            kṛcchrāt kṛcchrataraṃ prāpya dāruṇaṃ satyavikrama <br />
            vyasanaṃ jīvitāntāya prāptam aprāpya tāṃ priyām //
             <span class="ref">Ram_3,65.28</span></p>
         
         
         <p id="Ram_3,65.29">
            kālasya sumahad vīryaṃ sarvabhūteṣu lakṣmaṇa <br />
            tvāṃ ca māṃ ca naravyāghra vyasanaiḥ paśya mohitau <br />
            nātibhāro 'sti daivasya sarvabhūteṣu lakṣmaṇa //
             <span class="ref">Ram_3,65.29</span></p>
         
         
         <p id="Ram_3,65.30">
            śūrāś ca balavantaś ca kṛtāstrāś ca raṇājire <br />
            kālābhipannāḥ sīdanti yathā vālukasetavaḥ //
             <span class="ref">Ram_3,65.30</span></p>
         
         
         <p id="Ram_3,65.31">
            iti bruvāṇo dṛḍhasatyavikramo mahāyaśā dāśarathiḥ pratāpavān <br />
            avekṣya saumitrim udagravikramaṃ sthirāṃ tadā svāṃ matim ātmanākarot //
             <span class="ref">Ram_3,65.31</span></p>
         
         
         <p id="Ram_3,66.1">
            tau tu tatra sthitau dṛṣṭvā bhrātarau rāmalakṣmaṇau <br />
            bāhupāśaparikṣiptau kabandho vākyam abravīt //
             <span class="ref">Ram_3,66.1</span></p>
         
         
         <p id="Ram_3,66.2">
            tiṣṭhataḥ kiṃ nu māṃ dṛṣṭvā kṣudhārtaṃ kṣatriyarṣabhau <br />
            āhārārthaṃ tu saṃdiṣṭau daivena gatacetasau //
             <span class="ref">Ram_3,66.2</span></p>
         
         
         <p id="Ram_3,66.3">
            tac chrutvā lakṣmaṇo vākyaṃ prāptakālaṃ hitaṃ tadā <br />
            uvācārtisamāpanno vikrame kṛtaniścayaḥ //
             <span class="ref">Ram_3,66.3</span></p>
         
         
         <p id="Ram_3,66.4">
            tvāṃ ca māṃ ca purā tūrṇam ādatte rākṣasādhamaḥ <br />
            tasmād asibhyām asyāśu bāhū chindāvahai gurū //
             <span class="ref">Ram_3,66.4</span></p>
         
         
         <p id="Ram_3,66.5">
            tatas tau deśakālajñau khaḍgābhyām eva rāghavau <br />
            achindatāṃ susaṃhṛṣṭau bāhū tasyāṃsadeśayoḥ //
             <span class="ref">Ram_3,66.5</span></p>
         
         
         <p id="Ram_3,66.6">
            dakṣiṇo dakṣiṇaṃ bāhum asaktam asinā tataḥ <br />
            cicheda rāmo vegena savyaṃ vīras tu lakṣmaṇaḥ //
             <span class="ref">Ram_3,66.6</span></p>
         
         
         <p id="Ram_3,66.7">
            sa papāta mahābāhuś chinnabāhur mahāsvanaḥ <br />
            khaṃ ca gāṃ ca diśaś caiva nādayañ jalado yathā //
             <span class="ref">Ram_3,66.7</span></p>
         
         
         <p id="Ram_3,66.8">
            sa nikṛttau bhujau dṛṣṭvā śoṇitaughapariplutaḥ <br />
            dīnaḥ papraccha tau vīrau kau yuvām iti dānavaḥ //
             <span class="ref">Ram_3,66.8</span></p>
         
         
         <p id="Ram_3,66.9">
            iti tasya bruvāṇasya lakṣmaṇaḥ śubhalakṣaṇaḥ <br />
            śaśaṃsa tasya kākutsthaṃ kabandhasya mahābalaḥ //
             <span class="ref">Ram_3,66.9</span></p>
         
         
         <p id="Ram_3,66.10">
            ayam ikṣvākudāyādo rāmo nāma janaiḥ śrutaḥ <br />
            asyaivāvarajaṃ viddhi bhrātaraṃ māṃ ca lakṣmaṇam //
             <span class="ref">Ram_3,66.10</span></p>
         
         
         <p id="Ram_3,66.11">
            asya devaprabhāvasya vasato vijane vane <br />
            rakṣasāpahṛtā bhāryā yām icchantāv ihāgatau //
             <span class="ref">Ram_3,66.11</span></p>
         
         
         <p id="Ram_3,66.12">
            tvaṃ tu ko vā kimarthaṃ vā kabandha sadṛśo vane <br />
            āsyenorasi dīptena bhagnajaṅgho viceṣṭase //
             <span class="ref">Ram_3,66.12</span></p>
         
         
         <p id="Ram_3,66.13">
            evam uktaḥ kabandhas tu lakṣmaṇenottaraṃ vacaḥ <br />
            uvāca paramaprītas tad indravacanaṃ smaran //
             <span class="ref">Ram_3,66.13</span></p>
         
         
         <p id="Ram_3,66.14">
            svāgataṃ vāṃ naravyāghrau diṣṭyā paśyāmi cāpy aham <br />
            diṣṭyā cemau nikṛttau me yuvābhyāṃ bāhubandhanau //
             <span class="ref">Ram_3,66.14</span></p>
         
         
         <p id="Ram_3,66.15">
            virūpaṃ yac ca me rūpaṃ prāptaṃ hy avinayād yathā <br />
            tan me śṛṇu naravyāghra tattvataḥ śaṃsatas tava //
             <span class="ref">Ram_3,66.15</span></p>
         
         
         <p id="Ram_3,67.1">
            purā rāma mahābāho mahābalaparākrama <br />
            rūpam āsīn mamācintyaṃ triṣu lokeṣu viśrutam <br />
            yathā somasya śakrasya sūryasya ca yathā vapuḥ //
             <span class="ref">Ram_3,67.1</span></p>
         
         
         <p id="Ram_3,67.2">
            so 'haṃ rūpam idaṃ kṛtvā lokavitrāsanaṃ mahat <br />
            ṛṣīn vanagatān rāma trāsayāmi tatas tataḥ //
             <span class="ref">Ram_3,67.2</span></p>
         
         
         <p id="Ram_3,67.3">
            tataḥ sthūlaśirā nāma maharṣiḥ kopito mayā <br />
            saṃcinvan vividhaṃ vanyaṃ rūpeṇānena dharṣitaḥ //
             <span class="ref">Ram_3,67.3</span></p>
         
         
         <p id="Ram_3,67.4">
            tenāham uktaḥ prekṣyaivaṃ ghoraśāpābhidhāyinā <br />
            etad eva nṛśaṃsaṃ te rūpam astu vigarhitam //
             <span class="ref">Ram_3,67.4</span></p>
         
         
         <p id="Ram_3,67.5">
            sa mayā yācitaḥ kruddhaḥ śāpasyānto bhaved iti <br />
            abhiśāpakṛtasyeti tenedaṃ bhāṣitaṃ vacaḥ //
             <span class="ref">Ram_3,67.5</span></p>
         
         
         <p id="Ram_3,67.6">
            yadā chittvā bhujau rāmas tvāṃ dahed vijane vane <br />
            tadā tvaṃ prāpsyase rūpaṃ svam eva vipulaṃ śubham //
             <span class="ref">Ram_3,67.6</span></p>
         
         
         <p id="Ram_3,67.7">
            śriyā virājitaṃ putraṃ danos tvaṃ viddhi lakṣmaṇa <br />
            indrakopād idaṃ rūpaṃ prāptam evaṃ raṇājire //
             <span class="ref">Ram_3,67.7</span></p>
         
         
         <p id="Ram_3,67.8">
            ahaṃ hi tapasogreṇa pitāmaham atoṣayam <br />
            dīrgham āyuḥ sa me prādāt tato māṃ vibhramo 'spṛśat //
             <span class="ref">Ram_3,67.8</span></p>
         
         
         <p id="Ram_3,67.9">
            dīrgham āyur mayā prāptaṃ kiṃ me śakraḥ kariṣyati <br />
            ity evaṃ buddhim āsthāya raṇe śakram adharṣayam //
             <span class="ref">Ram_3,67.9</span></p>
         
         
         <p id="Ram_3,67.10">
            tasya bāhupramuktena vajreṇa śataparvaṇā <br />
            sakthinī ca śiraś caiva śarīre saṃpraveśitam //
             <span class="ref">Ram_3,67.10</span></p>
         
         
         <p id="Ram_3,67.11">
            sa mayā yācyamānaḥ sann ānayad yamasādanam <br />
            pitāmahavacaḥ satyaṃ tad astv iti mamābravīt //
             <span class="ref">Ram_3,67.11</span></p>
         
         
         <p id="Ram_3,67.12">
            anāhāraḥ kathaṃ śakto bhagnasakthiśiromukhaḥ <br />
            vajreṇābhihataḥ kālaṃ sudīrgham api jīvitum //
             <span class="ref">Ram_3,67.12</span></p>
         
         
         <p id="Ram_3,67.13">
            evam uktas tu me śakro bāhū yojanam āyatau <br />
            prādād āsyaṃ ca me kukṣau tīkṣṇadaṃṣṭram akalpayat //
             <span class="ref">Ram_3,67.13</span></p>
         
         
         <p id="Ram_3,67.14">
            so 'haṃ bhujābhyāṃ dīrghābhyāṃ samākṛṣya vanecarān <br />
            siṃhadvipamṛgavyāghrān bhakṣayāmi samantataḥ //
             <span class="ref">Ram_3,67.14</span></p>
         
         
         <p id="Ram_3,67.15">
            sa tu mām abravīd indro yadā rāmaḥ salakṣmaṇaḥ <br />
            chetsyate samare bāhū tadā svargaṃ gamiṣyasi //
             <span class="ref">Ram_3,67.15</span></p>
         
         
         <p id="Ram_3,67.16">
            sa tvaṃ rāmo 'si bhadraṃ te nāham anyena rāghava <br />
            śakyo hantuṃ yathātattvam evam uktaṃ maharṣiṇā //
             <span class="ref">Ram_3,67.16</span></p>
         
         
         <p id="Ram_3,67.17">
            ahaṃ hi matisācivyaṃ kariṣyāmi nararṣabha <br />
            mitraṃ caivopadekṣyāmi yuvābhyāṃ saṃskṛto 'gninā //
             <span class="ref">Ram_3,67.17</span></p>
         
         
         <p id="Ram_3,67.18">
            evam uktas tu dharmātmā danunā tena rāghavaḥ <br />
            idaṃ jagāda vacanaṃ lakṣmaṇasyopaśṛṇvataḥ //
             <span class="ref">Ram_3,67.18</span></p>
         
         
         <p id="Ram_3,67.19">
            rāvaṇena hṛtā sītā mama bhāryā yaśasvinī <br />
            niṣkrāntasya janasthānāt saha bhrātrā yathāsukham //
             <span class="ref">Ram_3,67.19</span></p>
         
         
         <p id="Ram_3,67.20">
            nāmamātraṃ tu jānāmi na rūpaṃ tasya rakṣasaḥ <br />
            nivāsaṃ vā prabhāvaṃ vā vayaṃ tasya na vidmahe //
             <span class="ref">Ram_3,67.20</span></p>
         
         
         <p id="Ram_3,67.21">
            śokārtānām anāthānām evaṃ viparidhāvatām <br />
            kāruṇyaṃ sadṛśaṃ kartum upakāre ca vartatām //
             <span class="ref">Ram_3,67.21</span></p>
         
         
         <p id="Ram_3,67.22">
            kāṣṭhāny ānīya śuṣkāṇi kāle bhagnāni kuñjaraiḥ <br />
            bhakṣyāmas tvāṃ vayaṃ vīra śvabhre mahati kalpite //
             <span class="ref">Ram_3,67.22</span></p>
         
         
         <p id="Ram_3,67.23">
            sa tvaṃ sītāṃ samācakṣva yena vā yatra vā hṛtā <br />
            kuru kalyāṇam atyarthaṃ yadi jānāsi tattvataḥ //
             <span class="ref">Ram_3,67.23</span></p>
         
         
         <p id="Ram_3,67.24">
            evam uktas tu rāmeṇa vākyaṃ danur anuttamam <br />
            provāca kuśalo vaktuṃ vaktāram api rāghavam //
             <span class="ref">Ram_3,67.24</span></p>
         
         
         <p id="Ram_3,67.25">
            divyam asti na me jñānaṃ nābhijānāmi maithilīm <br />
            yas tāṃ jñāsyati taṃ vakṣye dagdhaḥ svaṃ rūpam āsthitaḥ //
             <span class="ref">Ram_3,67.25</span></p>
         
         
         <p id="Ram_3,67.26">
            adagdhasya hi vijñātuṃ śaktir asti na me prabho <br />
            rākṣasaṃ taṃ mahāvīryaṃ sītā yena hṛtā tava //
             <span class="ref">Ram_3,67.26</span></p>
         
         
         <p id="Ram_3,67.27">
            vijñānaṃ hi mahad bhraṣṭaṃ śāpadoṣeṇa rāghava <br />
            svakṛtena mayā prāptaṃ rūpaṃ lokavigarhitam //
             <span class="ref">Ram_3,67.27</span></p>
         
         
         <p id="Ram_3,67.28">
            kiṃ tu yāvan na yāty astaṃ savitā śrāntavāhanaḥ <br />
            tāvan mām avaṭe kṣiptvā daha rāma yathāvidhi //
             <span class="ref">Ram_3,67.28</span></p>
         
         
         <p id="Ram_3,67.29">
            dagdhas tvayāham avaṭe nyāyena raghunandana <br />
            vakṣyāmi tam ahaṃ vīra yas taṃ jñāsyati rākṣasam //
             <span class="ref">Ram_3,67.29</span></p>
         
         
         <p id="Ram_3,67.30">
            tena sakhyaṃ ca kartavyaṃ nyāyyavṛttena rāghava <br />
            kalpayiṣyati te prītaḥ sāhāyyaṃ laghuvikramaḥ //
             <span class="ref">Ram_3,67.30</span></p>
         
         
         <p id="Ram_3,67.31">
            na hi tasyāsty avijñātaṃ triṣu lokeṣu rāghava <br />
            sarvān parisṛto lokān purā vai kāraṇāntare //
             <span class="ref">Ram_3,67.31</span></p>
         
         
         <p id="Ram_3,68.1">
            evam uktau tu tau vīrau kabandhena nareśvarau <br />
            giripradaram āsādya pāvakaṃ visasarjatuḥ //
             <span class="ref">Ram_3,68.1</span></p>
         
         
         <p id="Ram_3,68.2">
            lakṣmaṇas tu maholkābhir jvalitābhiḥ samantataḥ <br />
            citām ādīpayāmāsa sā prajajvāla sarvataḥ //
             <span class="ref">Ram_3,68.2</span></p>
         
         
         <p id="Ram_3,68.3">
            tac charīraṃ kabandhasya ghṛtapiṇḍopamaṃ mahat <br />
            medasā pacyamānasya mandaṃ dahati pāvakaḥ //
             <span class="ref">Ram_3,68.3</span></p>
         
         
         <p id="Ram_3,68.4">
            sa vidhūya citām āśu vidhūmo 'gnir ivotthitaḥ <br />
            araje vāsasī bibhran mālāṃ divyāṃ mahābalaḥ //
             <span class="ref">Ram_3,68.4</span></p>
         
         
         <p id="Ram_3,68.5">
            tataś citāyā vegena bhāsvaro virajāmbaraḥ <br />
            utpapātāśu saṃhṛṣṭaḥ sarvapratyaṅgabhūṣaṇaḥ //
             <span class="ref">Ram_3,68.5</span></p>
         
         
         <p id="Ram_3,68.6">
            vimāne bhāsvare tiṣṭhan haṃsayukte yaśaskare <br />
            prabhayā ca mahātejā diśo daśa virājayan //
             <span class="ref">Ram_3,68.6</span></p>
         
         
         <p id="Ram_3,68.7">
            so 'ntarikṣagato rāmaṃ kabandho vākyam abravīt <br />
            śṛṇu rāghava tattvena yathā sīmām avāpsyasi //
             <span class="ref">Ram_3,68.7</span></p>
         
         
         <p id="Ram_3,68.8">
            rāma ṣaḍ yuktayo loke yābhiḥ sarvaṃ vimṛśyate <br />
            parimṛṣṭo daśāntena daśābhāgena sevyate //
             <span class="ref">Ram_3,68.8</span></p>
         
         
         <p id="Ram_3,68.9">
            daśābhāgagato hīnas tvaṃ rāma sahalakṣmaṇaḥ <br />
            yat kṛte vyasanaṃ prāptaṃ tvayā dārapradharṣaṇam //
             <span class="ref">Ram_3,68.9</span></p>
         
         
         <p id="Ram_3,68.10">
            tad avaśyaṃ tvayā kāryaḥ sa suhṛt suhṛdāṃ vara <br />
            akṛtvā na hi te siddhim ahaṃ paśyāmi cintayan //
             <span class="ref">Ram_3,68.10</span></p>
         
         
         <p id="Ram_3,68.11">
            śrūyatāṃ rāma vakṣyāmi sugrīvo nāma vānaraḥ <br />
            bhrātrā nirastaḥ kruddhena vālinā śakrasūnunā //
             <span class="ref">Ram_3,68.11</span></p>
         
         
         <p id="Ram_3,68.12">
            ṛṣyamūke girivare pampāparyantaśobhite <br />
            nivasaty ātmavān vīraś caturbhiḥ saha vānaraiḥ //
             <span class="ref">Ram_3,68.12</span></p>
         
         
         <p id="Ram_3,68.13">
            vayasyaṃ taṃ kuru kṣipram ito gatvādya rāghava <br />
            adrohāya samāgamya dīpyamāne vibhāvasau //
             <span class="ref">Ram_3,68.13</span></p>
         
         
         <p id="Ram_3,68.14">
            na ca te so 'vamantavyaḥ sugrīvo vānarādhipaḥ <br />
            kṛtajñaḥ kāmarūpī ca sahāyārthī ca vīryavān //
             <span class="ref">Ram_3,68.14</span></p>
         
         
         <p id="Ram_3,68.15">
            śaktau hy adya yuvāṃ kartuṃ kāryaṃ tasya cikīrṣitam <br />
            kṛtārtho vākṛtārtho vā kṛtyaṃ tava kariṣyati //
             <span class="ref">Ram_3,68.15</span></p>
         
         
         <p id="Ram_3,68.16">
            sa ṛkṣarajasaḥ putraḥ pampām aṭati śaṅkitaḥ <br />
            bhāskarasyaurasaḥ putro vālinā kṛtakilbiṣaḥ //
             <span class="ref">Ram_3,68.16</span></p>
         
         
         <p id="Ram_3,68.17">
            saṃnidhāyāyudhaṃ kṣipram ṛṣyamūkālayaṃ kapim <br />
            kuru rāghava satyena vayasyaṃ vanacāriṇam //
             <span class="ref">Ram_3,68.17</span></p>
         
         
         <p id="Ram_3,68.18">
            sa hi sthānāni sarvāṇi kārtsnyena kapikuñjaraḥ <br />
            naramāṃsāśināṃ loke naipuṇyād adhigacchati //
             <span class="ref">Ram_3,68.18</span></p>
         
         
         <p id="Ram_3,68.19">
            na tasyāviditaṃ loke kiṃcid asti hi rāghava <br />
            yāvat sūryaḥ pratapati sahasrāṃśur ariṃdama //
             <span class="ref">Ram_3,68.19</span></p>
         
         
         <p id="Ram_3,68.20">
            sa nadīr vipulāñ śailān giridurgāṇi kandarān <br />
            anviṣya vānaraiḥ sārdhaṃ patnīṃ te 'dhigamiṣyati //
             <span class="ref">Ram_3,68.20</span></p>
         
         
         <p id="Ram_3,68.21">
            vānarāṃś ca mahākāyān preṣayiṣyati rāghava <br />
            diśo vicetuṃ tāṃ sītāṃ tvadviyogena śocatīm //
             <span class="ref">Ram_3,68.21</span></p>
         
         
         <p id="Ram_3,68.22">
            sa meruśṛṅgāgragatām aninditāṃ praviśya pātālatale 'pi vāśritām <br />
            plavaṃgamānāṃ pravaras tava priyāṃ nihatya rakṣāṃsi punaḥ pradāsyati //
             <span class="ref">Ram_3,68.22</span></p>
         
         
         <p id="Ram_3,69.1">
            nidarśayitvā rāmāya sītāyāḥ pratipādane <br />
            vākyam anvartham arthajñaḥ kabandhaḥ punar abravīt //
             <span class="ref">Ram_3,69.1</span></p>
         
         
         <p id="Ram_3,69.2">
            eṣa rāma śivaḥ panthā yatraite puṣpitā drumāḥ <br />
            pratīcīṃ diśam āśritya prakāśante manoramāḥ //
             <span class="ref">Ram_3,69.2</span></p>
         
         
         <p id="Ram_3,69.3">
            jambūpriyālapanasāḥ plakṣanyagrodhatindukāḥ <br />
            aśvatthāḥ karṇikārāś ca cūtāś cānye ca pādapāḥ //
             <span class="ref">Ram_3,69.3</span></p>
         
         
         <p id="Ram_3,69.4">
            tān āruhyāthavā bhūmau pātayitvā ca tān balāt <br />
            phalāny amṛtakalpāni bhakṣayantau gamiṣyathaḥ //
             <span class="ref">Ram_3,69.4</span></p>
         
         
         <p id="Ram_3,69.5">
            caṅkramantau varān deśāñ śailāc chailaṃ vanād vanam <br />
            tataḥ puṣkariṇīṃ vīrau pampāṃ nāma gamiṣyathaḥ //
             <span class="ref">Ram_3,69.5</span></p>
         
         
         <p id="Ram_3,69.6">
            aśarkarām avibhraṃśāṃ samatīrtham aśaivalām <br />
            rāma saṃjātavālūkāṃ kamalotpalaśobhitām //
             <span class="ref">Ram_3,69.6</span></p>
         
         
         <p id="Ram_3,69.7">
            tatra haṃsāḥ plavāḥ krauñcāḥ kurarāś caiva rāghava <br />
            valgusvarā nikūjanti pampāsalilagocarāḥ //
             <span class="ref">Ram_3,69.7</span></p>
         
         
         <p id="Ram_3,69.8">
            nodvijante narān dṛṣṭvā vadhasyākovidāḥ śubhāḥ <br />
            ghṛtapiṇḍopamān sthūlāṃs tān dvijān bhakṣayiṣyathaḥ //
             <span class="ref">Ram_3,69.8</span></p>
         
         
         <p id="Ram_3,69.9">
            rohitān vakratuṇḍāṃś ca nalamīnāṃś ca rāghava <br />
            pampāyām iṣubhir matsyāṃs tatra rāma varān hatān //
             <span class="ref">Ram_3,69.9</span></p>
         
         
         <p id="Ram_3,69.10">
            nistvakpakṣān ayastaptān akṛśān ekakaṇṭakān <br />
            tava bhaktyā samāyukto lakṣmaṇaḥ sampradāsyati //
             <span class="ref">Ram_3,69.10</span></p>
         
         
         <p id="Ram_3,69.11">
            bhṛśaṃ te khādato matsyān pampāyāḥ puṣpasaṃcaye <br />
            padmagandhi śivaṃ vāri sukhaśītam anāmayam //
             <span class="ref">Ram_3,69.11</span></p>
         
         
         <p id="Ram_3,69.12">
            uddhṛtya sa tadākliṣṭaṃ rūpyasphaṭikasaṃnibham <br />
            atha puṣkaraparṇena lakṣmaṇaḥ pāyayiṣyati //
             <span class="ref">Ram_3,69.12</span></p>
         
         
         <p id="Ram_3,69.13">
            sthūlān giriguhāśayyān varāhān vanacāriṇaḥ <br />
            apāṃ lobhād upāvṛttān vṛṣabhān iva nardataḥ <br />
            rūpānvitāṃś ca pampāyāṃ drakṣyasi tvaṃ narottama //
             <span class="ref">Ram_3,69.13</span></p>
         
         
         <p id="Ram_3,69.14">
            sāyāhne vicaran rāma viṭapīnmālyadhāriṇaḥ <br />
            śītodakaṃ ca pampāyāṃ dṛṣṭvā śokaṃ vihāsyasi //
             <span class="ref">Ram_3,69.14</span></p>
         
         
         <p id="Ram_3,69.15">
            sumanobhiś citāṃs tatra tilakān naktamālakān <br />
            utpalāni ca phullāni paṅkajāni ca rāghava //
             <span class="ref">Ram_3,69.15</span></p>
         
         
         <p id="Ram_3,69.16">
            na tāni kaścin mālyāni tatrāropayitā naraḥ <br />
            mataṃgaśiṣyās tatrāsann ṛṣayaḥ susamāhitaḥ //
             <span class="ref">Ram_3,69.16</span></p>
         
         
         <p id="Ram_3,69.17">
            teṣāṃ bhārābhitaptānāṃ vanyam āharatāṃ guroḥ <br />
            ye prapetur mahīṃ tūrṇaṃ śarīrāt svedabindavaḥ //
             <span class="ref">Ram_3,69.17</span></p>
         
         
         <p id="Ram_3,69.18">
            tāni mālyāni jātāni munīnāṃ tapasā tadā <br />
            svedabindusamutthāni na vinaśyanti rāghava //
             <span class="ref">Ram_3,69.18</span></p>
         
         
         <p id="Ram_3,69.19">
            teṣām adyāpi tatraiva dṛśyate paricāriṇī <br />
            śramaṇī śabarī nāma kākutstha cirajīvinī //
             <span class="ref">Ram_3,69.19</span></p>
         
         
         <p id="Ram_3,69.20">
            tvāṃ tu dharme sthitā nityaṃ sarvabhūtanamaskṛtam <br />
            dṛṣṭvā devopamaṃ rāma svargalokaṃ gamiṣyati //
             <span class="ref">Ram_3,69.20</span></p>
         
         
         <p id="Ram_3,69.21">
            tatas tad rāma pampāyās tīram āśritya paścimam <br />
            āśramasthānam atulaṃ guhyaṃ kākutstha paśyasi //
             <span class="ref">Ram_3,69.21</span></p>
         
         
         <p id="Ram_3,69.22">
            na tatrākramituṃ nāgāḥ śaknuvanti tam āśramam <br />
            ṛṣes tasya mataṃgasya vidhānāt tac ca kānanam //
             <span class="ref">Ram_3,69.22</span></p>
         
         
         <p id="Ram_3,69.23">
            tasmin nandanasaṃkāśe devāraṇyopame vane <br />
            nānāvihagasaṃkīrṇe raṃsyase rāma nirvṛtaḥ //
             <span class="ref">Ram_3,69.23</span></p>
         
         
         <p id="Ram_3,69.24">
            ṛṣyamūkas tu pampāyāḥ purastāt puṣpitadrumaḥ <br />
            suduḥkhārohaṇo nāma śiśunāgābhirakṣitaḥ <br />
            udāro brahmaṇā caiva pūrvakāle vinirmitaḥ //
             <span class="ref">Ram_3,69.24</span></p>
         
         
         <p id="Ram_3,69.25">
            śayānaḥ puruṣo rāma tasya śailasya mūrdhani <br />
            yat svapne labhate vittaṃ tat prabuddho 'dhigacchati //
             <span class="ref">Ram_3,69.25</span></p>
         
         
         <p id="Ram_3,69.26">
            na tv enaṃ viṣamācāraḥ pāpakarmādhirohati <br />
            tatraiva praharanty enaṃ suptam ādāya rākṣasāḥ //
             <span class="ref">Ram_3,69.26</span></p>
         
         
         <p id="Ram_3,69.27">
            tato 'pi śiśunāgānām ākrandaḥ śrūyate mahān <br />
            krīḍatāṃ rāma pampāyāṃ mataṃgāraṇyavāsinām //
             <span class="ref">Ram_3,69.27</span></p>
         
         
         <p id="Ram_3,69.28">
            siktā rudhiradhārābhiḥ saṃhatya paramadvipāḥ <br />
            pracaranti pṛthak kīrṇā meghavarṇās tarasvinaḥ //
             <span class="ref">Ram_3,69.28</span></p>
         
         
         <p id="Ram_3,69.29">
            te tatra pītvā pānīyaṃ vimalaṃ śītam avyayam <br />
            nivṛttāḥ saṃvigāhante vanāni vanagocarāḥ //
             <span class="ref">Ram_3,69.29</span></p>
         
         
         <p id="Ram_3,69.30">
            rāma tasya tu śailasya mahatī śobhate guhā <br />
            śilāpidhānā kākutstha duḥkhaṃ cāsyāḥ praveśanam //
             <span class="ref">Ram_3,69.30</span></p>
         
         
         <p id="Ram_3,69.31">
            tasyā guhāyāḥ prāgdvāre mahāñ śītodako hradaḥ <br />
            bahumūlaphalo ramyo nānānagasamāvṛtaḥ //
             <span class="ref">Ram_3,69.31</span></p>
         
         
         <p id="Ram_3,69.32">
            tasyāṃ vasati sugrīvaś caturbhiḥ saha vānaraiḥ <br />
            kadācicchikhare tasya parvatasyāvatiṣṭhate //
             <span class="ref">Ram_3,69.32</span></p>
         
         
         <p id="Ram_3,69.33">
            kabandhas tv anuśāsyaivaṃ tāv ubhau rāmalakṣmaṇau <br />
            sragvī bhāskaravarṇābhaḥ khe vyarocata vīryavān //
             <span class="ref">Ram_3,69.33</span></p>
         
         
         <p id="Ram_3,69.34">
            taṃ tu khasthaṃ mahābhāgaṃ kabandhaṃ rāmalakṣmaṇau <br />
            prasthitau tvaṃ vrajasveti vākyam ūcatur antikāt //
             <span class="ref">Ram_3,69.34</span></p>
         
         
         <p id="Ram_3,69.35">
            gamyatāṃ kāryasiddhyartham iti tāv abravīc ca saḥ <br />
            suprītau tāv anujñāpya kabandhaḥ prasthitas tadā //
             <span class="ref">Ram_3,69.35</span></p>
         
         
         <p id="Ram_3,69.36">
            sa tat kabandhaḥ pratipadya rūpaṃ vṛtaḥ śriyā bhāskaratulyadehaḥ <br />
            nidarśayan rāmam avekṣya khasthaḥ sakhyaṃ kuruṣveti tadābhyuvāca //
             <span class="ref">Ram_3,69.36</span></p>
         
         
         <p id="Ram_3,70.1">
            tau kabandhena taṃ mārgaṃ pampāyā darśitaṃ vane <br />
            ātasthatur diśaṃ gṛhya pratīcīṃ nṛvarātmajau //
             <span class="ref">Ram_3,70.1</span></p>
         
         
         <p id="Ram_3,70.2">
            tau śaileṣv ācitānekān kṣaudrakalpaphaladrumān <br />
            vīkṣantau jagmatur draṣṭuṃ sugrīvaṃ rāmalakṣmaṇau //
             <span class="ref">Ram_3,70.2</span></p>
         
         
         <p id="Ram_3,70.3">
            kṛtvā ca śailapṛṣṭhe tu tau vāsaṃ raghunandanau <br />
            pampāyāḥ paścimaṃ tīraṃ rāghavāv upatasthatuḥ //
             <span class="ref">Ram_3,70.3</span></p>
         
         
         <p id="Ram_3,70.4">
            tau puṣkariṇyāḥ pampāyās tīram āsādya paścimam <br />
            apaśyatāṃ tatas tatra śabaryā ramyam āśramam //
             <span class="ref">Ram_3,70.4</span></p>
         
         
         <p id="Ram_3,70.5">
            tau tam āśramam āsādya drumair bahubhir āvṛtam <br />
            suramyam abhivīkṣantau śabarīm abhyupeyatuḥ //
             <span class="ref">Ram_3,70.5</span></p>
         
         
         <p id="Ram_3,70.6">
            tau tu dṛṣṭvā tadā siddhā samutthāya kṛtāñjaliḥ <br />
            pādau jagrāha rāmasya lakṣmaṇasya ca dhīmataḥ //
             <span class="ref">Ram_3,70.6</span></p>
         
         
         <p id="Ram_3,70.7">
            tām uvāca tato rāmaḥ śramaṇīṃ saṃśitavratām <br />
            kaccit te nirjitā vighnāḥ kaccit te vardhate tapaḥ //
             <span class="ref">Ram_3,70.7</span></p>
         
         
         <p id="Ram_3,70.8">
            kaccit te niyataḥ kopa āhāraś ca tapodhane <br />
            kaccit te niyamāḥ prāptāḥ kaccit te manasaḥ sukham <br />
            kaccit te guruśuśrūṣā saphalā cārubhāṣiṇi //
             <span class="ref">Ram_3,70.8</span></p>
         
         
         <p id="Ram_3,70.9">
            rāmeṇa tāpasī pṛṣṭā sā siddhā siddhasaṃmatā <br />
            śaśaṃsa śabarī vṛddhā rāmāya pratyupasthitā //
             <span class="ref">Ram_3,70.9</span></p>
         
         
         <p id="Ram_3,70.10">
            citrakūṭaṃ tvayi prāpte vimānair atulaprabhaiḥ <br />
            itas te divam ārūḍhā yān ahaṃ paryacāriṣam //
             <span class="ref">Ram_3,70.10</span></p>
         
         
         <p id="Ram_3,70.11">
            taiś cāham uktā dharmajñair mahābhāgair maharṣibhiḥ <br />
            āgamiṣyati te rāmaḥ supuṇyam imam āśramam //
             <span class="ref">Ram_3,70.11</span></p>
         
         
         <p id="Ram_3,70.12">
            sa te pratigrahītavyaḥ saumitrisahito 'tithiḥ <br />
            taṃ ca dṛṣṭvā varāṃl lokān akṣayāṃs tvaṃ gamiṣyasi //
             <span class="ref">Ram_3,70.12</span></p>
         
         
         <p id="Ram_3,70.13">
            mayā tu vividhaṃ vanyaṃ saṃcitaṃ puruṣarṣabha <br />
            tavārthe puruṣavyāghra pampāyās tīrasambhavam //
             <span class="ref">Ram_3,70.13</span></p>
         
         
         <p id="Ram_3,70.14">
            evam uktaḥ sa dharmātmā śabaryā śabarīm idam <br />
            rāghavaḥ prāha vijāne tāṃ nityam abahiṣkṛtām //
             <span class="ref">Ram_3,70.14</span></p>
         
         
         <p id="Ram_3,70.15">
            danoḥ sakāśāt tattvena prabhāvaṃ te mahātmanaḥ <br />
            śrutaṃ pratyakṣam icchāmi saṃdraṣṭuṃ yadi manyase //
             <span class="ref">Ram_3,70.15</span></p>
         
         
         <p id="Ram_3,70.16">
            etat tu vacanaṃ śrutvā rāmavaktrād viniḥsṛtam <br />
            śabarī darśayāmāsa tāv ubhau tad vanaṃ mahat //
             <span class="ref">Ram_3,70.16</span></p>
         
         
         <p id="Ram_3,70.17">
            paśya meghaghanaprakhyaṃ mṛgapakṣisamākulam <br />
            mataṃgavanam ity eva viśrutaṃ raghunandana //
             <span class="ref">Ram_3,70.17</span></p>
         
         
         <p id="Ram_3,70.18">
            iha te bhāvitātmāno guravo me mahādyute <br />
            juhavāṃścakrire tīrthaṃ mantravan mantrapūjitam //
             <span class="ref">Ram_3,70.18</span></p>
         
         
         <p id="Ram_3,70.19">
            iyaṃ pratyaksthalī vedī yatra te me susatkṛtāḥ <br />
            puṣpopahāraṃ kurvanti śramād udvepibhiḥ karaiḥ //
             <span class="ref">Ram_3,70.19</span></p>
         
         
         <p id="Ram_3,70.20">
            teṣāṃ tapaḥprabhāvena paśyādyāpi raghūttama <br />
            dyotayanti diśaḥ sarvāḥ śriyā vedyo 'tulaprabhāḥ //
             <span class="ref">Ram_3,70.20</span></p>
         
         
         <p id="Ram_3,70.21">
            aśaknuvadbhis tair gantum upavāsaśramālasaiḥ <br />
            cintite 'bhyāgatān paśya sametān sapta sāgarān //
             <span class="ref">Ram_3,70.21</span></p>
         
         
         <p id="Ram_3,70.22">
            kṛtābhiṣekais tair nyastā valkalāḥ pādapeṣv iha <br />
            adyāpi na viśuṣyanti pradeśe raghunandana //
             <span class="ref">Ram_3,70.22</span></p>
         
         
         <p id="Ram_3,70.23">
            kṛtsnaṃ vanam idaṃ dṛṣṭaṃ śrotavyaṃ ca śrutaṃ tvayā <br />
            tad icchāmy abhyanujñātā tyaktum etat kalevaram //
             <span class="ref">Ram_3,70.23</span></p>
         
         
         <p id="Ram_3,70.24">
            teṣām icchāmy ahaṃ gantuṃ samīpaṃ bhāvitātmanām <br />
            munīnām āśramo yeṣām ahaṃ ca paricāriṇī //
             <span class="ref">Ram_3,70.24</span></p>
         
         
         <p id="Ram_3,70.25">
            dharmiṣṭhaṃ tu vacaḥ śrutvā rāghavaḥ sahalakṣmaṇaḥ <br />
            anujānāmi gaccheti prahṛṣṭavadano 'bravīt //
             <span class="ref">Ram_3,70.25</span></p>
         
         
         <p id="Ram_3,70.26">
            anujñātā tu rāmeṇa hutvātmānaṃ hutāśane <br />
            jvalatpāvakasaṃkāśā svargam eva jagāma sā //
             <span class="ref">Ram_3,70.26</span></p>
         
         
         <p id="Ram_3,70.27">
            yatra te sukṛtātmāno viharanti maharṣayaḥ <br />
            tat puṇyaṃ śabarī sthānaṃ jagāmātmasamādhinā //
             <span class="ref">Ram_3,70.27</span></p>
         
         
         <p id="Ram_3,71.1">
            divaṃ tu tasyāṃ yātāyāṃ śabaryāṃ svena karmaṇā <br />
            lakṣmaṇena saha bhrātrā cintayāmāsa rāghavaḥ //
             <span class="ref">Ram_3,71.1</span></p>
         
         
         <p id="Ram_3,71.2">
            cintayitvā tu dharmātmā prabhāvaṃ taṃ mahātmanām <br />
            hitakāriṇam ekāgraṃ lakṣmaṇaṃ rāghavo 'bravīt //
             <span class="ref">Ram_3,71.2</span></p>
         
         
         <p id="Ram_3,71.3">
            dṛṣṭo 'yam āśramaḥ saumya bahvāścaryaḥ kṛtātmanām <br />
            viśvastamṛgaśārdūlo nānāvihagasevitaḥ //
             <span class="ref">Ram_3,71.3</span></p>
         
         
         <p id="Ram_3,71.4">
            saptānāṃ ca samudrāṇām eṣu tīrtheṣu lakṣmaṇa <br />
            upaspṛṣṭaṃ ca vidhivat pitaraś cāpi tarpitāḥ //
             <span class="ref">Ram_3,71.4</span></p>
         
         
         <p id="Ram_3,71.5">
            pranaṣṭam aśubhaṃ yat tat kalyāṇaṃ samupasthitam <br />
            tena tv etat prahṛṣṭaṃ me mano lakṣmaṇa samprati //
             <span class="ref">Ram_3,71.5</span></p>
         
         
         <p id="Ram_3,71.6">
            hṛdaye hi naravyāghra śubham āvirbhaviṣyati <br />
            tad āgaccha gamiṣyāvaḥ pampāṃ tāṃ priyadarśanām //
             <span class="ref">Ram_3,71.6</span></p>
         
         
         <p id="Ram_3,71.7">
            ṛśyamūko girir yatra nātidūre prakāśate <br />
            yasmin vasati dharmātmā sugrīvo 'ṃśumataḥ sutaḥ <br />
            nityaṃ vālibhayāt trastaś caturbhiḥ saha vānaraiḥ //
             <span class="ref">Ram_3,71.7</span></p>7 //
         
         
         <p id="Ram_3,71.8">
            abhitvare ca taṃ draṣṭuṃ sugrīvaṃ vānararṣabham <br />
            tadadhīnaṃ hi me saumya sītāyāḥ parimārgaṇam //
             <span class="ref">Ram_3,71.8</span></p>
         
         
         <p id="Ram_3,71.9">
            iti bruvāṇaṃ taṃ rāmaṃ saumitrir idam abravīt <br />
            gacchāvas tvaritaṃ tatra mamāpi tvarate manaḥ //
             <span class="ref">Ram_3,71.9</span></p>
         
         
         <p id="Ram_3,71.10">
            āśramāt tu tatas tasmān niṣkramya sa viśāṃ patiḥ <br />
            ājagāma tataḥ pampāṃ lakṣmaṇena sahābhibhūḥ //
             <span class="ref">Ram_3,71.10</span></p>
         
         
         <p id="Ram_3,71.11">
            samīkṣamāṇaḥ puṣpāḍhyaṃ sarvato vipuladrumam <br />
            koyaṣṭibhiś cārjunakaiḥ śatapattraiś ca kīcakaiḥ <br />
            etaiś cānyaiś ca vividhair nāditaṃ tad vanaṃ mahat //
             <span class="ref">Ram_3,71.11</span></p>
         
         
         <p id="Ram_3,71.12">
            sa rāmo vividhān vṛkṣān sarāṃsi vividhāni ca <br />
            paśyan kāmābhisaṃtapto jagāma paramaṃ hradam //
             <span class="ref">Ram_3,71.12</span></p>
         
         
         <p id="Ram_3,71.13">
            sa tām āsādya vai rāmo dūrād udakavāhinīm <br />
            mataṃgasarasaṃ nāma hradaṃ samavagāhata //
             <span class="ref">Ram_3,71.13</span></p>
         
         
         <p id="Ram_3,71.14">
            sa tu śokasamāviṣṭo rāmo daśarathātmajaḥ <br />
            viveśa nalinīṃ pampāṃ paṅkajaiś ca samāvṛtām //
             <span class="ref">Ram_3,71.14</span></p>
         
         
         <p id="Ram_3,71.15">
            tilakāśokapuṃnāgabakuloddālakāśinīm <br />
            ramyopavanasambādhāṃ padmasaṃpīḍitodakām //
             <span class="ref">Ram_3,71.15</span></p>
         
         
         <p id="Ram_3,71.16">
            sphaṭikopamatoyāḍhyāṃ ślakṣṇavālukasaṃtatām <br />
            matsyakacchapasambādhāṃ tīrasthadrumaśobhitām //
             <span class="ref">Ram_3,71.16</span></p>
         
         
         <p id="Ram_3,71.17">
            sakhībhir iva yuktābhir latābhir anuveṣṭitām <br />
            kiṃnaroragagandharvayakṣarākṣasasevitām <br />
            nānādrumalatākīrṇāṃ śītavārinidhiṃ śubhām //
             <span class="ref">Ram_3,71.17</span></p>
         
         
         <p id="Ram_3,71.18">
            padmaiḥ saugandhikais tāmrāṃ śuklāṃ kumudamaṇḍalaiḥ <br />
            nīlāṃ kuvalayoddhātair bahuvarṇāṃ kuthām iva //
             <span class="ref">Ram_3,71.18</span></p>
         
         
         <p id="Ram_3,71.19">
            aravindotpalavatīṃ padmasaugandhikāyutām <br />
            puṣpitāmravaṇopetāṃ barhiṇodghuṣṭanāditām //
             <span class="ref">Ram_3,71.19</span></p>
         
         
         <p id="Ram_3,71.20">
            sa tāṃ dṛṣṭvā tataḥ pampāṃ rāmaḥ saumitriṇā saha <br />
            vilalāpa ca tejasvī kāmād daśarathātmajaḥ //
             <span class="ref">Ram_3,71.20</span></p>
         
         
         <p id="Ram_3,71.21">
            tilakair bījapūraiś ca vaṭaiḥ śukladrumais tathā <br />
            puṣpitaiḥ karavīraiś ca puṃnāgaiś ca supuṣpitaiḥ //
             <span class="ref">Ram_3,71.21</span></p>
         
         
         <p id="Ram_3,71.22">
            mālatīkundagulmaiś ca bhaṇḍīrair niculais tathā <br />
            aśokaiḥ saptaparṇaiś ca ketakair atimuktakaiḥ <br />
            anyaiś ca vividhair vṛkṣaiḥ pramadevopaśobhitām //
             <span class="ref">Ram_3,71.22</span></p>
         
         
         <p id="Ram_3,71.23">
            asyās tīre tu pūrvoktaḥ parvato dhātumaṇḍitaḥ <br />
            ṛśyamūka iti khyātaś citrapuṣpitakānanaḥ //
             <span class="ref">Ram_3,71.23</span></p>
         
         
         <p id="Ram_3,71.24">
            harir ṛkṣarajonāmnaḥ putras tasya mahātmanaḥ <br />
            adhyāste taṃ mahāvīryaḥ sugrīva iti viśrutaḥ //
             <span class="ref">Ram_3,71.24</span></p>
         
         
         <p id="Ram_3,71.25">
            sugrīvam abhigaccha tvaṃ vānarendraṃ nararṣabha <br />
            ity uvāca punar vākyaṃ lakṣmaṇaṃ satyavikramam //
             <span class="ref">Ram_3,71.25</span></p>
         
         
         <p id="Ram_3,71.26">
            tato mahad vartma ca dūrasaṃkramaṃ krameṇa gatvā pravilokayan vanam <br />
            dadarśa pampāṃ śubhadarśakānanām anekanānāvidhapakṣisaṃkulām //
             <span class="ref">Ram_3,71.26</span></p>
         
         </div>
   </body>
</html>