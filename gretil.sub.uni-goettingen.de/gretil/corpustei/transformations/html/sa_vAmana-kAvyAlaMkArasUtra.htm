<!DOCTYPE html><html xmlns="http://www.w3.org/1999/xhtml">
   <head>
      <meta http-equiv="Content-Type" content="text/html; charset=UTF-8" />
      <meta name="viewport" content="width=device-width, initial-scale=1.0" />
      <title>Vāmana: Kāvyālaṃkārasūtra with Vṛtti (GRETIL)
	</title>
      <style>@font-face {
    font-family: LinuxLibertineDisplay0Regular, times, serif;
    src: url(fonts/LinLibertine_DR.woff);
}
* {box-sizing: border-box;}
body {background-color: #FFFFFF; font-family: 'LinuxLibertineDisplayORegular'; font-weight: normal; font-style: normal; font-size: 18px; padding: 20px 100px 20px; width: 1600px;}

ul {list-style: circle;}

ul.dash {list-style: none; margin-left: .5em; padding-left: .5em;}
ul.dash > li:before {display: inline-block; content: "–"; width: 1em; margin-left: 0em;}

a:link {color: black; text-decoration: underline;}
a:visited {color: black; text-decoration: underline;}
a:hover {color: black; text-decoration: none;}
a:active {color: black; text-decoration: underline;}

p {padding-left: .5em; padding-right: .5em;}

h4 {margin-bottom: 0px;}
mark {background-color: #FFFFCC;}
q:before {content: "»";}
q:after {content: "«";}

.noindent {padding: 0px;}
.comm {padding-left: 1em; padding-right: 1em;}
.app {width: 80%; text-align: right; font-size: 14px; padding-left: 1em;}
.lem {display:inline-block;}
.ref {font-size: 14px; padding: inherit;}
.lb {font-weight: bold; font-size: 14px;}
.lb:before {content: "["}
.lb:after {content: "]"}
.pb {font-weight: bold; font-size: 14px;}
.pb:before {content: " ["}
.pb:after {content: "] "}
.note {font-weight: bold; font-size: 14px;}
.note:before {content: " ["}
.note:after {content: "] "}
.subhead {font-weight: bold; font-size: 14px;}
.appnote {font-size: 14px;}
.appnote:before {content: " ["}
.appnote:after {content: "] "}
.hi {font-style: italic}
.sic:before {content: "†"}
.sic:after {content: "†"}
.corr {color: #008000;}
.supplied {color: #1E90FF;}
.surplus {color: #ff3333;}
.unclear {color: #D2B48C;}

/* custom renditions */
.b, .bf, .textbf, .bold {font-weight: bold}
.i, .it, .textit, .italic {font-style: italic}
.u, .underline {text-decoration: underline}
.blue {color: #0000e6;}
.red {color: #b30000;}

.row:after {content: ""; display: table; clear: both;}
.column {float: left; width: 50%; padding-left: .5em; padding-right: .5em;}
.analysis {font-size: 14px; color: #0066ff; padding-left: .5em; padding-right: .5em; padding-top: .1em;}
.analysis:before {content: "["}
.analysis:after {content: "]"}

div.wapp:hover  span.lem {background-color: #FFFFCC;}

@media screen and (max-width: 800px) {
    body {font-size: 16px;}
    .column {width: 100%;}
    .analysis {width: 100%;}
}

@media screen and (max-width: 1200px) {
    body {padding: 10px;}
    .app {width: 90%;}
}

@media only screen and (max-width: 1600px) {
    body {width: auto; padding: 20px;}
}

#toc_container {background: #f9f9f9 none repeat scroll 0 0; border: 1px solid #aaa; display: table; font-size: 95%; margin-bottom: 1em; padding: 1em; width: auto;}
.toc_title {font-weight: 700; text-align: center;}	  
#toc_container li, #toc_container ul, #toc_container ul li{list-style: outside none none !important; padding-left: .5em;}
</style>
   </head>
   <body>
      <h1>Vāmana: Kāvyālaṃkārasūtra with Vṛtti</h1>
      <h2>Header</h2>
      <p>
         This file is an html transformation of <a href="http://gretil.sub.uni-goettingen.de/gretil/corpustei/sa_vAmana-kAvyAlaMkArasUtra.xml">sa_vAmana-kAvyAlaMkArasUtra.xml</a> with a rudimentary header. For a more extensive header please refer to the source
         file.
         </p>
      <p class="noindent"><b>Data entry: </b>Masahiro Takano</p>
      <p class="noindent"><b>Contribution: </b>Masahiro Takano</p>
      <p class="noindent"><b>Date of this version: </b>2020-07-31</p>
      <h4>
         <if test="fileDesc/sourceDesc/@xml:id" id=""></if>
         	  Source:
         	</h4>
      <ul class="dash">
         <li>Kāvyālaṅkāra sūtra / of ācārya Vāmana ; with the Kāvyālaṅkārakāmadhenu Sanskrit commentary
            of Śrī Gopendra Tripurahara Bhūpāla edited with Hindī transalation by Bechana Jhā
            ; introduction by Rewāprasāda Dwivedī. -- 2nd ed. Varanasi : Caukhambha Sanskrit Sansthan
            , 1976. (The Kashi Sanskrit Series ; 209).</li>
      </ul>
      <p class="noindent"><b>Publisher: </b>Göttingen Register of Electronic Texts in Indian Languages (GRETIL), SUB Göttingen</p>
      <h4>Licence:</h4>
      <p>This e-text was provided to GRETIL in good faith that no copyright rights have been
         infringed.
         	 If anyone wishes to assert copyright over this file, please contact the GRETIL management
         at gretil(at)sub(dot)uni-goettingen(dot)de.
         	 The file will be immediately removed pending resolution of the claim.</p>
      <p><a href="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International
            License.</a></p>
      <h4>Interpretive markup:</h4>
      <ul class="dash">
         <li><span class="hi">highlighted text</span></li>
         <li><span class="note">remarks</span></li>
      </ul>
      <h4>Notes:</h4>
      <notesStmt xmlns="http://www.tei-c.org/ns/1.0">
         	
         <p xmlns="http://www.w3.org/1999/xhtml">This file has been created by mass conversion of GRETIL's Sanskrit corpus from <a href="http://gretil.sub.uni-goettingen.de/gretil/1_sanskr/5_poetry/1_alam/vamkalvu.htm">vamkalvu.htm</a>. Due to the heterogeneity of the sources the header markup might be suboptimal. For
            the sake of transparency the header of the legacy file is documented in the &lt;note&gt; element below:</p>
         	
         <p xmlns="http://www.w3.org/1999/xhtml">
            	 Vamana: Kavyalamkarasutra, with Vṛtti
            <br />Based on the ed.: Kāvyālaṅkāra sūtra / of ācārya Vāmana ; with the Kāvyālaṅkārakāmadhenu
            Sanskrit commentary of Śrī Gopendra Tripurahara Bhūpāla edited with Hindī transalation
            by Bechana Jhā ; introduction by Rewāprasāda Dwivedī. -- 2nd ed.
            <br />Varanasi : Caukhambha Sanskrit Sansthan , 1976.
            <br />(The Kashi Sanskrit Series ; 209)
            <br />and:
            <br />ŚrīVāmanācāryaviracitāni Kāvyālaṅkārasūtrāni Svavṛttisamalaṅkṛtāni
            <br />Śrīnārāyaṇarāma ācārya Kāvyatīrtha ityetaiṣṭippaṇyādibhiḥ
            <br />samalaṅkṛtya saṃśodhitāni. Delhi : Motilal Banarsidas, 1983.
            <br />
            <br />Input by Masahiro Takano
            <br />
            <br />NOTE by Masahiro Takano:
            <br />Many differences between above two texts, so some parts of sutras are uncertain.
            <br />
            <br />STRUCTURE OF REFERENCES:
            <br />VKal_n,n.n = Vāmana's Kāvyālaṃkarasūtra_adhikaraṇa,adhyāya.sūtra
            <br />*VKal_n,n.n = divergent numbering in Kāvyatīrtha ed. (1983)
            <br />Pā_n,n.n = Pāṇini's Aṣṭādhyāyī
            <br />
            <br />[k: ...] = variant readings of Kāvyatīrtha ed. (1983)
            <br />{} = remarks
            <br />
            <br />BOLD for sūtras
            <br />ITALICS for citations and/or comments
            	</p>
         </notesStmt>
      <h4>Revisions:</h4>
      <ul class="dash">
         <li>2020-07-31: TEI encoding by mass conversion of GRETIL's Sanskrit corpus</li>
      </ul>
      <hr />
      <h2>Text</h2>
      <div xml:lang="sa-Latn">
         
         
         <p>pāṇḍitavaraśrīvāmanaviracitasavṛtti-
            kāvyālaṅkārasūtrāṇi</p>
         
         
         
         
         
         <p>atha prathame'dhikaraṇe prathamo'dhyāyaḥ /</p>
         
         
         <p class="it">
            praṇamya paramaṃ jyotirvāmanena kavipriyā /<br />
            kāvyālaṅkārasūtrāṇāṃ teṣāṃ vṛttirvidhīyate //
            </p>
         
         
         
         
         
         <p class="bold">kāvyaṃ grāhyamalaṅkārāt // VKal_1,1.1 //</p>
         
         
         <p>kāvyaṃ khalu grāhyamupādeyaṃ bhavati, alaṅkārāt / kāvyaśabdo'yaṃ guṇālaṅkārasaṃskṛtayoḥ
            śabdārthayorvartate / bhaktyā tu śabdārthamātravacano'tra gṛhyate //1//</p>
         
         
         <p>ko'sāvalaṅkāra ityata āha ----</p>
         
         
         
         
         
         <p class="bold">saundaryamalaṅkāraḥ // VKal_1,1.2 //</p>
         
         
         <p>alaṅkṛtiraṅkāraḥ / karaṇavyutpattyā punaralaṅkāraśabdo'yam upamādiṣu vartate //2//</p>
         
         
         
         
         
         <p class="bold">sa doṣaguṇālaṅkārahānādānābhyām // VKal_1,1.3 //</p>
         
         
         <p>sa khalvalaṅkāro doṣahānād guṇālaṅkārādānācc sampādyaḥ kaveḥ //3//</p>
         
         
         
         
         
         <p class="bold">śāstrataste // VKal_1,1.4 //</p>
         
         
         <p>te doṣaguṇālaṅkārahānādāne / śāstrādasmāt / śāstrato hi jñātvā doṣāñjahyād , guṇālaṅkārāṃścādadīta
            //4//</p>
         
         
         <p>kiṃ punaḥ phalam alaṅkaravatā kāvyena, yenaitadartho'yamityāha ----</p>
         
         
         
         
         
         <p class="bold">kāvyaṃ saddṛṣṭādṛṣṭārtham, prītikīrtihetutvāt // VKal_1,1.5 //</p>
         
         
         <p>{kāvyaṃ sat} cāru dṛṣṭaprayojanaṃ , prītihetutvāt / adṛṣṭaprayojanaṃ kīrtihetutvāt
            / atra ślokāḥ ----</p>
         
         
         <p>
              <span class="it">pratiṣṭhāṃ kāvyabandhasya yaśasaḥ saraṇiṃ viduḥ /</span><br />
            <span class="it">  akīrtivarttinīṃ tvevaṃ kukavitvaviḍambanam //</span>
            </p>
         
         
         <p>
            <span class="it">  kīrtisvargaphalāmāhurāsasāraṃ vipaścitaḥ /</span><br />
            <span class="it">  akīrtiṃ tu nirālokanarakoddeśadūtikām //</span>
            </p>
         
         
         <p><span class="it">  tasmāt kīrtimupādātumakīrtiṃ ca nivarhitum /
               kāvyālaṅkārasūtrārthaḥ prasādyaḥ kavipuṅgavaiḥ //</span></p>
         
         
         <p>//5//</p>
         
         
         <p>iti śrīpaṇḍitavaravāmanaviracitakāvyālaṅkārasūtravṛttau śarīre prathame'dhikaraṇe
            prathamo'dhyāyaḥ iti prayojanasthāpanā //1-1//</p>
         
         
         
         
         
         <p>atha pratame'dhikaraṇe dvitīyo'dhyāyaḥ /</p>
         
         
         <p>[prayojanasthāpanā /] adhikārinirūpaṇārthamāha ----</p>
         
         
         
         
         
         <p class="bold">arocakinaḥ satṛṇābhyavahāriṇaśca kavayaḥ // VKal_1,2.1 //</p>
         
         
         <p>iha khalu dvaye kavayaḥ sambhavanti / arocakinaḥ , satṛṇābhyavahāriṇaśceti / arocakisatṛṇābhyavahāriśabdau
            gauṇārthau / ko'sāvarthaḥ / vivekitvamavivekitvaṃ ceti //1//</p>
         
         
         <p>yadāha ----</p>
         
         
         
         
         
         <p class="bold">pūrve śiṣyāḥ, vivekitvāt // VKal_1,2.2 //</p>
         
         
         <p>pūrve khalvarocakinaḥ śiṣyāḥ śāsanīyāḥ / vivekitvāt vivecanaśīlatvāt //2//</p>
         
         
         
         
         
         <p class="bold">netare tadviparyayāt // VKal_1,2.3 //</p>
         
         
         <p>itare satṛṇābhyavahāriṇo na śiṣyāḥ / tadviparyayāt / avivecanaśīlatvāt / na ca śīlamapākartuṃ
            śakyam //3//</p>
         
         
         <p>nanvevaṃ na śāstraṃ sarvatrānugrāhi syāt , ko vā manyate , tadāha ----</p>
         
         
         
         
         
         <p class="bold">na śāstramadravyeṣvarthavat // VKal_1,2.4 //</p>
         
         
         <p>na khalu śāstramadravyeṣvavivekiṣvarthavat //4//</p>
         
         
         <p>nidarśanamāha ----</p>
         
         
         
         
         
         <p class="bold">na katakaṃ paṅkaprasādanāya // VKal_1,2.5 //</p>
         
         
         <p>na hi katakaṃ payasa iva pañkaprasādanāya bhavati //5//</p>
         
         
         <p>adhikāriṇo nirūpya rītiniścayārthamāha ----</p>
         
         
         
         
         
         <p class="bold">rītirātmā kāvyasya // VKal_1,2.6 //</p>
         
         
         <p>rītirnāmeyamātmā kāvyasya / śarīrasyeveti vākyaśeṣaḥ //6//</p>
         
         
         <p>kiṃ[k: kā] punariyaṃ rītirityāha ----</p>
         
         
         
         
         
         <p class="bold">viśiṣṭā padaracanā rītiḥ // VKal_1,2.7 //</p>
         
         
         <p>viśeṣavatī padānāṃ racanā rītiḥ //7//</p>
         
         
         <p>ko'sau viśeṣa ityāha ----</p>
         
         
         
         
         
         <p class="bold">viśeṣo guṇātmā // VKal_1,2.8 //</p>
         
         
         <p>vakṣyamāṇaguṇarūpo viśeṣaḥ //8//</p>
         
         
         
         
         
         <p class="bold">sā tridhā vaidarbhī gauḍīyā pāñcālī ceti // VKal_1,2.9 //</p>
         
         
         <p>sā ceyaṃ rītistridhā [bhidyate] / vaidarbhī , gauḍīyā , pāñcālī ceti //9//</p>
         
         
         <p>kiṃ punardeśavaśād dravyaguṇotpattiḥ kāvyānāṃ , yenā'yaṃ deśaviśeṣavyapadeśaḥ / naivaṃ
            , yadāha ----</p>
         
         
         
         
         
         <p class="bold">vidarbhādiṣu dṛṣṭatvāttatsamākhyā // VKal_1,2.10 //</p>
         
         
         <p>vidarbhagauḍapāñcāleṣu tatratyaiḥ kavibhiryathāsvarūpamupalabdhatvāt tatsamākhyā /
            na punardeśaiḥ kiñcidupakriyate kāvyānām //10//</p>
         
         
         <p>tāsāṃ guṇabhedād bhedamāha ----</p>
         
         
         
         
         
         <p class="bold">samagraguṇopetā vaidarbhī // VKal_1,2.11 //</p>
         
         
         <p>samagrairojaḥprasādapramukairguṇairupetā vaidarbhī nāma rītiḥ /
            atra ślokaḥ ----</p>
         
         
         <p class="it">
            aspṛṣṭā doṣamātrābhiḥ samagraguṇagumphitā /<br />
             vipañcīssvarasaubhāgyā vaidarbhī rītiriṣyate //
            </p>
         
         
         <p>tāmetāmevaṃ kavayaḥ stuvanti ----</p>
         
         
         <p class="it">
            sati vaktari satyarthe sati śabdānuśāsane /<br />
             asti tanna vinā yena parisravati vāṅmudhe //
            </p>
         
         
         <p>[k: atra] udāharaṇam (śākuṃ. 2-6) ----</p>
         
         
         <p>  <span class="it">gāhantāṃ mahiṣā nipānasalilaṃ śṛṅgairmuhustāḍitaṃ
               chāyāvaddhakadambakaṃ mṛgakulaṃ romanthamabhyasyatu //</span></p>
         
         
         <p><span class="it">  visrabdhaṃ kurutāṃ varāhavitatirmustākṣatiṃ palvale
               viśrāntiṃ labhatāmidaṃ ca śithilajyābandhamasmaddhanuḥ //</span></p>
         
         
         <p>//11//</p>
         
         
         
         
         
         <p class="bold">ojaḥkāntimatī gauḍīyā // VKal_1,2.12 //</p>
         
         
         <p>ojaḥ kānti.śca vidyete yasyāṃ sā ojaḥkāntimatī gauḍīyā nāma rītiḥ / mādhuryasaukumāryayorabhāvāt
            samāsabahulā atyulbaṇapadā ca / atra ślokaḥ ----</p>
         
         
         <p class="it">
            samastātyudbhaṭapadāmojaḥkāntiguṇānvitām /<br />
             gauḍīyāmiti gāyanti rītiṃ rītivicakṣaṇāḥ //
            </p>
         
         
         <p>udāharaṇam (mahāvīrac. 1-54) ----</p>
         
         
         <p>  <span class="it">dordaṇḍāñcitacandraśekharadhanurdaṇḍāvabhaṅgodyata-
               ṣṭaṅkāradhvanirāryabālacaritaprastāvanāḍiṇḍimaḥ /
               drākparyastakapālasaṃpuṭamitabrahmāṇḍabhāṇḍodara-
               bhrāmyatpiṇḍitacaṇḍimā kathamaho nā'dyāpi viśrāmyati</span></p>
         
         
         <p>//12//</p>
         
         
         
         
         
         <p class="bold">mādhuryasaukumāryopapannā pāñcālī // VKal_1,2.13 //</p>
         
         
         <p>mādhruyeṇa saukumāryeṇa ca guṇonopapannā pāñcālī nāma rītiḥ / ojaḥkāntyabhāvādanulbaṇapadā
            vicchāyā ca / tathā ca ślokaḥ ----
            
            <p class="it">
               āśliṣṭaślathabhāvāṃ tu purāṇacchāyayānvitām /<br />
                madhurāṃ sukumārāṃ ca pāñcālīṃ kavayo viduḥ //
               </p>
         </p>
         
         
         <p>yathā[k: atrodāharaṇam] ----</p>
         
         
         <p>  <span class="it">grāme 'sminpathikāya pāntha ! vasatirnaivādhunā dīyate
               rātrāvatra vihāramaṇḍapatale pānthaḥ prasupto yuvā /
               tenotthāya khalena gajati ghane smṛtvā priyāṃ tatkṛtaṃ
               yenādyāpi karaṅkadaṇḍapatanāśaṅkī janastiṣṭhati //</span></p>
         
         
         <p>etāsu tisṛṣu rītiṣu rekhākhiva citraṃ kāvyaṃ pratiṣṭhatamiti //13//</p>
         
         
         
         
         
         <p class="bold">tāsāṃ pūrvā grāhyā, guṇasākalyāt // VKal_1,2.14 //</p>
         
         
         <p>tāsāṃ tisṛṇāṃ rītīnāṃ pūrvā vaidarbhī grāhyā , guṇānāṃ sākalyāt //14//</p>
         
         
         
         
         
         <p class="bold">na punaritare, stokaguṇatvāt // VKal_1,2.15 //</p>
         
         
         <p>itare gauḍīyapāñcālyau na grāhye , stolaguṇatvāt //15//</p>
         
         
         
         
         
         <p class="bold">tadārohaṇārthamitarābhyāsa ityeke // VKal_1,2.16 //</p>
         
         
         <p>tasyā vaidarbhyā evārohaṇārthamitarayorapi rītyorabhyāsa ityeke manyante //16//</p>
         
         
         
         
         
         <p class="bold">tattu na; atattvaśīlasya tattvāniṣpatteḥ // VKal_1,2.17 //</p>
         
         
         <p>na hyatattvaṃ śīlayatastattvaṃ niṣpadyate //17//</p>
         
         
         <p>nidarśanārthamāha ----</p>
         
         
         
         
         
         <p class="bold">na śaṇasūtravānābhyāse trasarasūtravānavaicitryalābhaḥ // VKal_1,2.18 //</p>
         
         
         <p>na hi śaṇasūtravānamabhyasyan kuvindastrasarasūtravānavaicitryaṃ labhate //18//</p>
         
         
         
         
         
         <p class="bold">sāpi samāsābhāve śuddhavaidarbhī // VKal_1,2.19 //</p>
         
         
         <p>sāpi vaidarbhī rītiḥ śuddhavaidarbhī bhaṇyate , yadi samāsavatpadaṃ na bhavati / /19//</p>
         
         
         
         
         
         <p class="bold">tasyāmarthaguṇasaṃpadāsvādyā // VKal_1,2.20 //</p>
         
         
         <p>tasyāṃ vaidarbhyāṃ arthaguṇasaṃpadāsvādyā bhavati //20//</p>
         
         
         
         
         
         <p class="bold">tadupārohādarthaguṇaleśo'pi // VKal_1,2.21 //</p>
         
         
         <p>tadupadhānataḥ khalvarthaguṇaleśo'pi svadate / kimaṅga ! punararthaguṇasaṃpat / tathā
            cāhuḥ ----</p>
         
         
         <p>  <span class="it">kiṃ tvasti kācidaparaiva padānupūrvī
               yasyāṃ na kiñcidapi kiñcidivāvabhāti /</span>
            <span class="it">ānandayatytha ca karṇapathaṃ prayātā
               cetaḥ satāmamṛtavṛṣṭiriva praviṣṭā //</span>
            <span class="it">vacasi yamadhiśayya syandate vācakaśrī-
               rvitathamavitathatvaṃ yatra vastu prayāti /
               udayati hi sa tādṛk kvāpi vaidarbharītau
               sahṛdayahṛdayānāṃ rañjakaḥ ko'pi pākaḥ //</span></p>
         
         
         <p>//21//</p>
         
         
         
         
         
         <p class="bold">sāpi vaidarbhī, tātsthyāt // VKal_1,2.22 //</p>
         
         
         <p>sāpīyamarthaguṇasaṃpat vaidarbhītyuktā / tātsthyādityupacārato vyavahāraṃ darśayati
            //22//</p>
         
         
         <p>iti śrīpaṇḍitavaravāmanaviracitakāvyālaṅkārasūtravṛttau śārīre prathame 'dhikaraṇe
            dvitīyo'dhyāyaḥ /
            adhikāricintā , rītiniścayaśca /</p>
         
         
         
         
         
         <p>atha prathame'dhikaraṇe tṛtīyo'dhyāyaḥ /</p>
         
         
         <p>adhikāricintāṃ rītitattvaṃ ca nirūpya , kāvyāṅgānyupadarśayitumāha ----</p>
         
         
         
         
         
         <p class="bold">loko vidyā prakīrṇa ca kāvyāṅgāni // VKal_1,3.1 //</p>
         
         
         <p>uddeśakrameṇaitadvyācaṣṭe ----</p>
         
         
         
         
         
         <p class="bold">lokavṛttaṃ lokaḥ // VKal_1,3.2 //</p>
         
         
         <p>lokaḥ sthāvarajaṅgamātmā tasya vartanaṃ vṛttimiti //2//</p>
         
         
         
         
         
         <p class="bold">śabdasmṛtyabhidhānakośacchandovicitikalākāmaśāstradaṇḍanītipūrvā vidyāḥ // VKal_1,3.3
            //</p>
         
         
         <p>śabdasmṛtyādīnāṃ tatpūrvakatvaṃ pūrvaṃ kāvyabandheṣvapekṣaṇīyatvāt //3//</p>
         
         
         <p>tāsāṃ kāvyāṅgatvaṃ yojayitumāha ----</p>
         
         
         
         
         
         <p class="bold">śabdasmṛteḥ śabdaśuddhiḥ // VKal_1,3.4 //</p>
         
         
         <p>śabdasmṛtervyākaraṇācchabdānāṃ śuddhiḥ sādhutvaniścayaḥ kartavyaḥ / śuddhāni hi padāni
            niḥśaṅkaiḥ kavibhiḥ prayujyante //4//</p>
         
         
         
         
         
         <p class="bold">abhidhānakośāt padārthaniścayaḥ // VKal_1,3.5 //</p>
         
         
         <p>padaṃ hi racanāprapraveśayogyaṃ bhāvayan saṃdigdhārthatvena na gṛhṇīyānna vā jahyāditi
            kāvyabandhavighnaḥ / tasmādabhidhānakośataḥ padārthaniścayaḥ kartavya iti / apūrvābhidhānalābhārthatvaṃ
            tvayuktamabhidhānakośasya , aprayuktasyāprayojyatvāt / yadi prayuktaṃ prayujyate tarhi
            kimiti saṃdighāthatvamāśaṅkitaṃ padasya ? tanna ; tatra sāmānyenārthāvagatiḥ saṃbhavati
            / yathā {nīvī}śabdena jaghanavasragranthirucyata iti kasyacinnaścayaḥ / striyā vā
            puruṣasya veti saṃśayaḥ <span class="it">nīvī saṃgrathanaṃ nāryā jaghanasthasya vāsasaḥ</span> iti nāmamālāpratīkamapaśyata iti / atha kathaṃ ----</p>
         
         
         <p class="it">
            vicitrabhojanābhogavardhamānaḥdarāsthibhiḥ /<br />
             kenacitpūrvamukto'pi nīvībandhaḥ ślathīkṛtaḥ //
            </p>
         
         
         <p>iti prayogaḥ / bhrānterupacārādvā //5//</p>
         
         
         
         
         
         <p class="bold">chandovicitervṛttasaṃśayacchedaḥ // VKal_1,3.6 //</p>
         
         
         <p>kāvyābhyāsādvṛttasaṃkrāntirbhavatyeva / kiṃ tu mātrāvṛttādiṣu kvacitsaṃśayaḥ syāt
            / ato vṛttasaṃśayacchedaśchandovicitervidheya iti //6//</p>
         
         
         
         
         
         <p class="bold">kalāśāstrebhyaḥ kalātattvasya saṃvit // VKal_1,3.7 //</p>
         
         
         <p>kalā gītanṛtyacitrādikāstāsāmabhidhāyakāni śāstrāṇi viśākhilādipraṇītāni kalāśāstrāṇi
            , tebhyaḥ kalātattvasya saṃvit saṃvedanam / na hi kalātattvānupalabdhau kalāvastu
            samyaṅnibandhuṃ śakyamiti //7//</p>
         
         
         
         
         
         <p class="bold">kāmaśāstrataḥ kāmopacārasya // VKal_1,3.8 //</p>
         
         
         <p><span class="it">saṃvit</span> ityanuvartate / kāmopacārasya saṃvit kāmaśāstrata iti / kāmopacārabahulaṃ hi vastu
            kāvyasyeti //8//</p>
         
         
         
         
         
         <p class="bold">daṇḍanīternayāpanayayoḥ // VKal_1,3.9 //</p>
         
         
         <p>daṇḍanīterarthaśāstrānnayasyāpanayasya ca saṃviditi / tatra ṣāḍguṇyasya yathāvatorayogo
            nayaḥ / tadviparīto'panayaḥ / na hi tāvavijñāya nāyakapratināyakayorvṛttaṃ śakyaṃ
            kāvye nibandhumiti //9//</p>
         
         
         
         
         
         <p class="bold">itivṛttakuṭilatvaṃ ca tataḥ // VKal_1,3.10 //</p>
         
         
         <p>itihāsādiritivṛttaṃ kāvyaśarīram , tasya kuṭilatvaṃ tato daṇḍanīterbalīvastvābalīyastvādiprayogo
            vyutpattimūlatvāttasyāḥ / evamanyāsāmapi vidyānāṃ yathāsvamupayogo varṇanīya iti //10//</p>
         
         
         
         
         
         <p class="bold">lakṣyajñatvamabhiyogo vṛddhasevāvekṣaṇaṃ pratibhānamavadhānaṃ ca prakīrṇam // VKal_1,3.11
            //</p>
         
         
         
         
         
         <p class="bold">tatra kāvyaparicayo lakṣyajñatvam // VKal_1,3.12 //</p>
         
         
         <p>anyeṣāṃ kāvyeṣu paricayo lakṣyajñatvam / tato hi kāvyabandhasya vyutpattirbhavati
            //12//</p>
         
         
         
         
         
         <p class="bold">kāvyabandhodyamo'bhiyogaḥ // VKal_1,3.13 //</p>
         
         
         <p>bandhanaṃ bandhaḥ , kāvyasya bandho racanā kāvyabandhaḥ / tatrodyamo'bhiyogaḥ / sa
            hi kavitvaprakarṣamādadhāti //13//</p>
         
         
         
         
         
         <p class="bold">kāvyopadeśaguruśuśrūṣaṇaṃ vṛddhasevā // VKal_1,3.14 //</p>
         
         
         <p>kāvyopadeśe gurava upadeṣṭāraḥ / teṣāṃ śuśrūṣaṇaṃ vṛddhasevā / tataḥ kāvyavidyāyāḥ
            saṃkrāntirbhavati //14//</p>
         
         
         
         
         
         <p class="bold">padādhānoddharaṇamavekṣaṇam // VKal_1,3.15 //</p>
         
         
         <p>padasyādhānaṃ nyāsaḥ , uddharaṇamapasāraṇam / tayoḥ khalvavekṣaṇam / atra ślokau ----</p>
         
         
         <p>
              <span class="it">ādhānoddharaṇe tāvadyāvaddolāyate manaḥ /</span><br />
            <span class="it">  padasya sthāpite sthairye hanta siddhā sarasvatī //</span>
            </p>
         
         
         <p><span class="it">  yatpadāni tyajantyeva parivṛttisahiṣṇutām /
               taṃ śabdanyāsaniṣṇātāḥ śabdapākaṃ pracakṣate //</span></p>
         
         
         <p>//15//</p>
         
         
         
         
         
         <p class="bold">kavitvabījaṃ pratibhānam // VKal_1,3.16 //</p>
         
         
         <p>kavitvasya bījaṃ kavitvabījaṃ janmāntarāgatasaṃskāraviśeṣaḥ kaścit , yasmādvinā kāvyaṃ
            na niṣpadyate , niṣpannaṃ vāvahāsāyatanaṃ syāt //16// ++</p>
         
         
         
         
         
         <p class="bold">cittaikāgryamavadhānam // VKal_1,3.17 //</p>
         
         
         <p>cittasyaikāgryaṃ bāhyārthanivṛttiḥ tadavadhānam / avahitaṃ hi cittamarthān paśyati
            //17//</p>
         
         
         
         
         
         <p class="bold">taddeśakālābhyām // VKal_1,3.18 //</p>
         
         
         <p>tat avadhānaṃ deśātkālācca samutpadyate //18//</p>
         
         
         <p>kau punardeśakālāvityatrāha ----</p>
         
         
         
         
         <p class="bold">vivikto deśaḥ // VKal_1,3.19 //</p>
         
         
         <p>vivikto nirjanaḥ //19//</p>
         
         
         
         
         
         <p class="bold">rātriyāmasturīyaḥ kālaḥ // VKal_1,3.20 //</p>
         
         
         <p>rātreryāmo rātriyāmaḥ praharaḥ turīyaścaturthaḥ kāla iti / tadvaśādviṣayoparataṃ cittaṃ
            prasannamavadhatte //20//</p>
         
         
         <p> evaṃ kāvyāṅgānyupadarśya , kāvyaviśeṣajñānārthamāha ----</p>
         
         
         
         
         
         <p class="bold">kāvyaṃ gadyaṃ padyaṃ ca // VKal_1,3.21 //</p>
         
         
         <p>gadyasya pūrvaṃ nirdeśo durlakṣyaviṣayatvena durbandhatvāt / yathāhuḥ ---- <span class="it">gadyaṃ kavīnāṃ nikaṣaṃ vadanti</span> iti //21//</p>
         
         
         <p>tacca tridhā bhinnamiti darśayitumāha ----</p>
         
         
         
         
         
         <p class="bold">gadyaṃ vṛttagandhi cūrṇamutkalikāprāyaṃ ca // VKal_1,3.22 //</p>
         
         
         <p>tallakṣaṇānyāha ----</p>
         
         
         
         
         
         <p class="bold">padyabhāgavadvṛttagandhi // VKal_1,3.23 //</p>
         
         
         <p>padyasya bhāgāḥ padyabhāgāstadvat vṛttagandhi /
            yathā <span class="it">pātālatālutalavāsiṣu dānaveṣu</span> iti /
            atra hi vasantatilakākhyasya vṛttasya bhāgaḥ pratyabhijñāyate //23//</p>
         
         
         
         
         
         <p class="bold">anāviddhalalitapadaṃ cūrṇam // VKal_1,3.24 //</p>
         
         
         <p>anāviddhānyadīrghasamāsāni lalitānyanuddhatāni padāni yasmiṃstadanāviddhalalitapadaṃ
            cūrṇamiti / yathā ----</p>
         
         
         <p>  <span class="it">abhyāso hi karmaṇāṃ kauśalamāvahati /
               na hi sakṛnnipātamātreṇodabindurapi grāvaṇi nimnatāmādadhāti /</span></p>
         
         
         <p>//24//</p>
         
         
         
         
         
         <p class="bold">viparītamutkalikāprāyam // VKal_1,3.25 //</p>
         
         
         <p>viparītamāviddhotapadamutkalilāprāyam / yathā ----</p>
         
         
         <p>  <span class="it">kuliśaśikharakharanakharapracaṇḍapeṭāpāṭitamattamātaṅgakumbhasthalagalanmadacchaṭāccharitacārukesarabhārabhāsuramukhe
               kesariṇi</span> iti //25//</p>
         
         
         
         
         
         <p class="bold">padyamanekabhedam // VKal_1,3.26 //</p>
         
         
         <p>padyaṃ khalvanekena samārdhasamaviṣamādinā bhedena bhinnaṃ bhavati //26//</p>
         
         
         
         
         
         <p class="bold">tadanibaddhaṃ nibaddhaṃ ca // VKal_1,3.27 //</p>
         
         
         <p>tadidaṃ gadyapadyarūpaṃ kāvyamanibaddhaṃ nibaddhaṃ ca / anayoḥ prasiddhatvāllakṣaṇaṃ
            noktam //27//</p>
         
         
         
         
         
         <p class="bold">kramasiddhistayoḥ sraguttaṃsavat // VKal_1,3.28 //</p>
         
         
         <p>tayorityanibaddhaṃ nibaddhaṃ ca parāmṛśyate / krameṇa siddhiḥ kramasiddhiḥ / anibaddhasiddhau
            nibaddhasiddhaiḥ sraguttaṃsavat / yathā sraji mālāyā siddhāyāmuttaṃsaḥ śekharaḥ sidhyati
            //28//</p>
         
         
         <p>kecidanibaddha eva paryavasitāḥ , taddūṣaṇārthamāha ----</p>
         
         
         
         
         
         <p class="bold">nānibaddhaṃ cakāstyekatejaḥparamāṇuvat // VKal_1,3.29 //</p>
         
         
         <p>na khalvanibaddhaṃ kāvyaṃ cakāsti dīpyate / yathaikatejaḥparamāṇuriti /
            atra ślokaḥ ----</p>
         
         
         <p class="it">
            asaṃkalitarūpāṇāṃ kāvyānāṃ nāsti cārutā /<br />
             na pratyekaṃ prakāśante taijasāḥ paramāṇavaḥ //
            </p>
         <span class="note">k: iti</span>
         
         
         <p>//29//</p>
         
         
         
         
         
         <p class="bold">saṃdarbheṣu daśarūpakaṃ śreyaḥ // VKal_1,3.30 //</p>
         
         
         <p>saṃdarbheṣu prabandheṣu daśarūpakaṃ nāṭakādi śreyaḥ //30//</p>
         
         
         <p>kasmāttadāha ----</p>
         
         
         
         
         
         <p class="bold">taddhi citraṃ citrapaṭavadviśeṣasākalyāt // VKal_1,3.31 //</p>
         
         
         <p>taddaśarūpakaṃ hi yasmāñcitraṃ citrapaṭacat / viśeṣāṇāṃ sākalyāt //31//</p>
         
         
         
         
         
         <p class="bold">tato'nyabhedakḷptiḥ // VKal_1,3.32 //</p>
         
         
         <p>tato daśarūpakādanyeṣāṃ bhedānāṃ kḷptiḥ kalpanamiti / daśarūpakasyaiva hīdaṃ sarvaṃ
            vilasitam , yacca kathākhyāyike mahākāvyamiti / tallakṣaṇaṃ ca nātīva hṛdayaṅgamamityupekṣitamasmābhiḥ
            / tadanyato grāhyam //32//</p>
         
         
         <p>iti śrīkāvyālaṅkārasūtravṛttau śārīre prathame'dhikaraṇe tṛtīyo'dhyāyaḥ //1-3//</p>
         
         
         <p>samāptaṃ cedaṃ śārīraṃ prathamamadhikaraṇam /</p>
         
         
         <p>=======================================================</p>
         
         
         <p>dvitīyādhikaraṇe prathamo'dhyāyaḥ /</p>
         
         
         <p>kāvyaśarīre sthāpite kāvyasaundaryākṣepahetavastyāgāya doṣā vijñātavyā iti doṣadarśanaṃ
            nāmādhikaraṇamārabhyate / doṣasvarūpakathārthamāha ----</p>
         
         
         
         
         
         <p class="bold">guṇaviparyayātmāno doṣāḥ // VKal_2,1.1 //</p>
         
         
         <p>guṇānāṃ vakṣyamāṇānāṃ ye viparyayāstadātmāno doṣāḥ //1//</p>
         
         
         
         
         
         <p class="bold">arthatastadavagamaḥ // VKal_2,1.2 //</p>
         
         
         <p>guṇasvarūpanirūpaṇātteṣāṃ doṣāṇāmarthādavagamo'rthātsiddhiḥ //2//</p>
         
         
         <p>kimarthaṃ te pṛthakprapañcyanta ityatrāha ----</p>
         
         
         
         
         
         <p class="bold">saukaryāya prapañcaḥ // VKal_2,1.3 //</p>
         
         
         <p>saukaryārthaḥ prapañco vistaro doṣānām / uddiṣṭā lakṣaṇalakṣitā hi doṣāḥ sujñānā bhavanti
            //3//</p>
         
         
         <p>padadoṣāndarśayitumāha ----</p>
         
         
         
         
         
         <p class="bold">duṣṭaṃ padamasādhu kaṣṭaṃ grāmyamapratītamanarthakaṃ ca // VKal_2,1.4 //</p>
         
         
         <p>krameṇa vyākhyātumāha ----</p>
         
         
         
         
         
         <p class="bold">śabdasmṛtiviruddhamasādhu // VKal_2,1.5 //</p>
         
         
         <p>śabdasmṛtyā vyākaraṇena viruddhaṃ padamasādhu / yathā ---- <span class="it">anyakārakavaiyarthyam</span> iti / atra hi <span class="it">aṣaṣṭhyatṛtīyāsthasyānyasya dugāśīrāśāsthāsthitotsukotikārakarāgaccheṣu</span> iti dukā bhavitavyamiti //5//</p>
         
         
         
         
         
         <p class="bold">śrutivirasaṃ kaṣṭam // VKal_2,1.6 //</p>
         
         
         <p>śrutivirasaṃ śrotrakaṭu padaṃ kaṣṭam / taddhi racanāgumphitamapyudvejayati / yathā
            ----
            <span class="it">acūcuraccaṇḍi ! kapolaupste kāntidravaṃ drāgviśadaḥ śaśāṅkaḥ /</span></p>
         
         
         <p>//6//</p>
         
         
         
         
         
         <p class="bold">lokamātraprayuktaṃ grāmyam // VKal_2,1.7 //</p>
         
         
         <p>loka eva yasprayuktaṃ padaṃ , na śāstre ; tadgrāmyam / yathā <span class="it">kaṣṭaṃ kathaṃ roditi phūtkṛteyam</span> / anyadapi tallagallādikaṃ draṣṭavyam //7//</p>
         
         
         
         
         
         <p class="bold">śāstramātraprayuktamapratītam // VKal_2,1.8 //</p>
         
         
         <p>śāstra eva prayuktaṃ yat , na loke tadapratītaṃ padam / yathā ----</p>
         
         
         <p class="it">
            kiṃ bhāṣitena bahunā rūpaskandhasya santi me na guṇāḥ /<br />
             guṇānāntarīyakaṃ ca prameti na te'styupālambhaḥ //
            </p>
         
         
         <p>atra rūpaskandhanāntarīyakapade na loka ityapratītam //8//</p>
         
         
         
         
         
         <p class="bold">pūraṇārthamanarthakam // VKal_2,1.9 //</p>
         
         
         <p>pūraṇamātraprayojanamavyayapadamanarthakam / daṇḍāpūnyāyena padamanyadapyanarthakameva
            / yathā ----</p>
         
         
         <p>  <span class="it">uditastu hāstikavinīlamayaṃ timiraṃ nipīya kiraṇaiḥ savitā /</span></p>
         
         
         <p>atra {tu}śabdasya pādapūraṇārthameva prayogaḥ /
            na vākyālaṅkārārtham [k: // *VKal_2,1.10//]
            vākyālaṅkāraprayojanaṃ tu nānarthakam / apavādārthamidam /
            [k: apavādārthamidam / vākyālaṅkāraprayojanaṃ tu nānarthakam /]
            yathā ----</p>
         
         
         <p>  <span class="it">na khalviha gatāgatā nayanagocaraṃ me gatā</span> iti</p>
         
         
         <p> tathā hi khalu hanteti //9//</p>
         
         
         <p>saṃprati padārthadoṣānāha ----</p>
         
         
         
         
         
         <p class="bold">anyārthaneyagūḍhārthāślīlakliṣṭāni ca // VKal_2,1.10 [*VKal_2,1.11] //</p>
         
         
         <p><span class="it">duṣṭaṃ padam</span> ityanuvartate / arthataśca vacanavipariṇāmaḥ / anyārthādīni padāni duṣṭānīti sūtrārthaḥ
            //10//</p>
         
         
         <p>eṣāṃ krameṇa lakṣaṇāyāha ----</p>
         
         
         
         
         
         <p class="bold">rūḍhicyutamanyārtham // VKal_2,1.11 [*VKal_2,1.12] //</p>
         
         
         <p>rūḍhicyutam, rūḍhimanapekṣya yaugikārthamātropādānāt / anyārthaṃ padam / sthūlatvātsāmānyena
            ghaṭaśabdaḥ paṭaśabdātha ityādikamanyārthaṃ noktam / yathā ----</p>
         
         
         <p>  <span class="it">te duḥkhamuccāvacamāvahanti ye prasmaranti priyasaṅgamānām /</span></p>
         
         
         <p>atra-āvahatiḥ karotyartho dhāraṇārthe prayuktaḥ , prasmaratirvismaraṇārthaḥ prakṛṣṭasmaraṇe
            iti //11//</p>
         
         
         
         
         
         <p class="bold">kalpitārthaṃ neyārtham // VKal_2,1.12 [*VKal_2,1.13] //</p>
         
         <p>aśrautasyāpyunneyapadārthasya kalpanātkalpitārthaṃ neyārtham / yathā ----</p>
         
         
         <p class="it">
            sapadi paṅktivihaṅgamanāmabhṛttanayasaṃvalitaṃ balaśalinā /<br />
             vipulaparvatavarṣi śitaiḥ śaraiḥ plavagasainyamulūkajitā jitam //
            </p>
         
         
         <p>atra vihaṅgamaścakravāko 'bhipretaḥ / tannāmāni cakrāṇi , tāni bibhratīti vihaṅgamanāmabhṛto
            rathāḥ / paṅktiriti daśasaṃkhyā lakṣyate / paṅktirdaśa vihaṅgamanāmabhṛto rathā yasya
            sa paṅktivihaṅgamanāmabhṛddaśarathaḥ / tasya tanayābhyāṃ rāmalakṣmaṇābhyāṃ saṃvalitaṃ
            plavagasainyaṃ jitam / ulūkajitā indrajitā / {kauśika}śabdendrplūkayorabhidhānamiti
            {kauśika}śabdavācyatvenendra ulūka uktaḥ / nanu caivaṃ rathāṅganāmādīnāmapi prayogo'nupapannaḥ
            , ---- na ; teṣāṃ nirūḍhalakṣaṇatvāt //12//</p>
         
         
         
         
         
         <p class="bold">aprasiddhārthaprayuktaṃ gūḍhārtham // VKal_2,1.13 [*VKal_2,1.14] //</p>
         
         
         <p>yasya padasya loke'rthaḥ prasiddhaśrāprāseddhaśca , tadprasiddhe'rthe prayuktaṃ gūḍhārtham
            / yathā ----</p>
         
         
         <p>  <span class="it">sahasragorivānīkaṃ duḥsahaṃ bahvataḥ paraiḥ</span> iti /</p>
         
         
         <p>sahasraṃ gāvo 'kṣīṇi yasya sa sahasragurindraḥ / tasyeveti gośabdasyākṣivācitvaṃ kaviṣvaprasiddhamiti
            //13//</p>
         
         
         
         
         
         <p class="bold">asamyārthāntaramasamyasmṛtihetuścāślīlam // VKal_2,1.14 [*VKal_2,1.15] //</p>
         
         
         <p>yasya padasyānekārthasyaiko 'rtho'sabhyaḥ syāt , tadasabhyārthāntaram / yathā ----
            <span class="it">varcaḥ</span> iti padaṃ tejasi viṣṭhāyāṃ ca /
            yattu padaṃ sabhyārthavācakamapyekadeśadvāreṇāsabhyārthaṃ smārayati , tadasabhyasmṛtihetuḥ
            / yathā ---- <span class="it">kṛkāṭikā</span> iti //14//</p>
         
         
         
         
         
         <p class="bold">na guptalakṣitasaṃvṛtāni // VKal_2,1.15 [*VKal_2,1.16] //</p>
         
         
         <p>apavādārthamidam / guptaṃ lakṣitaṃ saṃvṛttaṃ ca nāślīlam //15//</p>
         
         
         <p>eṣāṃ lakṣaṇānyāha ----</p>
         
         
         
         
         
         <p class="bold">aprasiddhāsabhyaṃ guptam // VKal_2,1.16 [*VKal_2,1.17] //</p>
         
         
         <p>aprasiddhāsabhyārthāntaraṃ padamaprasiddhāsabhyaṃ yat tadguptam / yathā ---- <span class="it">saṃbādhaḥ</span> iti padam / taddhi saṃkaṭārthaṃ prasiddham , na guhyārthamiti //16//</p>
         
         
         
         
         
         <p class="bold">lākṣaṇikāsabhyānvitaṃ lakṣitam // VKal_2,1.17 [*VKal_2,1.18] //</p>
         
         
         <p>tadevāsabhyārthāntaraṃ lakṣaṇikenāsabhyenārthenānvitaṃ padaṃ lakṣitam / yathā ----
            <span class="it">janmabhūḥ</span> iti / taddhi lakṣaṇayā guṇātham , na svaśaktyeti //17//</p>
         
         
         
         
         
         <p class="bold">lokasaṃvītaṃ saṃvṛtam // VKal_2,1.18 [*VKal_2,1.19] //</p>
         
         
         <p>lokena saṃvītaṃ lokasaṃvītaṃ yat tat saṃvṛtam / yathā ---- <span class="it">subhagā</span> <span class="it">bhagonīupasthānamabhipretamkumārīdohadaḥ</span> iti / atra hi ślokaḥ ----</p>
         
         
         <p class="it">
            saṃvītasya hi lokena na doṣānveṣaṇaṃ ksamam /<br />
             śivaliṅgasya saṃsthāne kasyāsabhyatvabhāvanā //
            </p>
         
         
         <p>//18//</p>
         
         
         
         
         
         <p class="bold">tantraividhyam, vrīḍājugupsāmaṅgalātaṅkadāyibhedāt // VKal_2,1.19 [*VKal_2,1.20] //</p>
         
         
         <p>tasyāślīlasya traividhyaṃ bhavati , vrīḍājugupsāmaṅgalātaṅkadāyināṃ bhedāt / kiñcit
            vrīḍādāyi bhavati / yathā ---- <span class="it">vākkāṭavamhiraṇyaretāḥ</span> iti / kiñcit jugupsādāyi bhavati / yathā ---- <span class="it">kapardakaḥ</span> iti / kiñcit amaṅgalātaṅgadāyi bhavati / yathā ---- <span class="it">saṃsthitaḥ</span> iti //19//</p>
         
         
         
         
         
         <p class="bold">vyavahitārthapratyayaṃ kliṣṭam // VKal_2,1.20 [*VKal_2,1.21] //</p>
         
         
         <p>arthasya pratītirarthapratyayaḥ / sa vyavahito yasmādbhavati tadvyavahitārthapratyayaṃ
            kliṣṭam / yathā ----</p>
         
         
         <p>  <span class="it">dakṣātmajādayitavallabhabhavedikānāṃ
               jyotsnājuṣāṃ jalalavāstaralaṃ patanti //</span></p>
         
         
         <p>dakṣātmajāstārāḥ / tāsāṃ dayito dakṣātmajādayitaścandraḥ / tasya vallabhāścandrakāntāḥ
            / tadvedikānāmiti / atra hi vyavadhānenārthapratyayaḥ //20//</p>
         
         
         
         
         
         <p class="bold">anyatrārūḍhatvāt // VKal_2,1.21 [k: not in sutra] //</p>
         
         
         <p>arūḍhāvapi yato'rthapratyayo jhaṭiti na tatkliṣṭam / yathā ----</p>
         
         
         <p>  <span class="it">kāñciguṇasthānamaninditāyāḥ</span> iti</p>
         
         
         <p>//21//</p>
         
         
         
         
         
         <p class="bold">antyābhyāṃ vākyaṃ vyākhyātam // VKal_2,1.22 //</p>
         
         
         <p>aślīlaṃ kliṣṭaṃ cetyantye pade / tābhyāṃ vākyaṃ vyākhyātam / tadapyaślīlaṃ kliṣṭaṃ
            ca bhavati /
            aślīlaṃ yathā ----</p>
         
         
         <p>
              <span class="it">na sā dhanonnatiryā syātkalasukhadāyinī /</span><br />
            <span class="it">  parārthavaddhakakṣyāṇāṃ yat satyaṃ pelavaṃ dhanaṃ //</span>
            </p>
         
         
         <p><span class="it">  sopānapathamutsṛjya vāyuvegasamuddhatam /
               mahāpathena gatavān kīrtyamānaguṇo janaiḥ //</span></p>
         
         
         <p>kliṣṭaṃ yathā ----</p>
         
         
         <p class="it">
            dhammillasya na kasya prekṣya nikāmaṃ kuraṅgaśāvākṣyāḥ /<br />
             rajyatyapūrvabandhavyutpattermānasaṃ śobhām //
            </p>
         
         
         <p>etānpadapadārthadoṣān jñātvā kavistyajediti tātparyārthaḥ /</p>
         
         
         <p>//22//</p>
         
         
         <p>iti śrīkāvyālaṅkārasūtravṛttau doṣadarśane dvitīye'dhikaraṇe prathamo'dhyāyaḥ padapadārthadoṣavibhāgaḥ
            /</p>
         
         
         
         
         
         <p>dvitīyādhikaraṇe dvitīyo'dhyāyaḥ /</p>
         
         
         <p>padapadārthadoṣñpratipādyedānīṃ vākyadoṣāndarśayitumāha ----</p>
         
         
         
         
         
         <p class="bold">bhinnavṛttayatibhraṣṭavisaṃdhīni vākyāni // VKal_2,2.1 //</p>
         
         
         <p>duṣṭanītyabhisaṃbandhaḥ //1//</p>
         
         
         <p>krameṇa vyācaṣṭe ----</p>
         
         
         
         
         
         <p class="bold">svalakṣaṇacyutavṛttaṃ bhinnavṛttam // VKal_2,2.2 //</p>
         
         
         <p>svasmāllakṣaṇāccyutaṃ vṛttaṃ yasmiṃstat svalakṣaṇacyutaṃ vākyaṃ bhinnavṛttam / yathā
            ----</p>
         
         
         <p>  <span class="it">ayi paśyasi saudhamāśritāmaviralasumanomālabhāriṇīm //</span></p>
         
         
         <p>vaitālīyayugmapāde laghvakṣarāṇāṃ paṇṇāṃ nairantaryaṃ nipiddham / tacca kṛtamiti bhinnavṛttatvam
            //2//</p>
         
         
         
         
         
         <p class="bold">virasavirāmaṃ yatibhraṣṭam // VKal_2,2.3 //</p>
         
         
         <p>virasaḥ śrutikaṭurvirāmo yasmiṃstad virasavirāmaṃ yatibhraṣṭam //3//</p>
         
         
         
         
         
         <p class="bold">taddhātunāmabhāgabhede svarasaṃdhyakṛte prāyeṇa // VKal_2,2.4 //</p>
         
         
         <p>tad yatibhraṣṭaṃ dhātubhāgabhede nāmabhāgabhede ca sati bhavati / svarasandhinā kṛte
            prāyeṇa bāhulyena / dhātubhāgabhede mandākrāntāyāṃ yathā</p>
         
         
         <p>  <span class="it">etāsāṃ rājati sumanasāṃ dāmakaṇṭhāvalambi /</span></p>
         
         
         <p>nāmabhāgabhede śikhariṇyāṃ yathā /</p>
         
         
         <p>  <span class="it">kuraṅgākṣīṇāṃ gaṇḍatalaphalake svedavisaraḥ /</span></p>
         
         
         <p>mandākrāntāyāṃ yathā</p>
         
         
         <p>  <span class="it">durdarśaścakraśikhikapiśaḥ śārṅgiṇo bāhudaṇḍaḥ /</span></p>
         
         
         <p>dhātu-nāmabhāgapadagrahaṇāt tadbhāgātiriktabhede na bhavati yatibhraṣṭatvam / yathā
            mandākrāntāyām ----</p>
         
         
         <p>  <span class="it">śobhāṃ puṣpatyavamabhinavaḥ sundarīṇāṃ prabodhaḥ /</span></p>
         
         
         <p>śikhariṇyāṃ yathā</p>
         
         
         <p>  <span class="it">vinidraḥ śyāmānteṣvadhararpuṭasītkāravirutaiḥ /</span></p>
         
         
         <p>svarasandhyakṛta iti vacanāt svarasandhikṛte bhede na doṣaḥ / yathā</p>
         
         
         <p>  <span class="it">kiñcidbhāvālasamasaralaṃ prekṣitaṃ sundarīṇām /</span></p>
         
         
         <p>//4//</p>
         
         
         
         
         
         <p class="bold">na vṛttadoṣātpṛthagyatidpṣaḥ, vṛttasya yatyātmakatvāt // VKal_2,2.5 //</p>
         
         
         <p>vṛttadoṣāt pṛthag yatidoṣo na vaktavyaḥ / vṛttasya yatyātmakatvāt //5//</p>
         
         
         <p>yatyātmakaṃ hi vṛttamiti bhinnavṛtta eva yatibhraṣṭasyāntarbhāvānna pṛthaggrahaṇaṃ
            kāryamata āha ----</p>
         
         
         
         
         
         <p class="bold">na, lakṣaṇaḥ pṛthaktvāt // VKal_2,2.6 //</p>
         
         
         <p>nāyaṃ doṣaḥ lakṣaṇo lakṣaṇasya pṛthaktvāt / anyaddhi lakṣaṇaṃ vṛttasyānyacca yateḥ
            / gurulaghuniyamātmakaṃ vṛttam / virāmātmikā ca yatiriti //6//</p>
         
         
         
         
         
         <p class="bold">virūpapadasaṃdhi visaṃdhiḥ // VKal_2,2.7 //</p>
         
         
         <p>padānāṃ sandhiḥ padasandhiḥ / sa ca svarasamavāyarūpaḥ pratyāsattimātrārūpo vā / sa
            virūpo yasminniti vigrahaḥ //7//</p>
         
         
         
         
         
         <p class="bold">padasaṃdhervairūpyaṃ viśleṣo'ślīlatvaṃ kaṣṭatvaṃ ca // VKal_2,2.8 //</p>
         
         
         <p>viśleṣo vibhāgena pāruṣyamiti / viśleṣo yathā ----</p>
         
         
         <p>  <span class="it">meghānilena amunā etasminnadrikānane /</span>
            <span class="it">kamale iva locane ime anuvadhnāti vilāsapaddhatiḥ /</span>
            <span class="it">lolālakānubaddhāni ānanāni cakāsati /</span></p>
         
         
         <p>aślīlatvaṃ yathā ----</p>
         
         
         <p>  <span class="it">virecakamidaṃ nṛttamācāryābhāsayojitam /</span>
            <span class="it">cakāse panasaprāyaiḥ purī paṇḍamahādrumaiḥ /</span>
            <span class="it"> vinā śapathadānābhyāṃ padavādasamutsukam /</span></p>
         
         
         <p>kaṣṭatvaṃ yathā ----</p>
         
         
         <p>  <span class="it">mañjarudgamagarbhāste gurvābhogā drumā babhuḥ /</span></p>
         
         
         <p>//8//</p>
         
         
         <p>evaṃ vākyadoṣānabhidhāya vākyārthadoṣān pratipādayitumāha ----</p>
         
         
         
         
         
         <p class="bold">vyarthaikārthasaṃdigdhāyuktāpakramalokavidyā viruddhāni ca // VKal_2,2.9 //</p>
         
         
         <p>vākyāni duṣṭānīti sambandhaḥ //9//</p>
         
         
         <p>krameṇa vyākhyātumāha ----</p>
         
         
         
         
         
         <p class="bold">vyāhatapūrvottarārthaṃ vyartham // VKal_2,2.10 //</p>
         
         
         <p>vyāhatau pūrvottarāvarthau yasmiṃstadvyāhatapūrvottarārthaṃ vākyaṃ vyartham / yathā
            ----</p>
         
         
         <p>  <span class="it">adyāpi smarati rasālasaṃ mano me
               mugdhāyāḥ smaracaturāṇi ceṣṭitāni /</span></p>
         
         
         <p>mugdhāyāḥ kathaṃ smaracaturāṇi ceṣṭitāni / tāni cet kathaṃ mugdhā ? atra pūrvottarayorarthayorvirodhād
            vyarthamiti //10//</p>
         
         
         
         
         
         <p class="bold">uktārthapadamekārtham // VKal_2,2.11 //</p>
         
         
         <p>uktārthāni padāni yasmiṃstaduktārthapadamekārtham / yathā ----</p>
         
         
         <p>  <span class="it">cintāmohamanaṅgamaṅga ! tanute viprekṣitaṃ subhruvaḥ /</span></p>
         
         
         <p>anaṅgaḥ śṛṅgāraḥ / tasya cintāmohātmakatvāccintāmohaśabdau prayuktāvuktārthau bhavataḥ
            / ekārthapadatvād vākyamekārthamityuktam //11//</p>
         
         
         
         
         
         <p><span class="bold">na, viśeṣaścedekārthaṃ duṣṭam // VKal_2,2.12//*</span></p>
         
         
         <p>na gatārtha duṣṭaṃ viśeṣaścet pratipādyaḥ syāt //12//</p>
         
         
         <p>taṃ viśeṣaṃ pratipādayitumāha ----</p>
         
         
         
         
         
         <p class="bold">dhanurjyādhvanau dhanuḥśrutirārūḍheḥ pratipattyai // VKal_2,2.13 //</p>
         
         
         <p>dhanurjyādhvanāvityatra jyāśabdenoktārthatve'pi dhanuḥśrutiḥ prayujyate / ārūḍheḥ
            pratipattyai / ārohaṇasya pratipattyartham / na hi dhanuḥśrutimantareṇa dhanuṣyārūḍhā
            jyā dhanurjyeti śakyaṃ pratipattum / yathā ----</p>
         
         
         <p>  <span class="it">dhanurjyākiṇacihnena doṣṇā visphuritaṃ tava /</span> iti //13//</p>
         
         
         
         
         
         <p class="bold">karṇāvataṃsaśravaṇakuṇḍalaśiraḥśekhareṣu karṇādinirdeśaḥ saṃnidheḥ // VKal_2,2.14
            //</p>
         
         
         <p>karṇāvataṃsādiśabdeṣu karṇādīnāmavataṃsādipadairuktārthānāmapi nirdeśaḥ sannidheḥ
            pratipattyarthamiti sambandhaḥ / na hi karṇādiśabdanirdeśamantareṇa karṇādisannihitānāmavataṃsādīnāṃ
            śakyā pratipattiḥ kartumiti / yathā ----</p>
         
         
         <p>  <span class="it">dolāvilāseṣu vilāsinīnāṃ karṇāvataṃsāḥ kalayanti kampam /</span>
            <span class="it">līlācalacchravaṇakuṇḍamāpatanti /</span>
            <span class="it">āyayurbhṛṅgamukharāḥ tūrṇaṃ śekharaśālinaḥ /</span></p>
         
         
         <p>//14//</p>
         
         
         
         
         
         <p class="bold">muktāhāraśabde muktāśabdaḥ śuddheḥ // VKal_2,2.15 //</p>
         
         
         <p>muktāhāraśabde muktāśabdo hāraśabdenaiva gatārthaḥ prayujyate , śuddheḥ pratipattyarthamiti
            saṃbandhaḥ / śuddhānāmanyaratnairamiśritānāṃ hāro muktahāraḥ / yathā ----</p>
         
         
         <p class="it">
            prāṇeśvarapariṣvaṅgavibhramapratipattibhiḥ /<br />
             muktāhāreṇa lasatā hasatīva stanadvayam //
            </p>
         
         
         
         
         
         <p class="bold">puṣpamālāśabde puṣpapadamutkarṣasya // VKal_2,2.16 //</p>
         
         
         <p>puṣpamālāśabde mālāśabdenaiva gatārthaṃ puṣpapadaṃ prayujyate / utkarṣasya pratipattyarthamiti
            / utkṛṣṭānāṃ puṣpāṇāṃ mālā puṣpamāleti yathā ----</p>
         
         
         <p>  <span class="it">prāyaśaḥ puṣpamāleva kanyā sā kaṃ na lobhayet /</span></p>
         
         
         <p>nanu mālāśabdo'nyatrāpi dṛśyate / yathā , ratnamālā , śabdamāleti / satyam / sa tāvadupacaritasya
            prayogaḥ / nirupapado hi mālāśabdaḥ puṣparacanāviśeṣamevābhidhatta iti //16//</p>
         
         
         
         
         
         <p class="bold">karikalabhaśabde kariśabdastādrūpyasya // VKal_2,2.17 //</p>
         
         
         <p>karikalabhaśabde kariśabdaḥ kalabhenaiva gatārthaḥ prayujyate ---- tādrūpyasya pratipattyarthamiti
            / karī prauḍhakuñjaraḥ / tadrūpaḥ kalabhaḥ karikalabha iti / yathā ----</p>
         
         
         <p>  <span class="it">tyaja karikalabha tvaṃ prītibandhaṃ kariṇyāḥ /</span></p>
         
         
         <p>//17//</p>
         
         
         
         
         
         <p class="bold">viśeṣaṇasya ca // VKal_2,2.18 //</p>
         
         
         <p>viśeṣaṇasya viśeṣapratipattyarthamuktārthasya padasya prayogaḥ / yathā ----</p>
         
         
         <p>  <span class="it">jagāda madhurāṃ vācaṃ viśadākṣaraśālinīm /</span></p>
         
         
         <p>//18//</p>
         
         
         
         
         
         <p class="bold">tadidaṃ prayukteṣu // VKal_2,2.19 //</p>
         
         
         <p>tadidamuktaṃ prayukteṣu , nāprayukteṣu / na hi , bhavati yathā ----
            <span class="it">śravaṇakuṇḍalami /</span> iti / tathā ---- <span class="it">nitambakāñcī</span> ityapi / yathā vā ---- <span class="it">karikalabhaḥ</span> iti / tathā ---- <span class="it">uṣṭrakalabhaḥ</span> ityapi / atra ślokaḥ ----</p>
         
         
         <p class="it">
            karṇāvataṃsādipade karṇādidhvaninirmitiḥ /<br />
             saṃnidhānādibpdhārthaṃ sthiteṣvetat samarthanam //
            </p>
         
         
         <p>//19//</p>
         
         
         
         
         
         <p class="bold">saṃśayakṛtsaṃdigdham // VKal_2,2.20 //</p>
         
         
         <p>yadvākyaṃ sādhāraṇānāṃ dharmāṇāṃ śruteviṃśiṣṭānāṃ vā śruteḥ saṃśayaṃ karoti tat saṃśayakṛt
            sandigdhamiti / yathā ----</p>
         
         
         <p>  <span class="it">sa mahātmā bhāgyavaśānmahāpadamupāgataḥ /</span></p>
         
         
         <p>kiṃ bhāgyavaśānmahāpadamupāgataḥ , āhosvidabhāgyavaśānmahatīmāpadamiti saṃśayakṛd
            vākyaṃ , prakaraṇādyabhāve satīti //20//</p>
         
         
         
         
         
         <p class="bold">māyādivikalpitārthamprayuktam // VKal_2,2.21 //</p>
         
         
         <p>māyādinā kalpito'rtho yasmiṃstanmāyādikalpitārthamaprayuktam / atra stokamudāharaṇam
            //21//</p>
         
         
         
         
         
         <p class="bold">kramahīnārthamapakramam // VKal_2,2.22 //</p>
         
         
         <p>uddeśotānāmanuddeśitānāṃ ca kramaḥ sambandhaḥ / tena vihīno'rtho yasmiṃstatkramahīnārthamapakramam
            / yathā ----</p>
         
         
         <p>  <span class="it">kīrtioratāpau bhavataḥ sūryācandramasoḥ samau /</span></p>
         
         
         <p>atra kīrtiścandramasastulyā / pratāpaḥ sūryasya tulyaḥ / sūryasya pūrvanipātādakramaḥ
            / athavā pradhānasyārthasya nirdeśaḥ kramaḥ / tena vihīno'rtho yasmiṃstadapakramam
            / yathā ----</p>
         
         
         <p>  <span class="it">turaṅgamatha mātaṅgaṃ prayacchāsmai madālasam /</span></p>
         
         
         <p>//22//</p>
         
         
         
         
         
         <p class="bold">deśakālasvabhāvaviruddhārthāni lokaviruddhāni // VKal_2,2.23 //</p>
         
         
         <p>deśakālasvabhāvairviruddho'rtho yeṣu tāni deśakālasvabhāvaviruddhārthāni vākyāni lokaviruddhāni
            / arthadvāreṇa lokaviruddhatvaṃ vākyānām / deśaviruddhaṃ yathā ----</p>
         
         
         <p class="it">
            sauvīreṣvasti nagarī madhurā nāma viśrutā /<br />
             ākṣoṭanālikerāḍhyā yasyāḥ paryantabhūmayaḥ //
            </p>
         
         
         <p>kālaviruddhaṃ yathā ----</p>
         
         
         <p>  <span class="it">kadambakumumasmeraṃ madhau vanamaśobhata /</span></p>
         
         
         <p>svabhāvaviruddhaṃ yathā ----</p>
         
         
         <p>  <span class="it">mattālimaṅkhamukharāsu ca mañjarīṣu saptacchadasya taratīva śaransukhaśrīḥ /</span></p>
         
         
         <p>saptacchadasya stavakā bhavanti , na mañjarya iti svabhāvaviruddham / tathā ----</p>
         
         
         <p class="it">
            bhṛṅgeṇa kalikākośastathā bhṛśamapīḍyata /<br />
             yathā goṣpadapūraṃ hi vavarṣa bahulaṃ madhu //
            </p>
         
         
         <p>kalikāyāḥ sarvasyā makarandasyaitāvad vāhulyaṃ svabhāvaviruddham //23//</p>
         
         
         
         
         
         <p class="bold">kalācaturvargaśāstraviruddhārthāni vidyāviruddhāni // VKal_2,2.24 //</p>
         
         
         <p>kalāśāstraiścaturvargaśāstraiśca viruddho'rtho yeṣu tāni kalācaturvargaśāstraviruddhārthāni
            vākyāni vidyāviruddhāni / vākyānāṃ virodho'rthadvārakaḥ / kalāśāstraviruddhaṃ yathā
            ----</p>
         
         
         <p>  <span class="it">kāliṅga likhitamidaṃ vayasya patraṃ patrajñairaparitakoṭikaṇṭakāgram /</span></p>
         
         
         <p>kālinṅgaṃ patitakoṭikaṇṭakāgramiti patravidāmāmnāyaḥ / tadviruddhatvāt kalāśāstraviruddham
            / evaṃ kalāntareṣvapi virodho'bhyūhyaḥ / caturvargaśāstraviruddhāni tūdāhniyante ----</p>
         
         
         <p>  <span class="it">kāmopabhogasākalyaphalo rājñāṃ mahījayaḥ /</span></p>
         
         
         <p><span class="it">dharmaphalo'śvamedhādiyajñaphalo vā rājñāṃ mahījayaḥ</span> ityāgamaḥ / tadvirodhāddharmaśāstraviruddhārthametadvākyamiti /</p>
         
         
         <p>  <span class="it">ahaṅkāreṇa jīyante dviṣantaḥ kiṃ nayaśriyā /</span></p>
         
         
         <p>dvipajjayasya nayamūlatvaṃ sthitaṃ daṇḍanītau / tadvirodhādarthaśāstraviruddha vākyamiti
            /</p>
         
         
         <p>  <span class="it">daśanāṅkapavitritottaroṣṭaṃ ratikhedālasamānanaṃ smarāmi /</span>
            <span class="it">uttaroṣṭhamantarmukhaṃ nayanāntamiti muktvā cumbananakharadaśanasthānāni /</span></p>
         
         
         <p>iti kāmaśāstre sthitam / tadvirodhāt kāmaśāstraviruddhārthaṃ vākyamiti</p>
         
         
         <p>  <span class="it">devatābhaktito muktirna tattvajñānasaṃpadā /</span></p>
         
         
         <p>etasyārthasya mokṣaśāstre sthitatvāttadviruddhārtham /
            ete vākyavākyārthadoṣāstyāgāya jñātavyāḥ / ye tvanye śabdārthadoṣāḥ sūkṣmāste guṇavivecane
            lakṣyante / upamādoṣāścopamāvicāra iti //24//</p>
         
         
         <p>iti śrīkāvyālaṅkārasūtravṛttau doṣadarśane dvitīye'dhikaraṇe dvitīyo'dhyāyaḥ / vākyavākyārthadoṣavibhāgaḥ
            //2-2//</p>
         
         
         <p>samāptaṃ cedaṃ doṣadarśanaṃ dvitīyamadhikaraṇam //2//</p>
         
         
         <p>================================================================</p>
         
         
         <p>tṛtīyādhikaraṇe prathamo'dhyāyaḥ /</p>
         
         
         <p>yadviparyayātmāno doṣāstān guṇān vicārayituṃ guṇavivecanamadhikaraṇamārabhyate / tatraujaḥprasādādayo
            guṇā yamakopamādayastvalaṅkārā iti sthitiḥ kāvyavidām / teṣāṃ kiṃ bhedanibandhanamityāha
            ----</p>
         
         
         
         
         
         <p class="bold">kāvyaśobhāyāḥ kartāro dharmā guṇāḥ // VKal_3,1.1 //</p>
         
         
         <p>ye khalu śabdārthayordharmāḥ kāvyaśobhāṃ kurvanti te guṇāḥ / te caujaḥprasādayaḥ /
            na yamakopamādayaḥ / kauvalyena teṣāmakāvyaśobhākaratvāt / ojaḥprasādādīnāṃ tu kevalānāmasti
            kāvyaśobhākaratvamiti //1//</p>
         
         
         
         
         
         <p class="bold">tadatiśayahetavastvalaṅkārāḥ // VKal_3,1.2 //</p>
         
         
         <p>tasyāḥ kāvyaśobhāyā atiśayastadatiśayastasya hetavaḥ / {tu}śabdo vyatireke / alaṅkārāśca
            yamakopamādayaḥ / atra ślokau ----</p>
         
         
         <p class="it">
            yuvateriva rūpamaṅgakāvyaṃ svadate śuddhaguṇaṃ tadapyatīva /<br />
             vihitapraṇayaṃ nirantarābhiḥ sadalaṅkāravikalpakalpanābhiḥ //
            </p>
         
         <p class="it">
            yadi bhavati vacaścyutaṃ guṇebhyo vapuriva yauvanavandhyamaṅganāyāḥ /<br />
             api janadayitāni durbhagatvaṃ niyatamalaṅkaraṇāni saṃśrayante //
            </p>
         
         
         <p>//2//</p>
         
         
         
         
         
         <p class="bold">pūrve nityāḥ // VKal_3,1.3 //</p>
         
         
         <p>pūrve guṇā nityāḥ / tairvinā kāvyaśobhānupapatteḥ //3//</p>
         
         
         <p>evaṃ guṇālaṅkārāṇāṃ bhedaṃ darśayitvā śabdaguṇanirūpaṇārthamāha ----</p>
         
         
         
         
         
         <p class="bold">ojaḥprasādaśleṣasamatāsamādhimādhuryasaukumāryodāratārthavyaktikāntayo bandhaguṇāḥ
            // VKal_3,1.4 //</p>
         
         
         <p>bandhaḥ padaracanā , tasya guṇaḥ bandhaguṇāḥ ojaḥprabhṛtayaḥ //4//</p>
         
         
         <p>tān krameṇa darśayitumāha ----</p>
         
         
         
         
         
         <p class="bold">gāḍhabandhatvamojaḥ // VKal_3,1.5 //</p>
         
         
         <p>yathā ----</p>
         
         
         <p>  <span class="it">vilulitamakarandā mañjarīrnartayanti /</span>
            na punaḥ ----</p>
         
         
         <p>  <span class="it">vilulitamadhudhārā mañjarīrlolayanti /</span></p>
         
         
         <p>//5//</p>
         
         
         
         
         
         <p class="bold">śaithilyaṃ prasādaḥ // VKal_3,1.6 //</p>
         
         
         <p>bandhasya śaithilyaṃ śithikatvaṃ prasādaḥ //6//</p>
         
         
         <p>nanvayamojoviparyayātmā doṣa , tat kathaṃ guṇa ityāha ----</p>
         
         
         
         
         
         <p class="bold">guṇaḥ saṃplavāt // VKal_3,1.7 //</p>
         
         
         <p>guṇaḥ prasādaḥ / ojasā saha saṃplavād //7//</p>
         
         
         
         
         
         <p class="bold">na śuddhaḥ // VKal_3,1.8 [k: not in sutra] //</p>
         
         
         <p>śuddhastu doṣa eveti //8//</p>
         
         
         <p>nanu viruddhayorojaḥprasādayoḥ kathaṃ saṃplava ityata āha ----</p>
         
         
         
         
         
         <p class="bold">sa tvanubhavasiddhaḥ // VKal_3,1.9 [*VKal_3,1.8] //</p>
         
         
         <p>sa tu saṃplavastvanubhavasiddhaḥ / tadvidāṃ ratnādiviśeṣavat / atra ślokaḥ ----</p>
         
         
         <p class="it">
            karuṇaprekṣaṇīyeṣu saṃplavaḥ sukhaduḥkhayoḥ /<br />
             yathānubhavataḥ siddhastathaivaujaḥprasādayoḥ //
            </p>
         
         
         <p>//9//</p>
         
         
         
         
         
         <p class="bold">sāmyotkarṣau ca // VKal_3,1.10 [*VKal_3,1.9] //</p>
         
         
         <p>sāmyamutkarṣaścaujaḥprasādayoreva / sāmyaṃ yathā ----</p>
         
         
         <p>  <span class="it">atha sa viṣayavyāvṛttātmā yathāvidhi sūnave
               nṛpatikakudaṃ datvā yūne sitātapavāraṇam //</span>(Raghuvaṃśa 3.70)</p>
         
         
         <p>kvacidojaḥ prasādādutkṛṣṭam / yathā ----</p>
         
         
         <p>  <span class="it">vrajati gaganaṃ bhallātakyāḥ phalena sahopamām /</span></p>
         
         
         <p>kvacidojasaḥ prasādasyotkarṣaḥ / yathā ----</p>
         
         
         <p>  <span class="it">kusumaśayanaṃ na pratyayaṃ na candramarīcayo
               na ca malayajaṃ sarvāṅgīṇaṃ na vā maṇiyaṣṭayaḥ //</span></p>
         
         
         <p>//10//</p>
         
         
         
         
         
         <p class="bold">masṛṇatvaṃ śleṣaḥ // VKal_3,1.11 [*VKal_3,1.10] //</p>
         
         
         <p>masṛṇatvaṃ nāma yasmin santi bahūnyapi padānyekavadbhāsante / yathā ----</p>
         
         
         <p>  <span class="it">astyuttarasyāṃ diśi devatātmā himālayo nāma nagādhirājaḥ /
               </span>(Kumārasaṃbhava_1.1)</p>
         
         
         <p>na punaḥ ----</p>
         
         
         <p>  <span class="it">sūtraṃ brāhmamuraḥsthale ---- </span>,
            <span class="it">bhramarīvalgugītayaḥ</span>
            <span class="it">taḍitkalilamākāśam</span> iti</p>
         
         
         <p>evaṃ tu śleṣo bhavati ----</p>
         
         
         <p>  <span class="it">brāhmaṃ sūtramuraḥsthale</span>
            <span class="it">bhramarīmuñjugītayaḥ</span>
            <span class="it">taḍijjaṭilamākāśam</span> iti</p>
         
         
         <p>//11//</p>
         
         
         
         
         
         <p class="bold">mārgāvhedaḥ samatā // VKal_3,1.12 [*VKal_3,1.11] //</p>
         
         
         <p>mārgasyābhedo mārgābhedaḥ samatā / yena mārgeṇopakramastasyātyāga ityarthaḥ / śloke
            prabandhe ceti pūrvoktamudāharaṇam / viparyayastu yathā ----</p>
         
         
         <p class="it">
            prasīda caṇḍi ! tyaja manyumañjasā janastavāyaṃ purataḥ kṛtāñjaliḥ /<br />
             kimarthamutkampitapīvarastanadvayaṃ tvayā luptavilāsamāsyate //
            </p>
         
         
         <p>//12//</p>
         
         
         
         
         
         <p class="bold">ārohāvarohakramaḥ samādhiḥ // VKal_3,1.13 [*VKal_3,1.12] //</p>
         
         
         <p>ārohāvarohayoḥ krama ārohāvarohakramaḥ samādhiḥ parihāraḥ / ārohasyāvarohe sati parihāraḥ
            , avarohasya vārohe satīti / tatrārphapūrvako'varoho yathā ----</p>
         
         
         <p>  <span class="it">narāḥ śīlabhraṣṭā vyasana iva majjanti taravaḥ /</span></p>
         
         
         <p>ārohasya kramo'varohasya ca krama ārohāvarohakramaḥ / krameṇārohaṇamavarohaṇaṃ ceti
            kecit / yathā ----</p>
         
         
         <p>  <span class="it">niveśaḥ svaḥsindhostuhinagirivīthīṣu jayati /</span></p>
         
         
         <p>//13//</p>
         
         
         
         
         
         <p class="bold">na pṛthak, ārohāvarohayorojaḥprasādarūpatvāt // VKal_3,1.14 [*VKal_3,1.13] //</p>
         
         
         <p>na pṛthaksamādhirguṇaḥ ārohāvarohayorojaḥprasādarūpatvāt / pjorūpaścārohaḥ prasādarūpaścāvaroha
            iti //14//</p>
         
         
         
         
         
         <p class="bold">na, asaṃpṛktatvāt // VKal_3,1.15 [*VKal_3,1.14] //</p>
         
         
         <p>yaduktam <span class="it">ojaḥprasādarūpatvamārohāvarohayoḥ</span> [k: iti] tanna / sampṛktatvāt[k: asampṛktatvāt] / sampṛktau khalvojaḥprasādau nadīveṇikāvad
            vahataḥ //15//</p>
         
         
         
         
         
         <p class="bold">anaikāntyācca // VKal_3,1.16 [*VKal_3,1.15] //</p>
         
         
         <p>na cāyamekāntaḥ / [k:niyamaḥ] yadojasyārohaḥ prasāde cāvarohaḥ //16//</p>
         
         
         
         
         
         <p class="bold">ojaḥprasādayoḥ tīvrāvasthā, tāviti cedabhyupagamaḥ // VKal_3,1.17 [*VKal_3,1.16] //</p>
         
         
         <p>ojaḥprasādayoḥ kvacidbhāge tīvrāvasthāyāmāroho'varohaścetyevaṃ[k: tīvrāvasthā / sā
            cāroho'varohākhyetyevaṃ] cenmanyase , abhyupagamaḥ ---- na vipratipattiḥ //17//</p>
         
         
         
         
         
         <p class="bold">viśeṣāpekṣitvāttayoḥ // VKal_3,1.18 [*VKal_3,1.17] //</p>
         
         
         <p>sa viśeṣo guṇāntarātmā //18//</p>
         
         
         
         
         
         <p class="bold">ārohāvarohanimittaṃ samādhirākhyāyate // VKal_3,1.19 [*VKal_3,1.18] //</p>
         
         
         <p>ārohāvarohagramaḥ samādhiriti gauṇyā vṛttyā vyākhyeyam //19//</p>
         
         
         
         
         
         <p class="bold">kramavidhānārthaṃ vā // VKal_3,1.20 [*VKal_3,1.19] //</p>
         
         
         <p>pṛthakkaraṇamiti / pāṭhadharmatvaṃ ca na sambhavatīti <span class="it">na pāṭhadharmāḥ sarvatrādṛṣṭeḥ</span>(3-1-28) ityatra[k:ityevaṃ] vakṣyāmaḥ //20//</p>
         
         
         
         
         
         <p class="bold">pṛthakpadatvaṃ mādhuryam // VKal_3,1.21 [*VKal_3,1.20] //</p>
         
         
         <p>bandhasya pṛthakpadatvaṃ yat tanmādhuryam pṛthakpadāni yasya sa pṛthakpadaḥ / tasya
            bhāvaḥ pṛthakpadatvam / samāsadairdhyanivṛttiparaṃ caitat /</p>
         
         
         
         
         
         <p class="bold">ajaraṭhatvaṃ saukumāryam // VKal_3,1.22 [*VKal_3,1.21] //</p>
         
         
         <p>bandhasyājaraṭhatvamapāruṣyaṃ yat yat saukumāryam / pūrvoktamudāharaṇam / viparyayastu
            yathā ----</p>
         
         
         <p>  <span class="it">nidānaṃ nirdvaitaṃ priyajanasadṛktvavyavasitiḥ
               sudhāsekaploṣau phalamapi viruddhaṃ mama hṛdi /</span></p>
         
         
         <p>//22//</p>
         
         
         
         
         
         <p class="bold">vikaṭatvamudāratā // VKal_3,1.23 [*VKal_3,1.22] //</p>
         
         
         <p>bandhasya vikaṭatvaṃ yadasāvudāratā / yasmin sati nṛtyantīva padānīti janasya varṇabhāvanā
            bhavati tadvikaṭatvam / līlāyamānatvamityarthaḥ / yathā ----</p>
         
         
         <p>  <span class="it">svacaraṇaviniviṣṭairnūpurairnartakīnāṃ jhaṇiti raṇitamāsīt tatra citraṃ kalaṃ ca /</span></p>
         
         
         <p>na punaḥ ----</p>
         
         
         <p>  <span class="it">caraṇakamalalagnairnūpurairnartakīnāṃ raṇitamāsīnmañju citraṃ ca tatra /</span></p>
         
         
         <p>//23//</p>
         
         
         
         
         
         <p class="bold">arthavyaktihetutvamarthavyaktiḥ // VKal_3,1.24 [*VKal_3,1.23] //</p>
         
         
         <p>yatra jhaṭityarthapratipattihetutvaṃ sa guṇo'rhavyaktiriti pūrvoktamudāharaṇam / pratyudāharaṇaṃ
            tu bhūyaḥ sulabhaṃ ca //24//</p>
         
         
         
         
         
         <p class="bold">aujjvalyaṃ kāntiḥ // VKal_3,1.25 [*VKal_3,1.24] //</p>
         
         
         <p>bandhasyojjvalatvaṃ nāma yadasau kāntiriti / yadabhāve purāṇacchāyetyucyate / yathā
            ----</p>
         
         
         <p>  <span class="it">kuraṅgīnetrālīstavakitavanālīparisaraḥ</span></p>
         
         
         <p>viparyayastu bhūyānsukabhaśca /
            ślokāścātra bhavanti ----</p>
         
         
         <p>
              <span class="it">padanyāsasya gāḍhatvaṃ vadantyojaḥ kavīśvarāḥ /</span><br />
            <span class="it">  anenādhiṣṭhitāḥ prāyaḥ śābdāḥ śrotrarasāyanam //</span>
            </p>
         
         
         <p>
            <span class="it">  ślathatvamojasā miśraṃ prasādaṃ ca pracakṣate /</span><br />
            <span class="it">  anena na vinā satyaṃ svadate kāvyapaddhatiḥ //</span>
            </p>
         
         
         <p>
            <span class="it">  yatraikapadavadbhāvaṃ padānāṃ bhūyasāmapi /</span><br />
            <span class="it">  anālakṣitasandhīnāṃ sa śleṣaḥ paramo guṇaḥ //</span>
            </p>
         
         
         <p>
            <span class="it">  pratipādaṃ pratiślokamekamārgaparigrahaḥ /</span><br />
            <span class="it">  durbandho durvibhāvaśca samateti mato guṇāḥ //</span>
            </p>
         
         
         <p>
            <span class="it">  ārohantyavarohanti krameṇa yatayo hi yat /</span><br />
            <span class="it">  samādhirnāma sa guṇastena pūtā sarasvatī //</span>
            </p>
         
         
         <p>
            <span class="it">  bandhe pṛthakpadatvaṃ ca mādhuryamuditaṃ budhaiḥ /</span><br />
            <span class="it">  anena hi padantyāsāḥ kāmaṃ dhārāmadhucyutāḥ /</span><br />
            <span class="it">  tathaiva vāgapi prājñaiḥ samastaguṇagumphitā //</span>
            </p>
         
         
         <p>
            <span class="it">  bandhasy=ajaraṭhatvaṃ ca saukumāryamudāhṛtam /</span><br />
            <span class="it">  etena varjinā vāco rūkṣatvānna śrutikṣamāḥ //</span>
            </p>
         
         
         <p>
            <span class="it">  vikaṭatvaṃ ca bandhasya kathayanti hyudāratām /</span><br />
            <span class="it">  vaicitryaṃ na prapadyante yayā śūnyāḥ padakramāḥ //</span>
            </p>
         
         
         <p>
            <span class="it">  paścādiva gatirvācaḥ purastādiva vastunaḥ /</span><br />
            <span class="it">  yatrārthavyaktihetutvāt sā'rthavyaktiḥ smṛto guṇaḥ //</span>
            </p>
         
         
         <p><span class="it">  aujjvalyaṃ kāntirityāhurguṇaṃ guṇaviśāradāḥ /
               purāṇavcitrasthānīyaṃ tena bandhyaṃ kavervacaḥ //</span></p>
         
         
         <p>//25//</p>
         
         
         
         
         
         <p class="bold">nāsantaḥ, sadvedyatvāt // VKal_3,1.26 [*VKal_3,1.25] //</p>
         
         <p>na khalvete guṇā asantaḥ saṃvedyatvāt //26//</p>
         
         
         <p>tadvidāṃ saṃvedyatve'pi bhrāntāḥ syurityāha ----</p>
         
         
         
         
         
         <p class="bold">na bhrāntāḥ, niṣkampatvāt // VKal_3,1.27 [*VKal_3,1.26] //</p>
         
         
         <p>na guṇā bhrāntāḥ / etadviṣayāyāḥ pravṛtterniṣkampatvāt //27//</p>
         
         
         
         
         
         <p class="bold">na pāṭhadharmāḥ, sarvatrādṛṣṭeḥ // VKal_3,1.28 [*VKal_3,1.27] //</p>
         
         
         <p>naite guṇāḥ pāṭhadharmāḥ / sarvatrādṛṣṭeḥ / yadi pāṭhadharmāḥ syustarhi viśeṣānapekṣāḥ
            santaḥ sarvatra dṛśyeran / na ca sarvatra dṛśyante / viśeṣāpekṣayā viśeṣāṇāṃ guṇatvād
            guṇābhyupagama eveti //28//</p>
         
         
         <p>iti vāmanaviracitakāvyālaṇkārasūtravṛttau guṇavivecane tṛtīye'dhikaraṇe prathamo'dhyāyaḥ
            //3-1//</p>
         
         
         <p>[iti śrīkāvyālaṅkārasūtravṛttau guṇavivecane tṛtīye'dhikaraṇe prathamo'dhyāyaḥ guṇālaṅkāravivekaḥ
            , śabdaguṇavivekaśca //3-1//]</p>
         
         
         
         
         
         <p>atha tṛtīyādhikaraṇe dvitīyo'dhyāyaḥ</p>
         
         
         <p>sampratyarthaguṇavivecanārthamāha ----</p>
         
         
         
         
         
         <p class="bold">ta evārthaguṇāḥ // VKal_3,2.1 //</p>
         
         
         <p>ta evaujaḥprabhṛtayo'rthaguṇāḥ //1//</p>
         
         
         
         
         
         <p class="bold">arthasya prauḍhirojaḥ // VKal_3,2.2 //</p>
         
         
         <p>arthasyābhidheyasya prauḍhiḥ prauḍhatvamojaḥ /</p>
         
         
         <p class="it">
            padārthe vākyavacanaṃ vākyārthe ca padābhidhā /<br />
             prauḍhitvyāsasamāsau ca sābhiprāyatvameva ca //
            </p>
         
         
         <p>padārthe vākyavacanaṃ yathā (Raghuvaṃśa 2.75) ----</p>
         
         
         <p>  <span class="it">atha nayanasamutthaṃ jyotiratreriva dyauḥ /</span></p>
         
         
         <p>atra candrapadavācye'rthe <span class="it">nayanasamutthaṃ jyotiratreḥ</span> iti vākyaṃ prayuktam / padasamūhaśca vākyamabhipretam / anayā diśānyadapi draṣṭavyam
            / tadyathā ----</p>
         
         
         <p>  <span class="it">puraḥ pāṇḍucchāyaṃ tadanu kapilimnā kṛtapadaṃ
               tataḥ pākotsekādaruṇaguṇasaṃsargitavapuḥ /
               śanaiḥ śoṣārambhe sthapuṭanijaviṣkambhaviṣamaṃ
               vane vītāmo badaramarasatvaṃ kalayati //</span></p>
         
         
         <p>nacaivamatiprasaṅgaḥ / kāvyaśobhākaratvasya / guṇasāmānyalakṣaṇasyāvasthitatvāt /
            vākyārthe padābhidhānanṃ yathā ----</p>
         
         
         <p>  <span class="it">divyeyaṃ na bhavati kiṃ tu mānuṣī</span></p>
         
         
         <p>iti vaktavye <span class="it">nimiṣati</span> ityāheti / asya vākyārthasya vyāsasamāsau / vyāso yathā ----</p>
         
         
         <p>  <span class="it">ayaṃ nānākāro bhavati sukhaduḥkhavyatikaraḥ
               sukhaṃ vā duḥkhaṃ vā na bhavati bhavatyeva ca tataḥ /
               punastasmādūrdhvaṃ bhavati sukhaduḥkhaṃ kimapi tat
               punastasmādūrdhvaṃ bhavati na ca duḥkhaṃ , na ca sukham //</span></p>
         
         
         <p>samāso yathā (Kumārasaṃbhava_6.94)----</p>
         
         
         <p class="it">
            so'yaṃ samprati candraguptanayaścandraprakāśo yuvā /<br />
             jāto bhūpatirāśrayaḥ kṛtadhiyāṃ diṣṭyā kṛtārthaśramaḥ //
            </p>
         
         
         <p><span class="it">āśrayaḥ kṛtadhiyām</span> ityasya ca subandhuṃ sācivyopakṣepaparatvāt sābhiprāyatvam / etena</p>
         
         
         <p>  <span class="it">rativigalitabandhe keśapāśe sukeśyā</span></p>
         
         
         <p>ityatra <span class="it">sukeśyāḥ</span> ityasya ca sābhiprāyatvaṃ vyākhyātam //2//</p>
         
         
         
         
         
         <p class="bold">arthavaimalyaṃ prasādaḥ // VKal_3,2.3 //</p>
         
         
         <p>arthasya vaimalyaṃ prayaujakamātraparigrahaḥ prasādaḥ / yathā ----</p>
         
         
         <p>  <span class="it">sarvaṇā kanyakā rūpayauvanārambhaśālinī</span></p>
         
         
         <p>viapryayastu ----</p>
         
         
         <p>  <span class="it">upāstāṃ hasto me vimalamaṇikāñcīpadamidam</span></p>
         
         
         <p><span class="it">kāñcīpadam</span> ityanaiva nitambasya lakṣitatvād viśeṣaṇasyāprayojakatvamiti //3//</p>
         
         
         
         
         
         <p class="bold">ghaṭanā śleṣaḥ // VKal_3,2.4 //</p>
         
         
         <p>kramakauṭikyānulvaṇatvopapattiyogo ghaṭaṇā / sa śleṣaḥ / yathā (Amaruśataka_16) ----</p>
         
         
         <p>  <span class="it">dṛṣṭvaikāsanasaṅgate priyatame paścādupetyādarā-
               dekasyā nayane nimīlya vihitakrīḍāsubandhacchalaḥ /
               īpadvakritakandharaḥ sapulakaḥ premollasanmānasā-
               mantarhāsalasatkapolaphalakāṃ dhūrto'parāṃ cumbati //</span></p>
         
         
         <p>śūdrakādiraciteṣu prabandheṣvasya bhūyān prapañco dṛśyate //4//</p>
         
         
         
         
         
         <p class="bold">avaiṣamyaṃ samatā // VKal_3,2.5 //</p>
         
         
         <p>avaipamyaṃ prakramābhedaḥ samatā / kvacit kramo'pi bhidyate / yathā ----</p>
         
         
         <p>  <span class="it">cyutasumanasaḥ kundāḥ puṣpodgameṣvalasā drumā
               malayamarutaḥ sarpantīme viyuktadhṛticchidaḥ /
               atha ca savituḥ śītollāsaṃ lunanti marīcayo
               na ca jaraṭhatāmālambante klamodayadāyinīm //</span></p>
         
         
         <p>ṛtusandhipratipādanapare'tra dvitīye pāde kramabhedo , malayamarutāmasādhāraṇatvāt
            / evaṃ dvitīyaḥ pādaḥ paṭhitavyaḥ ----</p>
         
         
         <p>  <span class="it">manasi ca giraṃ vadhvantīme kiranti na kokilāḥ /</span></p>
         
         
         <p>iti //5//</p>
         
         
         
         
         
         <p class="bold">sugamatvaṃ vā'vaiṣamyamiti // VKal_3,2.6 [k: not in sutra] //</p>
         
         
         <p>sukhena gamyate jñāyata ityarthaḥ / yathā (Kumārasaṃbhava_1.1) ----</p>
         
         
         <p>  <span class="it">astyuttarasyāṃ diśi devatātmā ................ </span> ityādi /</p>
         
         
         <p>yathā vā ----</p>
         
         
         <p class="it">
            kā svidavaguṇṭhanavatī nātiparisphuṭaśarīralāvaṇyā /<br />
             madhye tapodhanānāṃ kisalayamiva pāṇḍupatrāṇām //
            </p>
         
         
         <p>pratyudāharaṇaṃ sulabham //6//</p>
         
         
         
         
         
         <p class="bold">arthadṛṣṭiḥ samādhiḥ // VKal_3,2.7 [*VKal_3,2.6] //</p>
         
         
         <p>arthasya darśanaṃ dṛṣṭiḥ / samādhikāraṇatvāt samādhiḥ / <span class="it">avahitaṃ hi cittamarthān paśyati</span>(1-3-17v) ityuktaṃ purastāt //7//</p>
         
         
         
         
         
         <p class="bold">artho dvividhaḥ, ayoniranyacchāyāyonirvā // VKal_3,2.8 [*VKal_3,2.7] //</p>
         
         
         <p>yasyārthasya darśanaṃ samādhiḥ so'rtho dvividhaḥ ---- ayoniranyacchāyāyonirveti /
            ayonirakāraṇaḥ / avadhānamātrakāraṇa ityarthaḥ / anyasya kāvyasya chāyānyacchāyā tadyonirvā
            / tadyathā ----</p>
         
         
         <p>  <span class="it">mā bhaiḥ śaśāṅka mama śīdhuni nāsti rāhuḥ
               khe rohiṇī vasati kātara kiṃ vimeṣi /
               prāyo vidagdhavanitānavasaṅgameṣu
               puṃsāṃ manaḥ pracalatīti kimatra citram //</span></p>
         
         
         <p>pūrvasya ślokasyārtho'yoniḥ / dvitīyasya ca chāyāyoniriti //8//</p>
         
         
         
         
         
         <p class="bold">artho vyaktaḥ sūkṣmaśca // VKal_3,2.9 [*VKal_3,2.8] //</p>
         
         
         <p>yasyārthasya darśanaṃ samādhiriti , sa dvedhā vyaktaḥ sūkṣmaśca / vyaktaḥ sphuṭa udāhṛta
            eva //9//</p>
         
         
         <p>sūkṣmaṃ vyākhyātumāha ----</p>
         
         
         
         
         
         <p class="bold">sūkṣmo bhāvyo vāsanīyaśca // VKal_3,2.10 [*VKal_3,2.9] //</p>
         
         
         <p>sūkṣmo dvedhā bhavato ---- bhāvyo, vāsanīyaśca / śīghranirūpaṇāgamyo bhāvyaḥ / ekāgratāprakarṣagamyo
            vāsanīya iti / bhāvyo yathā ----</p>
         
         
         <p>  <span class="it">anyonyasaṃvalitamāṃsaladantakānti
               sollāsamāviralasaṃvalitārdhatāram /
               līlāgṛhe pratikalaṃ kilikiñciteṣu
               vyāvartamānanayanaṃ mithunaṃ cakrāsti //</span></p>
         
         
         <p>vāsanīyo yathā ----</p>
         
         
         <p class="it">
            avihitthavalitajadhanaṃ vivartitābhimukhakucataṭaṃ sthitvā /<br />
             avalokito'hamanayā dakṣiṇakarakalitahāralatam //
            </p>
         
         
         <p>//10//</p>
         
         
         
         
         
         <p class="bold">uktivaicitryaṃ mādhuryam // VKal_3,2.11 [*VKal_3,2.10] //</p>
         
         
         <p>uktervaicitryaṃ yattanmādhuryamiti / yathā ----</p>
         
         
         <p>  <span class="it">rasavadamṛtaṃ , kaḥ sandeho madhūnyapi nānyathā
               madhuramadhikaṃ cūtasyāpi prasannarasaṃ phalam /
               sakṛdapi punarmadhyasthaḥ san rasāntaravijjano
               vadatu yadihānyat svādu syāt priyādaśanacchadāt //</span></p>
         
         
         <p>//11//</p>
         
         
         
         
         
         <p class="bold">apāruṣyaṃ saukumāryam // VKal_3,2.12 [*VKal_3,2.11] //</p>
         
         
         <p>puruṣe'rthe apāruṣyaṃ saukumāryamiti / yathā mṛtaṃ , yaśaḥśeṣamityāhuḥ / ekākinaṃ
            devatādvitīyamiti / gacchati sādhayeti ca //12//</p>
         
         
         
         
         
         <p class="bold">agrāmyatvamudāratā // VKal_3,2.13 [*VKal_3,2.12] //</p>
         
         
         <p>grāmyatvaprasaṅge agtāmyatvamudāratā / yathā ----</p>
         
         
         <p>  <span class="it">tvamevaṃ saundaryā sa ca ruciratāyāṃ paricitaḥ
               kalānāṃ sīmānaṃ parimiha yuvāmeva bhajathaḥ /
               ayi dvandvaṃ diṣṭyā taditi subhage saṃvadati vā-
               mataḥ śeṣaṃ cet syājjittamiha tadānīṃ guṇitayā //</span></p>
         
         
         <p>viparyayastu ----</p>
         
         
         <p class="it">
            svapiti yāvadayaṃ nikaṭe janaḥ svapimi tāvadahaṃ kimapaiti te /<br />
             iti nigadya śanairanumekhalaṃ mama karaṃ svakareṇa rurodha sā //
            </p>
         
         
         <p>//13//</p>
         
         
         
         
         
         <p class="bold">vastusvabhāvasphuṭatvamarthavyaktiḥ // VKal_3,2.14 [*VKal_3,2.13] //</p>
         
         
         <p>vastūnāṃ bhāvānāṃ svabhāvasya sphuṭatvaṃ yadasāvarthavyaktiḥ / yathā ----</p>
         
         
         <p class="it">
            pṛṣṭeṣu śaṅkhaśakalacchaviṣu cchadānāṃ rājībhiraṅkitamalaktakalohinībhiḥ /<br />
             gorocanāharitababhruvahiḥpalāśamāmodate kumudamambhasi palvalasya //
            </p>
         
         
         <p>yathā vā ----</p>
         
         
         <p>  <span class="it">prathamamalasaiḥ paryastāgraṃ sthitaṃ pṛthukesarai-
               rviralaviralairantaḥpatrairmanāṅmilitaṃ tataḥ /
               tadanu valanāmātraṃ kiñcid vyadhāyi vahirdalai-
               rmukulanavidhau vṛddhābjānāṃ babhūva kadarthanā //</span></p>
         
         
         <p>//14//</p>
         
         
         
         
         
         <p class="bold">dīptarasatvaṃ kāntiḥ // VKal_3,2.15 [*VKal_3,2.14] //</p>
         
         
         <p>dīptā rasāḥ śṛṅgārādayo yasya sa dīptarasaḥ / tasya bhāvo dīpta rasatvaṃ kāntiḥ /
            yathā ----</p>
         
         
         <p>  <span class="it">preyān sāyamapākṛtaḥ saśapathaṃ pādānataḥ kāntayā
               dvitrāṇyeva padāni vāsabhavanāt yāvanna yātyūnmanāḥ /
               tāvat pratyuta pāṇisampuṭalasagnīvīnitambaṃ dhṛto
               dhāvitvaiva kṛtapraṇāmakamaho premṇo vicitrā gatiḥ //</span></p>
         
         
         <p>evaṃ rasāntareṣvapyudāhāryam / atra ślokāḥ ----</p>
         
         
         <p>
              <span class="it">guṇasphuṭatvasākalya kāvyapākaṃ pracakṣate /</span><br />
            <span class="it">  cūtasya pariṇāmena sa cāyamupamīyate //</span>
            </p>
         
         
         <p>
            <span class="it">  suptiṅsaṃskārasāraṃ yat kliṣṭavastuguṇaṃ bhavet /</span><br />
            <span class="it">  kāvyaṃ vṛntākapākaṃ syājjupsante janāstataḥ //</span>
            </p>
         
         
         <p><span class="it">  guṇānāṃ daśatāmukto yasyārthastadapārthakam /
               dāḍimāni daśetyādi na vicārakṣamaṃ vacaḥ //</span></p>
         
         
         <p>//15// iti//</p>
         
         
         <p>iti śrīpaṇḍitavaravāmanaviracitakāvyālaṅkārasūtravṛttau guṇavivecane tṛtīye'dhikaraṇe
            dvitīyo'dhyāyaḥ /</p>
         
         
         <p>samāptaṃ cedaṃ guṇavivecanaṃ tṛtīyamadhikaraṇam /</p>
         
         
         <p>================================================================</p>
         
         
         <p>atha caturthādhikaraṇe prathamo'dhyāyaḥ</p>
         
         
         <p>guṇanirvartyā kāvyaśobhā / tasyāścātiśayahetavo'laṅkārāḥ / tannirūpaṇārthamālaṅkārikamadhikaraṇamārabhyate
            / tatra śabdālaṅkārāḥ / tatra śabdālaṅkārau dvau yamakānuprāsau krameṇa darśayitumāha
            ----</p>
         
         
         
         
         
         <p class="bold">padamanaikārthamakṣaraṃ cāvṛttaṃ sthānaniyame yamakam // VKal_4,1.1 //</p>
         
         
         <p>padamenekārthaṃ bhinnārthamekamanekaṃ vā tadvadakṣaranāvṛttaṃ sthānaniyame sati yamakam
            / svavṛttyā sajātīyena vā kārtsnyaikadeśābhyāmanekapādavyāptiḥ sthānaniyama iti /
            yāni tvekapādabhāgavṛttīni yamakāni dṛśyante teṣu ślokāntarasthasaṃsthānayamakāpekṣayaiva
            sthānaniyama iti //1//</p>
         
         
         <p>sthānakathanārthamāha ----</p>
         
         
         
         
         
         <p class="bold">pādāḥ pādasyaikasyānekasya cādimadhyāntabhāgāḥ sthānāni // VKal_4,1.2 //</p>
         
         
         <p>pādaḥ , ekasya ca pādasyādimadhyāntabhāgāḥ , anekasya ca pādasya ta eva sthānāni /
            pādayamakaṃ yathā ----</p>
         
         
         <p class="it">
            asajjanavaco yasya kalikāmadhugarhitam /<br />
             tasya syādviṣataroḥ kalikāmadhugarhitam //
            </p>
         
         
         <p>ekapādasthādimadhyāntayamakāni yathā ----</p>
         
         
         <p class="it">
            hanta hantararātīnāṃ dhīra dhīrarcitā tava /<br />
             kāmaṃ kāmandakīnītirasyā rasyā divāniśam //
            </p>
         
         
         <p>
              <span class="it">vasuparāsu parāsumivojjhatīṣvavikalaṃ vikalaṅkaśaśiprabham /</span><br />
            <span class="it">  priyatamaṃ yatamantumanīśvaraṃ rasikatā sikatāsviva tāsu kā //</span>
            </p>
         
         
         <p><span class="it">  sudṛśo rasarecakitaṃ cakitaṃ bhavatīkṣitamasti mitaṃ stimitam /
               api hāsalavastavakastava kastulayennanu kāmadhurāṃ madhurām //</span></p>
         
         
         <p>pādayorādimadhyāntayamakāni yathā ----</p>
         
         
         <p>
              <span class="it">bhramara ! drutapuṣpāṇi bhrama ratyau pivan madhu /</span><br />
            <span class="it">  kā kundakusume prītiḥ kākuṃ dattvā virauṣi yat //</span>
            </p>
         
         
         <p><span class="it">  aṣyaśakyaṃ tayā dattaṃ duḥkhaṃ śakyantarātmani /
               vāṣyo vāhīkanārīṇāṃ vegavāhī kapolayoḥ //</span></p>
         
         
         <p class="it">
            sapadi kṛtapadastvadīkṣitena smitaśucinā smaratattvadīkṣitena /<br />
             bhavati vata janaḥ sacittad=aho na khalu mṛṣā kuta eva cittadāho //
            </p>
         
         
         <p>ekāntarapādāntayamaka yathā ----</p>
         
         
         <p class="it">
            udvejayati bhūtāni tasya rājñaḥ kuśāsanam /<br />
             siṃhāsanaviyuktasya tasya kṣipraṃ kuśāsanam //
            </p>
         
         
         <p>evametāntarapādādimadhyayamakānyūhyāni / samastapādāntayamakaṃ yathā ----</p>
         
         
         <p class="it">
            natonnatabhrūgativaddhalāsyāṃ vilokya tanvīṃ śaśipeśalāsyām /<br />
             manaḥ kimuttāmyasi cañcalāsyāṃ kṛtī smarājñaā yadi puṣkalāsyām //
            </p>
         
         
         <p>evaṃ samastapādādimadhyayamakāni vyākhyātavyāni / anye ca saṅkarajātibhedāḥ sudhiyotprekṣyāḥ
            / akṣarayamakaṃ tvekākṣaramanekākṣaraṃ ca / ekākṣaraṃ yathā ----</p>
         
         
         <p class="it">
            nānākāreṇa kāntābhrūrārādhitamanoyuvā /<br />
             viviktena vilāsena tatakṣa hṛdayaṃ nṛṇām //
            </p>
         
         
         <p>evaṃ sthānāntarayoge'pi draṣṭavyaḥ / sajāntīyanairantaryādasya prakarṣo bhavati /
            sa cāyaṃ hariprabodhe dṛśyate / yathā ----</p>
         
         
         <p class="it">
            vividhadhavavanā nāgagarddharddhanānā vivitatagaganānāmamajjajjanānā /<br />
             ruruśaśalalanā nāvavandhundhunānā mama hi hitatanānānanasvasvanānā //
            </p>
         
         
         <p>anayā ca varṇayamakamālayā padayamakamālā vyākhyātā //2//</p>
         
         
         
         
         
         <p class="bold">bhaṅgādutkarṣaḥ // VKal_4,1.3 //</p>
         
         
         <p>utkṛṣṭaṃ khalu yamakaṃ bhaṅgādbhavati //3//</p>
         
         
         
         
         
         <p class="bold">śṛṅkhalā parivartakaścūrṇamiti bhaṅgamārgaḥ // VKal_4,1.4 //</p>
         
         
         <p>ete khalu śṛṅkhalādayo yamakabhaṅgānāṃ prakārā bhavanti //4//</p>
         
         
         <p>tān krameṇa vyācaṣṭe ----</p>
         
         
         
         
         
         <p class="bold">varṇavicchedacalanaṃ śṛṅkhalā // VKal_4,1.5 //</p>
         
         
         <p>varṇānāṃ vicchedo varṇavicchedaḥ / tasya calanaṃ yat sā śṛṅkhalā / yathā ---- kālikāmadhuśabde
            kāmaśabdavicchede madhuśabdavicchede ca tasya calanam / li-ma-varṇayorvicchedāt //5//</p>
         
         
         
         
         
         <p class="bold">saṅgavinivṛttau svarūpāpattiḥ parivartakaḥ // VKal_4,1.6 //</p>
         
         
         <p>anyavarṇasaṃsargaḥ saṅgaḥ / tadvinivṛttau svarūpasyānyavarṇatiraskṛtasyāpattiḥ prāptiḥ
            parivartakaḥ / yathā ----</p>
         
         
         <p>  <span class="it">kalikāmadhu garhitam /</span> ityatrārhitamiti padaṃ gakārasya vyañjanasya saṅgād garhitamityanyasya rūpamāpannam
            / tatra vyañjanasaṅge vinivṛtte svarūpamāpadyate ---- arhitamiti / anyavarṇasaṃkrameṇa
            bhinnarūpasya padasya tādrūpyavidhirayamiti tātparyārthaḥ / etenetarāvapi vyākhyātau
            //6//</p>
         
         
         
         
         
         <p class="bold">piṇḍākṣarabhede svarūpalopaścūrṇam // VKal_4,1.7 //</p>
         
         
         <p>piṇḍākṣarasya bhede sati padasya svarūpalopaścūrṇam / yathā ----</p>
         
         
         <p>
              <span class="it">akhaṇḍavarṇavinyāsacalanaṃ śṛṅkhalāmalā /</span><br />
            <span class="it">  anena khalu bhaṅgena yamakānāṃ vicitratā //</span>
            </p>
         
         
         <p>
            <span class="it">  yadanyasaṅgamutsṛjya nepathyamiva nartakaḥ /</span><br />
            <span class="it">  śabdasvarūpamārohet sa jñeyaḥ , parivartakaḥ //</span>
            </p>
         
         
         <p>
            <span class="it">  piṇḍākṣarasya bhedena pūrvāparapadāśrayāt /</span><br />
            <span class="it">  varṇayoḥ padalopo yaḥ sa bhaṅgaścūrṇasajñakaḥ //</span>
            </p>
         
         
         <p>
            <span class="it">  aprāptacūrṇabhaṅgāni yathāsthānasthitānyapi /</span><br />
            <span class="it">  alakānīva nātyarthaṃ yamakāni cakāsati //</span>
            </p>
         
         
         <p>
            <span class="it">  vibhaktipariṇāmena yatra bhaṅgaḥ kvacidbhavet /</span><br />
            <span class="it">  na tadicchanti yamakaṃ yamakkotkarṣakovidāḥ //</span>
            </p>
         
         
         <p>
            <span class="it">  ārūḍhaṃ bhūyasā yattu padaṃ yamakabhūmikām /</span><br />
            <span class="it">  dupyeccenna[k:dūpyeccenna] punastasya yuktānuprāsakalpanā //</span>
            </p>
         
         
         <p><span class="it">  vibhaktīnāṃ vibhaktatvaṃ saṃkhyāyāḥ kārakasya ca /
               āvṛttiḥ suptiṅantānāṃ mithaśca yamakādabhutam //</span></p>
         
         
         <p>//7//</p>
         
         
         
         
         
         <p class="bold">śeṣaḥ sarūpo'nuprāsaḥ // VKal_4,1.8 //</p>
         
         
         <p>padamekārthamanekārtha ca sthānāniyataṃ tadvidhamakṣaraṃ ca śeṣaḥ / sarūpo'nyena prayuktena
            tulyarūpo'nuprāsaḥ / nanu śeṣo'nuprāsa ityetāvadeva sūtraṃ kasmānna kṛtam / āvṛttiśeṣo'nuprāsa
            ityeva hi vyākhyāsyate / satyam / siddhyatyevāvṛttiśeṣe , kintvavyāptiprasaṅgaḥ /
            viśeṣārtha ca sarūpagrahaṇam / kārtsnyenaivāvṛttiḥ / kārtsnyaikadeśābhyāṃ tu sārūpyamiti
            //8//</p>
         
         
         
         
         
         <p class="bold">anulbaṇo varṇānuprāsaḥ śreyān // VKal_4,1.9 //</p>
         
         
         <p>varṇānāmanuprāsaḥ sa khalvanulvaṇo līnaḥ śreyān / yathā ----</p>
         
         
         <p>  <span class="it">kvacinmasṛṇamāṃsalaṃ kvacidatīva tārāspadaṃ
               prasannasubhagaṃ muhuḥ svarataraṅgalīlāṅkitam /
               idaṃ hi tava vallakīraṇitanirgamairgumphitaṃ
               mano madayatīva me kimapi sādhu saṃgītakam //</span></p>
         
         
         <p>ulvaṇastu na śreyān / yathā ----</p>
         
         
         <p>  <span class="it">vallībaddhordhvajūṭodbhaṭamaṭati raṭatkoṭikodaṇḍadaṇḍaḥ</span> iti //9//</p>
         
         
         
         
         
         <p class="bold">pādānuprāsaḥ pādayamakavat // VKal_4,1.10 //</p>
         
         
         <p>ye pādayamakasya bhedāste pādānuprāsasyetyarthaḥ / teṣāmudāharaṇāni yathā ----</p>
         
         
         <p>
              <span class="it">kavirājamavijñāya kutaḥ kāvyakriyādaraḥ /</span><br />
            <span class="it">  kavirājaṃ ca vijñāya kutaḥ kāvyakriyādaraḥ //</span>
            </p>
         
         
         <p><span class="it">  ākhaṇḍayanti muharāmalakīphalāni /
               bālāni bālakapilocanapiṅgalāni //</span></p>
         
         
         <p>  <span class="it">vastrāyante nadīnāṃ sitakusumadharāḥ śakrasaṅkāśa ! kāśāḥ
               kāśābhā bhānti tāsāṃ navatulinagatāḥ śrīnadīhaṃsa haṃsāḥ /
               sābhāmbhodamuktaḥ sphuradamalarucirmedinī candracandra-
               ścandrāṅkaḥ śāradaste jayakṛdupagato vidviṣāṃ kālakālaḥ //</span></p>
         
         
         <p>  <span class="it">kuvalayadalaśyāmā meghā vihāya divaṃ gatāḥ
               kuvalayadalaśyāmo nidrāṃ vimuñcati keśavaḥ /
               kuvalayadalaśyāmā śyāmā latādya vijṛmbhate
               kuvalayadalaśyāmaṃ candro nabhaḥ pratigāhate //</span></p>
         
         
         <p>evamanye'pi draṣṭavyāḥ //10//</p>
         
         
         <p>iti śrīpaṇḍitavaravāmanaviracitāyāṃ kāvyālaṅkārasūtravṛttāvālaṅkārike caturthe'dhikaraṇe
            prathamo'dhyāyaḥ /</p>
         
         
         <p>iti śabdā'laṅkāravicāraḥ /</p>
         
         
         
         
         
         <p>atha caturthādhikaraṇe dvitīyo'dhyāyaḥ</p>
         
         
         <p>sampratyarthālaṅkārāṇāṃ prastāvaḥ / tanmūlaṃ copameti saiva vicāryate ----</p>
         
         
         
         
         
         <p class="bold">upamānenopameyasya guṇaleśataḥ sāmyamupamā // VKal_4,2.1 //</p>
         
         
         <p>upamīyate sādṛśyamānīyate yenotkṛṣṭaguṇenānyattadupamānam / yadupamīyate nyūnaguṇaṃ
            tadupameyam / upamānenopameyasya guṇaleśataḥ sāmyaṃ yadasāvupameti / nanūpamānamityupameyamiti
            ca sambandhiśabdāvetau , tayorekataropādānenaivānyatarasiddhiriti / yathā <span class="it">uoamitaṃ vyāghrādibhiḥ sāmānyāprayoge</span> ityatropamitagrahaṇameva kṛtaṃ , nopamānagrahaṇamiti / tadvadatrobhayagrahaṇaṃ na
            kartavyam / satyam / tat kṛtaṃ lokaprasiddhiparigrahārtham / yadevopameyamupamānañca
            lokaprasiddhaṃ tadeva parigṛhyate , netarat / na hi yathā <span class="it">mukhaṃ kamalamiva</span> iti , tathā <span class="it">kumudamiva</span> ityapi bhavati //1//</p>
         
         
         
         
         
         <p class="bold">guṇabāhulyataśca kalpitā // VKal_4,2.2 //</p>
         
         
         <p>guṇānāṃ bāhulyaṃ guṇabāhulyaṃ , tata upamānopameyayoḥ sāmyāt kalpitopamā / kavibhiḥ
            kalpitatvāt kalpitā / pūrvā tu laukikī / nanu kalpitāyā lokaprasiddhyabhāvāt kathamupamānopameyaniyamaḥ
            / guṇabāhukyasyotkarṣāpajarpakalpanābhyām / tadyathā ----</p>
         
         
         <p class="it">
            udgarbhahūṇataruṇīramaṇopamardabhugnonnatistananiveśanibhaṃ himāṃśoḥ /<br />
             bimbaṃ kaṭhoravisakāṇḍakaḍāragaurairviṣṇoḥ padaṃ prathamamagrakarairavyabakti //
            </p>
         
         
         <p class="it">
            sadyo muṇḍitamattahūṇacibukapraspaddhiṃ nāraṅgakam /<br />
             abhinavakuśasūcispardhi karṇe śirīṣam //
            </p>
         
         
         <p>  <span class="it">idānīṃ plakṣāṇāṃ jaraṭhadalaviśleṣacatura-
               stibhīnāmābaddhasphuritaśukacañcūpuṭanibham /
               tataḥ strīṇāṃ hanta kṣamamadharakāntiṃ tulayituṃ
               samantānniryāti sphuṭasubhagarāgaṃ kisalayam //</span></p>
         
         
         <p>//2//</p>
         
         
         
         
         
         <p><span class="bold">taddvaividhyam, padavākyārthavṛttibhedāt // VKal_4,2.3//*</span></p>
         
         
         <p>tasyā upamāyā dvaividhyam / padavākyārthavṛttibhedāt / ekā padārthavṛttiḥ , anyā vākyārthavṛttiriti
            / padārthavṛttiryathā ----</p>
         
         
         <p>  <span class="it">haritatanuṣu babhrutvagvimuktāsu yāsāṃ
               kanakakaṇasadharmā mānmatho romabhedaḥ /</span></p>
         
         
         <p>vākyārthavṛttiryathā ----</p>
         
         
         <p class="it">
            pāṇḍyo'yamaṃsārpitalambahāraḥ kḷptāṅgarāgo haricandanena /<br />
             ābhāti bālātaparaktasānuḥ sanirjharodgāra ivādrirājaḥ //
            </p>
         
         
         <p>//3//</p>
         
         
         
         
         
         <p class="bold">sā pūṇā luptā ca // VKal_4,2.4 //</p>
         
         
         <p>sā upamā pūrṇā luptā ca bhavati //4//</p>
         
         
         
         
         
         <p class="bold">guṇadyotakopamānopameyaśabdānāṃ sāmagrye pūrṇā // VKal_4,2.5 //</p>
         
         
         <p>guṇādiśabdānāṃ sāmagrye sākalye pūrṇā / yathā ----</p>
         
         
         <p>  <span class="it">kamalamiva mukhaṃ manojñametat</span> iti //5//</p>
         
         
         
         
         
         <p class="bold">lope luptā // VKal_4,2.6 //</p>
         
         
         <p>guṇādiśabdānāṃ vaikalye lope luptā / guṇaśabdalope yathā <span class="it">śaśīva rājā</span> iti / dyotakaśabdalope yathā <span class="it">dūrvāśyāmeyam</span> / ubhayalope yathā <span class="it">śaśīmukhī</span> iti / upamānopameyalopastūpamāprapañce draṣṭavyaḥ //6//</p>
         
         
         
         
         
         <p class="bold">stutinindātattvākhyāneṣu // VKal_4,2.7 //</p>
         
         
         <p>stutau nindāyāṃ tattvākhyāne cāsyāḥ prayogaḥ / stutinindayoryathā</p>
         
         
         <p>  <span class="it">snigdhaṃ bahvatyamṛtakalpamaho kalatraṃ
               hālāhalaṃ viṣamivāpaguṇaṃ tadeva /</span></p>
         
         
         <p>tattvākhyāne yathā ----</p>
         
         
         <p class="it">
            tāṃ rohiṇīṃ vijānīhi jyotipāmatra maṇḍale /<br />
             yastanvi ! tārakānyāsaḥ śakaṭākāramāśritaḥ //
            </p>
         
         
         <p>//7//</p>
         
         
         
         
         
         <p class="bold">hīnatvādhikatvaliṅgavacanabhedāsādṛśyāsaṃbhavāstaddoṣāḥ // VKal_4,2.8 //</p>
         
         
         <p>tasyā upamāyā doṣā bhavanti / hīnatvamadhikatvaṃ liṅgabhedo vacanabhedo'sādṛśyamasambhava
            iti //8//</p>
         
         
         <p>tān krameṇa vyākhyātumāha ----</p>
         
         
         
         
         
         <p class="bold">jātipramāṇadharmanyūnatopamānasya hīnatvam // VKal_4,2.9 //</p>
         
         
         <p>jātyā pramāṇena dharmeṇa copamānasya nyūnatā yā taddhīnatvamiti / jātinyūnatvarūpaṃ
            hīnatvaṃ yathā ----</p>
         
         
         <p>  <span class="it">cāṇḍālairiva yuṣmābhiḥ sāhasaṃ paramaṃ kṛtaṃ /</span></p>
         
         
         <p>pramāṇanyūnatvarūpaṃ hīnatvaṃ yathā ----</p>
         
         
         <p>  <span class="it">vahnisphuliṅga iva bhānurayaṃ cakāsti /</span></p>
         
         
         <p>upameyādupamānasya nyūnatvaṃ yat taddharmanyūnatvam / tadrūpaṃ hīnatvaṃ yathā ----</p>
         
         
         <p class="it">
            sa munirlāñchito mauñjyā kṛṣṇājinapaṭaṃ vahan /<br />
             vyarājannīlajīmūtabhāgāśliṣṭa ivāṃśumān //
            </p>
         
         
         <p>atra mauñjīprativastu taḍinnāstyupamāna iti hīnatvam / na ca kṛṣṇājinapaṭamātrasyopameyatvaṃ
            yuktam / mauñjyā vyarthatvaprasaṅgāt / nanu nīlajīmūtagrahaṇenaiva taḍitpratipādyate
            / tanna / vyabhicārāt //9//</p>
         
         
         <p>avyabhicāre tu bhavantī pratipattiḥ kena vāryate tadāha ----</p>
         
         
         
         
         
         <p class="bold">dharmayorekanirdeśe'nyasya saṃvit, sāhacaryāt // VKal_4,2.10 //</p>
         
         
         <p>dharmayorekasyāpi dharmasya nirdeśe'nyasya saṃvit pratipattirbhavati / kutaḥ / sāhacaryāt
            / sahacaritatvena prasiddhayoravaśyamekasya nirdeśe'nyasya pratipattirbhavati / tadyathā
            ----</p>
         
         
         <p>  <span class="it">nirvṛṣṭe'pi bahirdhane na viramantyantarjaradceśmano
               lūtātantutaticchido madhupṛṣatpiṅgāḥ payovindavaḥ /
               cūḍābarbarake nipatya kaṇikābhāvena jātāḥ śiśo-
               raṅgāsphālanabhagnanidragṛhiṇīcittavyathādāyinaḥ //</span></p>
         
         
         <p>atra madhupṛṣatāṃ vṛttatvapiṅgatve sahacarite / tatra piṅgaśabdena piṅgatve pratipanne
            vṛttatvapratītirbhavati / etena <span class="it">kanakaphalakacaturasraṃ śreṇivimbam</span> iti vyākhyātam / kanakaphalakasya gauratvacaturasratvayoḥ sāhacaryāccaturasratvaśrutyaica
            gauratvapratipattiriti / nanu ca yadi dharmanyūnatvamupamānasya doṣaḥ , kathamayaṃ
            prayogaḥ ----</p>
         
         
         <p class="it">
            sūryāśusambhīlitalocaneṣu dīneṣu padmānilanisadeṣu /<br />
             sādhvyaḥ svageheṣviva bhartṛhīnāḥ kekā vineśuḥ śikhināṃ mukheṣu //
            </p>
         
         
         <p>atra bahutvamupameyadharmāṇāmupamānāt / na , viśiṣṭānāmeva mukhānāmupameyatvāt / tādṛśeṣveva
            kekāvināśasya sambhavāt //10//</p>
         
         
         
         
         
         <p class="bold">tenādhikarvaṃ vyākhyātam // VKal_4,2.11 //</p>
         
         
         <p>tena hīnatvenādhikatvaṃ vyākhyātam / jātipramāṇadharmādhikyamadhikatvamiti / jātyādhikyarūpamadhikatvaṃ
            yathā ----</p>
         
         
         <p>  <span class="it">viśantu viṣṭayaḥ śīghraṃ rudrā iva mahaujasaḥ</span> /</p>
         
         
         <p>pramāṇādhikyarūpaṃ yathā ----</p>
         
         
         <p class="it">
            pātālamiva nābhiste stanau kṣitidharopamau /<br />
             veṇīdaṇḍaḥ punarayaṃ kālindīpātasaṃnibhaḥ //
            </p>
         
         
         <p>dharmādhikyarūpaṃ yathā ----</p>
         
         
         <p class="it">
            saraśmi cañcalaṃ cakraṃ dadhaddevo vyarājata /<br />
             savāḍavāgniḥ sāvartaḥ srotasāmiva nāyakaḥ //
            </p>
         
         
         <p>savāḍavāgnirityasya [k:prativastunaḥ] upameye'bhāvād dharmādhikyamiti / anayordoṣayorviparyayākhyasya
            doṣasyāntarbhāvānna pṛthagupādānam / ata evāsmākaṃ mate ṣaḍ doṣā iti //11//</p>
         
         
         
         
         
         <p class="bold">upamānopameyayorliṅgavyatyāso liṅgabhedaḥ // VKal_4,2.12 //</p>
         
         
         <p>upamānasyopameyasya ca liṅgayorvyatyāso viparyayo liṅgabhedaḥ / yathā ----</p>
         
         
         <p>  <span class="it">sainyāni nadya iva jagmuranargalāni /</span></p>
         
         
         <p>//12//</p>
         
         
         
         
         
         <p class="bold">iṣṭaḥ puṃpuṃsakayoḥ prāyeṇa // VKal_4,2.13 //</p>
         
         
         <p>punnapuṃsakayorupamānopameyayorliṅgabhedaḥ prāyeṇa bāhulyeneṣṭaḥ / yathā ---- <span class="it">candramiva mukhaṃ paśyati</span> iti , <span class="it">induriva mukhaṃ bhāti</span> evamprāyaṃ tu necchanti //13//</p>
         
         
         
         
         
         <p class="bold">laukikyāṃ samāsābhihitāyāmupamāprapañce ca // VKal_4,2.14 //</p>
         
         
         <p>laukikyāmupamāyāṃ samāsābhihitāyāmupamāyāmupamāprapañce ceṣṭo liṅgabhedaḥ prāyeṇeti
            / laukikyāṃ yathā ----</p>
         
         
         <p>  <span class="it">chāyeva sa tasyāḥ , puruṣa iva strī</span> iti /</p>
         
         
         <p>samāsābhihitāyāṃ yathā ----</p>
         
         
         <p>  <span class="it">bhujalatā nīlotpalasadṛśī</span> iti /</p>
         
         
         <p>upamāprapañce yathā ----</p>
         
         
         <p class="it">
            śuddhāntadurlabhamidaṃ vapurāśramavāsino yadi janasya /<br />
             dūrīkṛtāḥ khalu guṇairudyānalatā vanalatābhiḥ //
            </p>
         
         
         <p>evamanyadapi prayogajātaṃ draṣṭavyam //14//</p>
         
         
         
         
         
         <p class="bold">tena vacanabhedo vyākhyātaḥ // VKal_4,2.15 //</p>
         
         
         <p>tena liṅgabhedena vacanabhedo vyākhyātaḥ / yathā ----</p>
         
         
         <p>  <span class="it">pāsyābhilocanaṃ tasyāḥ puṣpaṃ madhuliho yathā /</span></p>
         
         
         <p>//15//</p>
         
         
         
         
         
         <p class="bold">apratītaguṇasādṛśyamasādṛśyam // VKal_4,2.16 //</p>
         
         
         <p>apratītaireva guṇairyat sādṛśyaṃ tadapratītaguṇāsādṛśyamasādṛśyam / yathā ----</p>
         
         
         <p>  <span class="it">grathnāmi kāvyaśaśinaṃ vitatārtharaśmim /</span></p>
         
         
         <p>kāvyasya śaśinā saha yat sādṛśyaṃ tadapratītaireva guṇairiti / nanu ca arthānāṃ raśmitulyatve
            sati kāvyasya śaśitulyatvaṃ bhaviṣyati / naivam / kāvyasya śaśitulyatve siddhe'rthānāṃ
            raśmitulyatvaṃ siddhyati / na hyarthānāṃ ca kaścit sādṛśyahetuḥ pratīto guṇo'sti /
            tadevamitaretarāśrayadoṣo duruttara iti //16//</p>
         
         
         
         
         
         <p class="bold">asādṛśyahatā hyupamā, tanniṣṭhāśca kavayaḥ // VKal_4,2.17 //</p>
         
         
         <p>asādṛśyena hatā asādṛśyahatā upamā / tanniṣṭhā upamānaniṣṭhāśca kavaya iti //17//</p>
         
         
         
         
         
         <p class="bold">upamānādhikyāttadapoha ityeke // VKal_4,2.18 //</p>
         
         
         <p>upamānādhikyāt tasyāsādṛśyasyāpoha ityeke manyante / yathā ----</p>
         
         
         <p>  <span class="it">karpūrahāraharahāsasitaṃ yaśaste /</span></p>
         
         
         <p>karpūrādibhirupamānairvahubhiḥ sādṛśyaṃ susthāpitaṃ bahvati / teṣāṃ śukguṇātirekāt
            //18//</p>
         
         
         
         
         
         <p class="bold">na, apuṣṭārthatvāt // VKal_4,2.19 //</p>
         
         
         <p>upamānādhikyāt tadapoha iti yuktaṃ , tanna / apuṣṭārthatvāt / ekasminnupamāne prayukte
            upamānāntaraprayogo na kañcidarthaviśeṣaṃ puṣṇāti / tena <span class="it">balasindhuḥ sindhuriva kṣubhitaḥ</span> iti prayuktam / nanu sindhuśabdasya dviḥprayogātpaunaruktyam / na / arthaviśeṣāt
            balaṃ sindhuriva vaipulyād balasindhuḥ sindhuriva kṣubhita iti kṣobhasārūpyāt / tasmādarthabhedānna
            paunaruktyam / arthapuṣṭistu nāsti / sindhuriva kṣubhita ityanenaiva vaipulyaṃ pratipatsyate
            / uktaṃ hi (4-2-10) ---- <span class="it">dharmayorekanirdeśe'nyasya saṃvitsāhacaryāt</span> //19//</p>
         
         
         
         
         
         <p class="bold">anupapattirasaṃbhavaḥ // VKal_4,2.20 //</p>
         
         
         <p>anupapattiranupapannatvamupamānasyāsambhavaḥ / yathā ----</p>
         
         
         <p class="it">
            cakāsti vadanasyāntaḥ smitacchāyāvikāsinaḥ /<br />
             unnidrasyāravindasya madhye mugdheva candrikā //
            </p>
         
         
         <p>candrikāyāmunnidratvamaravindasyetyanupapattiḥ / nanvarthavirodho'yamastu / kimupamādoṣakalpanayā
            / na / upamāyām atiśayasyeṣṭatvāt //20//</p>
         
         
         <p>kathaṃ tarhi doṣa ityata āha ----</p>
         
         
         
         
         
         <p class="bold">na viruddho'tiśayaḥ // VKal_4,2.21 //</p>
         
         
         <p>viruddhasyātiśayasya saṃgraho na kartavya iti asya sūtrasya tātparyārthaḥ / tānetān
            ṣaḍupamādoṣān jñātvā kaviḥ parityajet //21//</p>
         
         
         <p>iti śrīkāvyālaṅkārasūtravṛttāvālaṅkārike caturthe'dhikaraṇe dvitīyo'dhyāyaḥ // upamāvicāra.ḥ
            //</p>
         
         
         
         
         
         <p>atha caturthādhikaraṇe tṛtīyo'dhyāyaḥ</p>
         
         
         <p>sampratyupamāprapañco vicāryate / kaḥ punarasāvityāha ----</p>
         
         
         
         
         
         <p class="bold">prativastuprabhṛtirupamāprapañcaḥ // VKal_4,3.1 //</p>
         
         
         <p>prativastu prabhṛtiryasya sa prativastuprabhṛtiḥ / upamāyāḥ prapañca upamāprapañca
            iti //1//</p>
         
         
         <p>vākyārthopamāyāḥ prativastuno bhedaṃ darśayitumāha ----</p>
         
         
         
         
         
         <p class="bold">upameyasyoktau samānavastunyāsaḥ prativastu // VKal_4,3.2 //</p>
         
         
         <p>upameyasyārthaādvākyārthasyoktau satyāmiti / atra dvau vākyārthau / eko vākyārthopamāyāmiti
            bhedaḥ / tadyathā ----</p>
         
         
         <p class="it">
            devībhāvaṃ gamitā parivārapadaṃ kathaṃ bhajatyeṣā /<br />
             na khalu paribhogayogyaṃ daivatarūpāṅkitaṃ ratnam //
            </p>
         
         
         <p>//2//</p>
         
         
         <p>prativastunaḥ samāsokterbhedaṃ darśayitumāha ----</p>
         
         
         
         
         
         <p class="bold">anuktau samāsoktiḥ // VKal_4,3.3 //</p>
         
         
         <p>upameyasyānuktau samānavastunyāsaḥ samāsoktiḥ / saṃkṣepavacanāt samāsoktirityākhyā
            / yathā ----</p>
         
         
         <p class="it">
            ślādhyā dhvastādhvagaglāneḥ karīrasya marau sthitiḥ /<br />
             dhiṅ merau kalpavṛkṣāṇāmavyutpannārthināṃ śriyaḥ //
            </p>
         
         
         <p>//3//</p>
         
         
         <p>samāsokteraprastutapraśaṃsāyā bhedaṃ darśayitumāha ----</p>
         
         
         
         
         
         <p class="bold">kiñciduktāvaprastutapraśaṃsā // VKal_4,3.4 //</p>
         
         
         <p>upameyasya kiñcilliṅgamātreṇoktau samānavastunyāse aprastutapraśaṃsā / yathā ----</p>
         
         
         <p>  <span class="it">lāvaṇyasinduraparaiva hi kācaneyaṃ
               yatrotpalāni śaśinā saha saṃplavante /
               unmañjati dviradakumbhataṭī ca yatra
               yatrāpare kadalikāṇḍamṛṇāladaṇḍāḥ //</span></p>
         
         
         <p>aorastutasyārthasya praśaṃsanamaprastutapraśaṃsā //4//</p>
         
         
         <p>apahnutirapi tato bhinneti darśayitumāha ----</p>
         
         
         
         
         
         <p class="bold">samena vastunānyāpalāpo'pahnutiḥ // VKal_4,3.5 //</p>
         
         
         <p>sanena tulyena vastunā vākyārthenānyasya vākyārthasyāpalāpo nihnavo yastattvādhyāropaṇāyāsāvapahnutiḥ
            / yathā ----</p>
         
         
         <p class="it">
            na ketakīnāṃ vilasanti sūcayaḥ pravāsino hanta hasatyayaṃ vidhiḥ /<br />
             taḍillateyaṃ na cakāsti cañcalā puraḥ smarajyotiridaṃ vivartate //
            </p>
         
         
         <p>vākyārthayostātparyāt tādrūpyamiti na rūpakam //5//</p>
         
         
         <p>rūpakaṃ tu kīdṛśamityāha ----</p>
         
         
         
         
         
         <p class="bold">upamānenopameyasya guṇasāmyāttattvāropo rūpakam // VKal_4,3.6 //</p>
         
         
         <p>upamānenopameyasya guṇasāmyāttattvasyābhedasyāropaṇamāropo rūpakam / upamānopameyayorubhayorapi
            grahaṇaṃ laukikyāḥ kalpitāyāścopamāyāḥ prakṛkṣitvamatra yathā vijñāyeteti / yathā
            (Uttararāmacarita_1.39) ----</p>
         
         
         <p>  <span class="it">iyaṃ gehe lakṣmīriyamamṛtavartirnayanayo-
               rasāvasyāḥ sparśo vapuṣi vahulaścandanarasaḥ /
               ayaṃ kaṣṭhe vāhuḥ śiśiramasṛṇo mauktikasaraḥ
               kimasyā na preyo paramasahyastu virahaḥ //</span></p>
         
         
         <p>mukhacandrādīnāṃ tūpamā / samāsānna candrādīnāṃ rūpakatvaṃ yuktamiti //6//</p>
         
         
         <p>rūpakācchleṣasya bhedaṃ darśayitumāha ----</p>
         
         
         
         
         
         <p class="bold">sa dharmeṣu tantraprayoge śleṣaḥ // VKal_4,3.7 //</p>
         
         
         <p>upamānenopameyasya dharmeṣu guṇakriyāśabdarūpeṣu sa tattvāropaḥ / tantraprayoge tantreṇoccāraṇe
            sati śleṣaḥ / yathā ----</p>
         
         
         <p>  <span class="it">ākṛṣṭāmalamaṇḍalāgrarucayaḥ saṃnaddhakṣaḥsthalāḥ
               soṣmāṇo vraṇitā vipakṣahṛdayapronmāthinaḥ karkaśaḥ /
               udvṛttā guravaśca yasya śaminaḥ śyāmāyamānānanā
               yodhā vāravadhūstanāśca na daduḥ kṣobhaṃ sa vo'vyājjinaḥ //</span></p>
         
         
         <p>//7//</p>
         
         
         <p>yathā ca gauṇasyārthasyālaṅkāratvaṃ tathā lākṣaṇikasyāpīti darśayitumāha ----</p>
         
         
         
         
         
         <p class="bold">sādṛśyāllakṣaṇā vakroktiḥ // VKal_4,3.8 //</p>
         
         
         <p>bahuni hi nibandhanāni lakṣaṇāyām / tatra sādṛśyāllakṣaṇāvakroktirasāviti / yathā
            ----</p>
         
         
         <p>  <span class="it">unmimīla kamalaṃ sarasīnāṃ kairavaṃ ca na mimīla muhūrtāt /</span></p>
         
         
         <p>atra netradharmāvunmīlanimīlane sādṛśyādvikāsasaṃkocau lakṣayataḥ /</p>
         
         
         <p class="it">
            iha ca nirantaranavamukulapulakitā harati mādhavī hṛdayam /<br />
             madayati ca kesarāṇāṃ pariṇatamadhugandhi niḥśvasitam //
            </p>
         
         
         <p>atra ca niḥśvasitamiti parimalanirgamaṃ lakṣati /</p>
         
         
         <p>  <span class="it">saṃsthānena sphuratu subhagaḥ svarciṣā cumbatu dyām /
               ālasyamāliṅgati gātramasyāḥ /
               parimlānacchāyāmanuvadati dṛṣṭiḥ kamalinīm /
               pratyūṣeṣu sphuṭitakamalāmodamaitrīkapāyaḥ /
               ūrudvandvaṃ taruṇakadalīkāṇḍasabrahmacāri /</span></p>
         
         
         <p>ityevamādiṣu lakṣaṇārtho nirūpyata iti lakṣaṇāyā jhaṭityarthapratipattikṣamatvaṃ rahasyamācakṣata
            iti /</p>
         
         
         <p>asādṛśyanibandhanā tu lakṣaṇā na vakroktiḥ / yathā ----</p>
         
         
         <p>  <span class="it">jaraṭhakamalakandacchedagaurairmadhūkhaiḥ /</span></p>
         
         
         <p>atra cchedaḥ sāmīpyād dravyaṃ lakṣayati / tasyaiva gauratvopapatteḥ //8//</p>
         
         
         <p>rūpakavakroktibhyāmutprekṣāyā bhedaṃ darśayitumāha ----</p>
         
         
         
         
         
         <p class="bold">atadrūpasyānyathādhyavasānamatiśayārthamutprekṣā // VKal_4,3.9 //</p>
         
         
         <p>atadrūpasyātatsvabhāvasya / anyathā atatsvabhāvatayā / adhyavasānamadhyavasāyaḥ /
            na punaradhyāropo lakṣaṇā vā / atiśayārthamiti bhrāntijñānanivṛttyartham / sādṛśyādiyamutprekṣeti
            / enāṃ cevādiśabdā dyotayanti / yathā ----</p>
         
         
         <p>  <span class="it">sa vaḥ pāyādindurnavavisalatākoṭikuṭilaḥ
               smarāreryo mūrdhni jvalanakapiṣe bhāti nihitaḥ /
               sravanmandākinyāḥ pratidivasasiktena payasā
               kapālenonmuktaḥ sphaṭikadhavalenāṅkura iva //</span></p>
         
         
         <p>//9//</p>
         
         
         <p>utprekṣevaivātiśayoktiriti kecit / tannirāsārthamāha ----</p>
         
         
         
         
         
         <p class="bold">saṃbhāvyadharmatadutkarṣakalpanātiśayoktiḥ // VKal_4,3.10 //</p>
         
         
         <p>saṃbhāvyasya dharmasya tadutkarṣasya ca kalpanātiśayoktiḥ / yathā ----</p>
         
         
         <p class="it">
            ubhau yadi vyomni pṛthakpravāhāvākāśagaṅgāpayasaḥ pravāhau /<br />
             tenopamīyeta tamālanīlamāmuktamuktālatamasya vakṣaḥ //
            </p>
         
         
         <p>yathā vā ----</p>
         
         
         <p>  <span class="it">malayajarasaviliptatanunavahāralatāvibhūṣitāḥ
               sitataradantapatrakṛtavaktraruco rucirāmalāṃśukāḥ /
               śaśabhṛti vitatadhāmni dhvalayati dharāmavibhāvyatāṃ gatāḥ
               priyavasatiṃ prayānti sukhameva nirastabhiyo'bhisārikāḥ //</span></p>
         
         
         <p>//10//</p>
         
         
         <p>yathā bhrāntijñānasyarūpotprekṣā tathā saṃśayajñānasvarūpaḥ saṃdeho'pīti darśayitumāha
            ----</p>
         
         
         
         
         
         <p class="bold">upamānopameyasaṃśayaḥ saṃdehaḥ // VKal_4,3.11 //</p>
         
         
         <p>upamānopameyayoratiśayārthaṃ yaḥ kriyate saṃśayaḥ sa saṃdehaḥ / yathā ----</p>
         
         
         <p class="it">
            idaṃ karṇotpalaṃ cakṣuridaṃ veti vilāsini /<br />
             na niścinoti hṛdayaṃ kintu dolāyate manaḥ //
            </p>
         
         
         <p>//11//</p>
         
         
         <p>saṃdehavadvirodho'pi prāptāvasara ityāha ----</p>
         
         
         
         
         
         <p class="bold">viruddhābhāsatvaṃ virodhaḥ // VKal_4,3.12 //</p>
         
         
         <p>arthasya viruddhasyevābhāsatvaṃ viruddhābhāsatvaṃ virodhaḥ / yathā ----</p>
         
         
         <p>  <span class="it">pītaṃ pānamidaṃ tvayādya dayite mattaṃ mamedaṃ manaḥ
               patrālī tava kuṅkumena racitā raktā vayaṃ mānini ! /
               tvaṃ tuṅgastanabhāramantharagatirgātreṣu me vepathu-
               stvanmadhye tanutā mamādhṛtiraho premṇo vicitrā gatiḥ //</span></p>
         
         
         <p>yathā vā (amaru. 34)----</p>
         
         
         <p>  <span class="it">sā bālā vayamapragalbhavacasaḥ sā strī vayaṃ kātarāḥ
               sā pīnonnatimatpayodharayugaṃ dhatte sakhedā vayam /
               sākrāntā jaghanasthalena guruṇā gantuṃ na śaktā vayaṃ
               doṣairanyajanāśritairapaṭavo jātāḥ sma ityadbhutam //</span></p>
         
         
         <p>//12//</p>
         
         
         <p>virodhādvibhāvanāyā bhedaṃ darśayitumāha ----</p>
         
         
         
         
         
         <p class="bold">kriyāpratiṣedhe prasiddhatatphalavyaktirvibhāvanā // VKal_4,3.13 //</p>
         
         
         <p>kriyāyāḥ pratiṣedhe tasyā eva kriyāyāḥ phalasya prasiddhasya vyaktivibhāvanā / yathā
            ----</p>
         
         
         <p class="it">
            apyasajjanasāṅgatye na vasatyeva vaikṛtam /<br />
             akṣālitāviśuddheṣu hṛdayeṣu manīpiṇām //
            </p>
         
         
         <p>//13//</p>
         
         
         <p>viruddhaprasaṅgenānanvayaṃ darśayitumāha ----</p>
         
         
         
         
         
         <p class="bold">ekasyopameyatvopamānatve'nanvayaḥ // VKal_4,3.14 //</p>
         
         
         <p>ekasyaivārthasyopameyatvamupamānatvaṃ cānanvayaḥ / yathā (Hanumānnāṭaka_14-18)----</p>
         
         
         <p class="it">
            gaganaṃ gaganākāraṃ sāgaraḥ sāgaropamaḥ /<br />
             rāmarāvaṇayoryuddhaṃ rāmarāvaṇayoriva //
            </p>
         
         
         <p>anyāsādṛśyametena pratipāditam //14//</p>
         
         
         
         
         
         <p class="bold">krameṇopameyopamā // VKal_4,3.15 //</p>
         
         
         <p>ekakasyaivārthasyopameyatvamupamānatvaṃ ca krameṇopameyopamā / yathā ----</p>
         
         
         <p class="it">
            khamiva jalaṃ jalamiva khaṃ haṃsa iva śaśī śaśīva haṃso'yam /<br />
             kumudākārāstārāstārākārāṇi kumudāni //
            </p>
         
         
         <p>//15//</p>
         
         
         <p>iyameva parivṛttirityeke tannirāsārthamāha ----</p>
         
         
         
         
         
         <p class="bold">samavisadṛśābhyāṃ parivartanaṃ parivṛttiḥ // VKal_4,3.16 //</p>
         
         
         <p>samena visadṛśena vārthena arthasya parivartanaṃ parivṛttiḥ / yathā ----</p>
         
         
         <p class="it">
            ādāya karṇakisalayamiyamasmai caraṇamaruṇamarpayati /<br />
             ubhayossadṛśavinimayādanyonyamavañcitaṃ manye //
            </p>
         
         
         <p>yathā vā ----</p>
         
         
         <p class="it">
            vihāya sāhāramahāryaniścayā viloladṛṣṭiḥ praviluptacandanā /<br />
             babandha bālāruṇavabhru valkalaṃ payodharotsedhaviśīrṇasaṃhati //
            </p>
         
         
         <p>//16//</p>
         
         
         <p>upameyopamāyāḥ kramo bhinna iti darśayitumāha ----</p>
         
         
         
         
         
         <p><span class="bold">
               upameyopamānānāṃ kramasaṃbandhaḥ kramaḥ // VKal_4,3.17 //</span></p>
         
         
         <p>upameyānāmupamānānāṃ coddeśināmanuddeśināṃ ca kramasambandhaḥ kramaḥ / yathā ----</p>
         
         
         <p class="it">
            tasyāḥ prabandhalīlābhirālāpasmitadṛṣṭibhiḥ /<br />
             jīyante vallakīkundakusumendīvarasrajaḥ //
            </p>
         
         
         <p>//17//</p>
         
         
         <p>kramasambandhaprasaṅgena dīpakaṃ darśayitumāha ----</p>
         
         
         
         
         
         <p class="bold">upamānopameyavākyeṣvekā kriyā dīpakam // VKal_4,3.18 //</p>
         
         
         <p>upamānavākyepūpameyavācyeṣu caikā kriyā anupaṅgataḥ sambandhyamānā dīpakam //18//</p>
         
         
         
         
         
         <p><span class="bold">tantrividham / ādimadhyāntavākyavṛttibhedāt // VKal_4,3.19//*</span></p>
         
         
         <p>tat trividhaṃ bhavati / ādimadhyānteṣu vākyeṣu vṛtterbhedāt / yathā ----</p>
         
         
         <p class="it">
            bhūṣyante pramadavanāni bālapuṣpaiḥ , kāminyo madhumadamāṃsalairvilāsaiḥ /<br />
             brahmāṇaḥ śrutigaditaiḥ kriyākalāpai , rājāno viralitavairibhiḥ pratāpaiḥ //
            </p>
         
         
         <p>
              <span class="it">bāṣpaḥ pathikakāntānāṃ jalaṃ jalamucāṃ muhuḥ /</span><br />
            <span class="it">  vigalatyadhunā daṇḍayātrodyogo mahībhujām //</span>
            </p>
         
         
         <p><span class="it">  guruśuśrūṣayā vidyā madhugoṣṭhyā manobhavaḥ /
               udayena śaśāṅkasya payodhirabhivardhate //</span></p>
         
         
         <p>//19//</p>
         
         
         <p>dīpakavannidarśanamapi saṃkṣiptamityāha ----</p>
         
         
         
         
         
         <p class="bold">kriyayaiva svatadarthānvayakhyāpanaṃ nidarśanam // VKal_4,3.20 //</p>
         
         
         <p>kriyayaiva śuddhayā svasyātmanastadarthaḥ cānvayasya saṃbandhasya khyāpanaṃ saṃlulitahetudṛṣṭāntavibhāgadarśanānnidarśanam
            / yathā ----</p>
         
         
         <p class="it">
            atyuccayadādhyāsaḥ patanāyetyarthaśālināṃ śaṃsat /<br />
             āpāṇḍu patati patraṃ tayoridaṃ bandhamagrantheḥ //
            </p>
         
         
         <p>patatīti kriyā / tasyāḥ svaṃ patanam / tadarthe'tyuccayadādhyāsaḥ patanāyeti śaṃsanam
            / tasya khyāyanamarthaśālināṃ śaṃsaditi //20//</p>
         
         
         <p>idaṃ ca nārthāntaranyāsaḥ / sa hyanyathābhūtastamāha ----</p>
         
         
         
         
         
         <p class="bold">uktisiddhyai vastuno'rthāntarasyaiva nyasanamarthāntaranyāsaḥ // VKal_4,3.21 //</p>
         
         
         <p>uktasiddhyai uktasyārthasya siddhyartha vastuno vākyārthāntarasyaiva nyasanamarthāntaranyāsaḥ
            / vastugrahaṇādarthasya hetornyasanannārthāntaranyāsaḥ / yathā ----
            <span class="it">iha nātidūragocaramasti saraḥ kamalasaugandhyāt</span> iti / arthāntarasyaiveti vacanam , yatra heturvyāptigūḍhatvāt kathañcit pratīyate
            tatra yathā syāt / yadyat kṛtakaṃ tattadanityamityevamprāyeṣu māṃ bhūditi / udāharaṇam
            /</p>
         
         
         <p class="it">
            priyeṇa saṃgrathya vipakṣasannidhāvupāhitāṃ vakṣasi pīvarastanī /<br />
             srajaṃ na kācidvijahau jalāvilāṃ vasanti hi premṇi guṇā na vastuni //
            </p>
         
         
         <p>//21//</p>
         
         
         <p>arthāntaranyāsasya heturūpatvād , hetoścānvayavyatirekātmakatvānna pṛthagvyatireka
            iti kecit / tannirāsāthamāha ----</p>
         
         
         
         
         
         <p class="bold">upameyasya guṇātirekatvaṃ vyatirekaḥ // VKal_4,3.22 //</p>
         
         
         <p>upameyasya guṇātirekatvaṃ guṇādhikyaṃ yad arthādupamānāt sa vyatirekaḥ / yathā ----</p>
         
         
         <p class="it">
            satyaṃ hariṇaśāvākṣyāḥ prasannasubhagaṃ mukham /<br />
             samānaṃ śaśinaḥ kintu sa kalaṅkaviḍambitaḥ //
            </p>
         
         
         <p>kaścittu gamyanānaguṇo vyatirekaḥ / yathā ----</p>
         
         
         <p>  <span class="it">kuvalayavanaṃ pratyākhyātaṃ navaṃ madhu ninditaṃ
               hasitamamṛtaṃ bhagnaṃ svādoḥ padaṃ rasasaṃvadaḥ /
               viṣamupahitaṃ cintāvyājānmanasyapi kāmināṃ
               caturalalitairlīlātantraistavārdhavilokitaiḥ //</span></p>
         
         
         <p>//22//</p>
         
         
         <p>vyatirekādviśeṣokterbhedaṃ darśayitumāha ----</p>
         
         
         
         
         
         <p class="bold">ekaguṇahānikalpanāyāṃ sāmyadārḍhyaṃ viśeṣoktiḥ // VKal_4,3.23 //</p>
         
         
         <p>ekasya guṇasya hāneḥ kalpanāyāṃ śeṣairguṇaissāmyaṃ yattasya dārḍhyaṃ viśeṣoktiḥ /
            rūpakaṃ cedaṃ prāyeṇeti / yathā (kumāra. 1-10) ----</p>
         
         
         <p>  <span class="it">bhavanti yatraupadhayo rajanyāmatailapūrāḥ suratapradīpāḥ /</span>
            <span class="it">dyūtaṃ hi nāma puruṣasyā'siṃhāsanaṃ rājyam /</span>(Mṛcchakaṭikā aṃ. 2)
            <span class="it">nidreyakamalā[k: iyaṃ hyakamalā] lakṣmīḥ /</span>
            <span class="it">hastī hi jaṅgamaṃ durgam /</span> iti /</p>
         
         
         <p>atrāpi jaṅgamaśabdasya sthāvaratvanivṛttipādanatvādekaguṇahānikalpanaiva / etena ----</p>
         
         
         <p>  <span class="it">veśyā hi nāma mūrtimatyeva nikṛtiḥ /</span>
            <span class="it">vyasanaṃ hi nāma socchvāsaṃ maraṇam /</span>
            <span class="it">dvijo bhūmivṛhaspatiḥ /</span></p>
         
         
         <p>ityevamādiṣvguṇahānikalpanā vyākhyātā //23//</p>
         
         
         <p>vyatirekaviśeṣoktibhyāṃ vyājastutiṃ bhinnāṃ darśayitumāha ----</p>
         
         
         
         
         
         <p class="bold">saṃbhāvyaviśiṣṭakarmākaraṇānnindāstotrārthā vyājastutiḥ // VKal_4,3.24 //</p>
         
         
         <p>atyantaguṇādhiko viśiṣṭastasya ca karma viśiṣṭakarma , tasya sambhāvyasya kartuṃ śakyasyākaraṇānnindāviśiṣṭasāmyasampādanena
            stotrārthā vyājastutiḥ / yathā ----</p>
         
         
         <p class="it">
            babandha setuṃ giricakravālaorvibheda saptaikaśareṇa tālān /<br />
             evaṃvidhaṃ karma tatāna rāmastvayā kṛtaṃ tanna mudhaiva garvaḥ //
            </p>
         
         
         <p>//24//</p>
         
         
         <p>vyājastutervyājoktiṃ bhinnāṃ darśayitumāha ----</p>
         
         
         
         
         
         <p class="bold">vyājasya satyasārūpyaṃ vyājoktiḥ // VKal_4,3.25 //</p>
         
         
         <p>vyājasya cchadmanaḥ satyena sārūpyaṃ vyājoktiḥ / yāṃ māyoktirityāhuḥ / yathā ----</p>
         
         
         <p class="it">
            śaraccandrāṃ'sugaureṇa vātāviddhena bhāmini /<br />
             kāśapuṣpalavenedaṃ sāśrupātaṃ mukhaṃ kṛtam //
            </p>
         
         
         <p>//25//</p>
         
         
         <p>vyājastuteḥ pṛthak tulyayogitetyāha ----</p>
         
         
         
         
         
         <p class="bold">viśiṣṭena sāmyārthamekakālakriyāyogastulyayogitā // VKal_4,3.26 //</p>
         
         
         <p>viśiṣṭena nyūnasya sāmyarthamekakālāyāṃ kriyāyāṃ yogastulyayogitā / yathā ----</p>
         
         
         <p>  <span class="it">jalanidhiraśanāmimāṃ dharitrīṃ vahati bhujaṅgavibhrbhavadbhujaśca /</span></p>
         
         
         <p>//26//</p>
         
         
         
         
         
         <p class="bold">upamānākṣepaścākṣepaḥ // VKal_4,3.27 //</p>
         
         
         <p>upamānasya kṣepaḥ pratiṣedha upamānākṣepaḥ / tulyakāryārthasya nairarthakyavivakṣāyām
            / yathā ----</p>
         
         
         <p>  <span class="it">tasyāścenmukhamasti saumyasubhagaṃ kiṃ pārvaṇenendunā
               saundaryasya padaṃ dṛśau ca yadi cet kiṃ nāma nīlotpalaiḥ /
               kiṃ vā komalakāntibhiḥ kisalayaiḥ satyeva tatrādhare
               hā dhātuḥ punaruktavasturacanārambheṣvapūrvo grahaḥ //</span></p>
         
         
         <p>upamānasyākṣepataḥ pratipattirityapi sūtrārthaḥ / yathā ----</p>
         
         
         <p class="it">
            aindraṃ dhanuḥ pāṇḍupayodhareṇa śaraddadhānaārdranakhakṣatābham /<br />
             pras|adayantī sakalaṅkaminduṃ tāpaṃ raverabhyadhikaṃ cakāra //
            </p>
         
         
         <p>atra śaradveśyeva , induṃ nāyakamiva , raveḥ pratināyakasyevetyupamānāni ganyanta
            iti //27//</p>
         
         
         <p>tulyayogitāyāḥ sahokterbhedanāha ----</p>
         
         
         
         
         
         <p class="bold">vastudvayakriyayostulyakālayorekapadābhidhānaṃ sahoktiḥ // VKal_4,3.28 //</p>
         
         
         <p>vastudvasya kriyayostulyakālayorekena padenābhidhānaṃ sahārthaśabdasāmarthyāt sahoktiḥ
            / yathā ----</p>
         
         
         <p class="it">
            astaṃ bhāsvān prayātaḥ saha ripubhirayaṃ saṃhriyantāṃ balāni /<br />
             atrārthayornyūnatvaviśiṣṭatve na sta iti neyaṃ tulyayogiteti //
            </p>
         
         
         <p>//28//</p>
         
         
         <p>samāhitamekamavaśiṣyate / tallakṣaṇārthamāha ----</p>
         
         
         
         
         
         <p class="bold">yatsādṛśyaṃ tatsaṃpattiḥ samāhitam // VKal_4,3.29 //</p>
         
         
         <p>yasya vastunaḥ sādṛśyaṃ gṛhyate tasya vastunaḥ sampattiḥ samāhitam / yathā ----</p>
         
         
         <p>  <span class="it">tanvī Meghajalārdravalkalatayā dhautādharevāśrubhiḥ
               śūnyevābharaṇaiḥ svakālavirahādviśrāntapuṣpodgamā /
               cintāmohamivāsthitā madhulihāṃ śabdairvinā lakṣyate
               caṇḍī māmavadhūya pādapatitaṃ jātānutāpeva sā //</span></p>
         
         
         <p>atra purūravaso latāyāmurvaśyāḥ sādṛśyaṃ gṛhṇataḥ saiva latorvaśī saṃpanneti //29//</p>
         
         
         <p>ete cālaṅkārāḥ śuddhā miśrāśca prayoktavyā iti viśiṣṭānām alaṅkārāṇāṃ miśratvaṃ saṃsṛṣṭirityāha
            ----</p>
         
         
         
         
         
         <p class="bold">alaṅkārasyālaṅkārayonitvaṃ saṃsṛṣṭiḥ // VKal_4,3.30 //</p>
         
         
         <p>alaṅkārasyālaṅkārayonitvaṃ yadasau saṃsṛṣṭiriti / saṃsargaḥ sambandha iti //30//</p>
         
         
         
         
         
         <p class="bold">tadbhedāvupamārūpakotprekṣāvayavau // VKal_4,3.31 //</p>
         
         
         <p>tasyāḥ saṃsṛṣṭerbhedāvupamārūpakaṃ cotprekṣāvayavaśceti //31//</p>
         
         
         
         
         
         <p class="bold">upamājanyaṃ rūpakamupamārūpakam // VKal_4,3.32 //</p>
         
         
         <p>spaṣṭam / yathā ----</p>
         
         
         <p class="it">
            niravadhi ca nirāśrayaṃ ca yasya sthitamanivartitakautukaprapañcam /<br />
             prathama iva bhavān sa kūrmamūrtirjayati caturdaśalokavallikandaḥ //
            </p>
         
         
         <p>evaṃ <span class="it">rajanipuramdhrilodhratilakaḥ [k: śaśī]</span> ityevamādayastadbhedā draṣṭavyāḥ //32//</p>
         
         
         
         
         
         <p class="bold">utprekṣāheturutprekṣāvayavaḥ // VKal_4,3.33 //</p>
         
         
         <p>utprekṣāyā heturutprekṣāvayavaḥ / avayavaśabdo hyārambhakaṃ lakṣayati / yathā ----</p>
         
         
         <p class="it">
            aṅgulībhiriva keśasaścayaṃ sannigṛhya timiraṃ marīcibhiḥ /<br />
             kuṅmalīkṛtasarojalocanaṃ cumbatīva rajanīmukhaṃ śaśī //
            </p>
         
         
         <p>
              <span class="it">ebhirnidarśanaiḥ svīyaiḥ parakīyaiśca puṣkalaiḥ /</span><br />
            <span class="it">  śabdavaicitryagarbheyamupamaiva prapañcitā //</span>
            </p>
         
         
         <p><span class="it">  alaṅkāraikadeśā ye matāḥ saubhāgyabhāginaḥ /
               te'pyalaṅkāradeśīyā yojanīyāḥ kavīśvaraiḥ //</span></p>
         
         
         <p>//33//</p>
         
         
         <p>iti śrīkāvyālaṅkārasūtravṛttāvālaṅkārike caturthe'dhikaraṇe tṛtīyodhyāyaḥ / samāptaṃ
            cedamālañkārikaṃ caturthamadhikaraṇam /</p>
         
         
         <p>================================================================</p>
         
         
         <p>atha pañcamo'dhikaraṇe prathamo'dhyāyaḥ</p>
         
         
         <p>samprati kāvyasamayaṃ śabdaśuddhiṃ ca darśayituṃ prāyogikākhyamadhikaraṇamārabhyate
            / tatra kāvyasamayastāvaducyate /</p>
         
         
         
         
         
         <p class="bold">naikaṃ padaṃ dviḥ prayojyaṃ prāyeṇa // VKal_5,1.1 //</p>
         
         
         <p>ekaṃ padaṃ na dviḥ prayojyaṃ prāyeṇa bāhulyena / yathā ---- <span class="it">payodapayoda</span>iti / kiñcidivādipadaṃ dvirapi prayoktavyamiti / yathā ---- <span class="it">santaḥ santaḥ khalāḥ khalāḥ </span></p>
         
         
         <p>//1//</p>
         
         
         
         
         
         <p class="bold">nityā saṃhitaikapadavatpādeṣvardhāntavarjam // VKal_5,1.2 //</p>
         
         
         <p>nityaṃ saṃhitāpādeṣvekapadavadekasminniva pade / tatra hi nityāsaṃhitetyānnāyaḥ /
            yathā ---- <span class="it">sa,nhitaikapade nityā dhātūpasargayoḥ</span>iti / ardhāntavarjamardhāntaṃ varjayitvā //2//</p>
         
         
         
         
         
         <p class="bold">na pādāntalaghorgurutvaṃ ca sarvatra // VKal_5,1.3 //</p>
         
         
         <p>pādāntalaghorgurutvaṃ prayoktavyam / na sarvatra , na sarvasmin vṛtta iti / yathā
            ----</p>
         
         
         <p>  <span class="it">yāsāṃ balirbhavati madgṛhadehalīnāṃ
               haṃsaiśca sārasagaṇaiśca viluptapūrvaḥ /
               tāsveva pūrvabalirūḍhayavāṅkurāsu
               bījāñjaliḥ patati kīṭamukhāvalīḍhaḥ //</span></p>
         
         
         <p>evaṃprāyeṣveva vṛtteṣviti / na punaḥ ----</p>
         
         
         <p>  <span class="it">varūthinīnāṃ rajasi prasarpati samastamāsīdvinimīlitaṃ jagat /</span></p>
         
         
         <p>ityādiṣu / cakāro'rdhāntavarjamityasyānukarpaṇārthaḥ //3//</p>
         
         
         
         
         
         <p class="bold">na gādye samāptaprāyaṃ vṛttam, anyatrodgatādibhyaḥ saṃvādāt // VKal_5,1.4 //</p>
         
         
         <p>gadye samāptaprāyaṃ vṛttaṃ na vidheyam / śobhābhrāṃśat / anyatrodgatādibhyo viṣamavṛttebhyaḥ
            saṃvādād gadyeneti //4//</p>
         
         
         
         
         
         <p class="bold">na pādādau khalvādayaḥ // VKal_5,1.5 //</p>
         
         
         <p>pādādau khalvādayaḥ śabdā na prayojyāḥ / ādiśabdaḥ prakārārthaḥ / yeṣāmādau prayogo
            na śloṣyati te gṛhyante / na punarvatahetaprabhṛtayaḥ //5//</p>
         
         
         
         
         
         <p class="bold">nārdhe kiñcitsamāptaṃ vākyam // VKal_5,1.6 //</p>
         
         
         <p>vṛttasyārthe kiñcidasamāptaprāyaṃ na prayoktavyam / yathā ----</p>
         
         
         <p class="it">
            jayanti tāṇḍave śambhorbhaṅgurāṅgulikoṭayaḥ /<br />
             karāḥ kṛṣṇasya ca bhujāścakrāṃśukapiśatviṣaḥ //
            </p>
         
         
         <p>//6//</p>
         
         
         
         
         
         <p class="bold">na karmadhārayo bahuvrīhipratipattikaraḥ // VKal_5,1.7 //</p>
         
         
         <p>bahubrīhipratipattiṃ karoti yaḥ karmadhārayaḥ sa na prayoktavyaḥ / yathā ----</p>
         
         
         <p>  <span class="it">adhyāsitaścāsau taruścādhyāsitataruḥ</span> iti //7//</p>
         
         
         
         
         
         <p class="bold">tena viparyayo vyākhyātaḥ // VKal_5,1.8 //</p>
         
         
         <p>bahuvrīhirapi akrmadhārayapratipattikaro na prayoktavyaḥ / yathā ----</p>
         
         
         <p>  <span class="it">vīrāḥ puruṣā yasya sa vīrapuruṣaḥ /</span>
            <span class="it">kalo ravo yasya sa kalaravaḥ /</span> iti //8//</p>
         
         
         
         
         
         <p class="bold">saṃbhāvyaniṣedhanivartane dvau pratiṣedhau // VKal_5,1.9 //</p>
         
         
         <p>sambhāvyasya niṣedhasya nivartane svau pratiṣedhau prayoktavyau yathā ----</p>
         
         
         <p class="it">
            samaramūrdhani yena tarasvinā na na jito vijayī tridaśeśvaraḥ /<br />
             sa khalu tāpasabāṇaparamparākavalitakṣatajaḥ kṣitimāśritaḥ //
            </p>
         
         
         <p>//9//</p>
         
         
         
         
         
         <p class="bold">viśeṣaṇamātraprayogo viśeṣyapratipattau // VKal_5,1.10 //</p>
         
         
         <p>viśeṣyasya pratipattau jātāyāṃ viśeṣaṇamātrasyaiva prayogaḥ / yathā (Raghuvaṃśa 3.9)
            ----</p>
         
         
         <p>  <span class="it">nidhānagarbhāmiva sāgarāmbarām</span></p>
         
         
         <p>atra hi pṛthivyā viśeṣaṇamātrameva prayuktam / etena</p>
         
         
         <p>  <span class="it">kruddhasya tasyātha purāmarāterlalāṭapaṭṭādudagādudaiciḥ /</span>
            <span class="it">girestaḍitvāniva tāvaduccakairjavena pīṭhādudatiṣṭhadacyutaḥ /</span></p>
         
         
         <p>ityādayo [k: prayogā] vyākhyātāḥ //10//</p>
         
         
         
         
         
         <p class="bold">sarvanāmnānusaṃdhirvṛtticchannasya // VKal_5,1.11 //</p>
         
         
         <p>sarvanāmnānusandhiranusandhānaṃ pratyavamarśaḥ / vṛtticchannasya vṛttau samāse channasya
            guṇībhūtasya / yathā ----</p>
         
         
         <p>  <span class="it">tavāpi nīlotpalapatracakṣuṣo mukhasya tadreṇusamānagandhinaḥ /</span> iti //11//</p>
         
         
         
         
         
         <p class="bold">saṃbandhasaṃbandhe'pi ṣaṣṭhī kvacit // VKal_5,1.12 //</p>
         
         
         <p>sambandhena sanbandhaḥ sambandhasambandhastasmin ṣaṣṭhī prayojyā kvacit , na sarvatreti
            / yathā <span class="it">kamalasya kandaḥ</span> iti / kamalena saṃbaddhā kamalinī tasyā kandaḥ iti sambandhaḥ / tena kadalīkāṇḍādayo
            vyākhyātāḥ //12//</p>
         
         
         
         
         
         <p class="bold">atiprayuktaṃ deśabhāṣāpadam // VKal_5,1.13 //</p>
         
         
         <p>atīva kavibhiḥ prayuktaṃ deśabhāṣāpadaṃ prayojyam / yathā ----</p>
         
         
         <p>  <span class="it">yoṣidityabhilalāṣa na hālām</span> ityatra <span class="it">hālā</span> iti deśabhāṣāpadam / anatiprayuktaṃ tu na prayojyam / yathā ----</p>
         
         
         <p>  <span class="it">kaṅkelīkānanālīraviralavilasatpallavā nartayantaḥ</span> ityatra <span class="it">kaṅkelī</span>padam //13//</p>
         
         
         
         
         
         <p class="bold">liṅgādhyāhārau // VKal_5,1.14 //</p>
         
         
         <p>liṅgaṃ cādhyāhāraśca liṅgādhyāhārāvatiprayuktau prayojyāviti / yathā ----</p>
         
         
         <p>  <span class="it">vatse ! mā bahu niḥśvasīḥ kuru surāgaṇḍūpamekaṃ śanaiḥ</span> ityādiṣu gaṇḍūṣaśabdaḥ puṃsi bhūyasā prayukto , na striyām āmnāto'pi strītvaṃ / adhyāhāro
            yathā ----</p>
         
         
         <p class="it">
            mā bhavantamanalaḥ pavano vā vāraṇo madakalaḥ paraśurvā /<br />
             vāhinījalabharaḥ kuliśaṃ vā svasti te'stu latayā saha vṛkṣa ! //
            </p>
         
         
         <p>atra hi <span class="it">adhākṣīt[k: dhākṣīt]</span> ityādīnāmadhyāhāro'nvayaprayuktaḥ //14//</p>
         
         
         
         
         
         <p class="bold">lakṣaṇāśabdāśca // VKal_5,1.15 //</p>
         
         
         <p>lakṣaṇāśabdāścātiprayuktāḥ prayojyāḥ / yathā dvirepharodaraśabdau bhramaracakravākārthau
            lakṣaṇāparau / anatiprayuktāśca na prayojyāḥ / yathā ---- dvikaḥ kāka iti //15//</p>
         
         
         
         
         
         <p class="bold">na tadbāhulyamekatra // VKal_5,1.16 //</p>
         
         
         <p>teṣāṃ lakṣaṇāśabdānāṃ bāhulyamekasmin vākye na prayojyam / śakyate hyekasyāvācakasya
            vācakavadbhāvaḥ kartuṃ , na bahūnāmiti //16//</p>
         
         
         
         
         
         <p class="bold">stanādīnāṃ dvitvāviṣṭā jātiḥ prāyeṇa // VKal_5,1.17 //</p>
         
         
         <p>stanādīnāṃ dvitvāviṣṭā dvitvādhyāsitā jātiḥ prāyeṇa bāhulyene ti / yathā ---- <span class="it">strīṇāṃ cakṣuḥ</span> iti /</p>
         
         
         <p>atha kathaṃ dvitvāviṣṭatvaṃ jāteḥ ? / taddhi dravye , na jātau / atadrūpatvājjāteḥ
            / na doṣaḥ ; tadatadrūpatvājjāteḥ[k: tadrūpatvājjāteḥ] / kathaṃ tadatadrūpatvaṃ[k:
            tadrūpatvaṃ] jāteḥ ? / taddhi jaiminīyā jānanti[k: jainā jānānti] / vayaṃ tu lakṣyasiddhau
            siddhaparamatāmuvādinaḥ / na caivamatiprasaṅgaḥ / lakṣyānusāritvānnyāyasyeti / evamanyāpi
            vyavasthohyā //17//</p>
         
         
         <p>iti śrīkāvyālaṅkārasūtravṛttau prāyogike pañcame'dhikaraṇe prathamo'dhyāyaḥ / kāvyasamayaḥ
            //5-1//</p>
         
         
         
         
         
         <p>pañcamādhikaraṇe dvitīyo'dhyāyaḥ</p>
         
         
         <p>sāmprataṃ śabdaśuddhirucyate ----</p>
         
         
         
         
         
         <p class="bold">rudrāvityekaśeṣo'nveṣyaḥ // VKal_5,2.1 //</p>
         
         
         <p><span class="it">rudau</span> ityatra prayoge ekaśeṣo7nveṣyo'nveṣaṇīyaḥ / rudraśca rudrāṇī ceti <span class="it">pumānstriyā</span>(Pā_1,2.67) ityekaśeṣaḥ / sa ca na prāpnoti / tatra hi , <span class="it">tallakṣaṇaścedeva viśeṣaḥ</span> ityanuvartata iti tatraivakārakaraṇāt strīpuṃsakṛta eva viśeṣo bhavatīti vyavasthitam
            / atra tu <span class="it">puṃyogādākhyāyām</span>(Pā_4,1.48) iti viśeṣāntaramapyastīti / etena <span class="it">indrau bhavau śarvau</span> ityādayaḥ prayogāḥ pratyuktāḥ //1//</p>
         
         
         
         
         
         <p class="bold">miliklabikṣapiprabhṛtīnāṃ dhātutvam, dhātuguṇasyāsamāpteḥ // VKal_5,2.2 //</p>
         
         
         <p>milati viklavati kṣapayatītyādayaḥ prayogāḥ / tatra , mili-klabi-kṣapi-prabhṛtīnāṃ
            kathaṃ dhātutvam ? / gaṇapāṭhād guṇapaṭhitānāmeva dhātusaṃjñāvidhānāt / tratrāha ----
            dhātugaṇasyāparisamāpteḥ / <span class="it">vardhate dhātugaṇaḥ</span> iti hi śabdavida ācakṣate / tenaiṣāṃ gaṇapāṭho'numataḥ / śiṣṭaprayogāditi //2//</p>
         
         
         
         
         
         <p class="bold">valerātmanepadamanityam, jñāpakāt // VKal_5,2.3 //</p>
         
         
         <p>valeranudāttettvādātmanepade yat tadanityaṃ dṛśyate ---- <span class="it">lajjālolaṃ valantī</span> ityādiorayogeṣu / tat lathamityāha ---- jñāyakāt //3//</p>
         
         
         <p>kiṃ punastajjñāpakamata āha [k:kiṃ punastajjñāpakam ?] ----</p>
         
         
         
         
         
         <p class="bold">cakṣiṅo dvayanubandhakaraṇam // VKal_5,2.4 [k: not in sutra] //</p>
         
         
         <p>cakṣiṅ ikāreṇaivānudāttena siddhamātmanepadasyānityatvajñāpanārtham /
            [k: siddhātmanepadam ; kimarthaṃ ṅitkaraṇam ? tatkriyate anudāttanimittasyātmanepadasyānityatvajñāpanārtham
            /]</p>
         
         
         <p>etena , vedi-bhartsi-tarji-prabhṛtayo vyākhyātāḥ / āvedayati-bhartsayati- tarjayatītyādīnāṃ
            prayogāṇāṃ darśanāt / anyatrāpyanudāttanibandhanasyātmanepadasyānityatyaṃ jñāpakena
            draṣṭavyamiti //4//</p>
         
         
         
         
         
         <p class="bold">kṣīyata iti karmakartari // VKal_5,2.5 [*VKal_5,2.4] //</p>
         
         
         <p>kṣīyatī iti prayogo dṛśyate , sa karmakartari draṣṭavyaḥ / kṣīyateranātmanepaditvāt
            //5//</p>
         
         
         
         
         
         <p class="bold">khidyata iti ca // VKal_5,2.6 [*VKal_5,2.5] //</p>
         
         
         <p>khidyata iti ca prayogo dṛśyate , so'karmakartaryeva draṣṭavyā , na kartari / adaivādikatvāt
            khideḥ //6//</p>
         
         
         
         
         
         <p class="bold">mārgerātmaepadamalakṣma // VKal_5,2.7 [*VKal_5,2.6] //</p>
         
         
         <p>curādau <span class="it">mārga anvepaṇe</span> iti paṭhyate / <span class="it">ā dhṛṣādvā</span> iti vikalpitaṇickastasyādyadātmanepadaṃ dṛśyate ---- mārgantāṃ dehabhāramiti , tadalakṣma
            alakṣaṇam / parasmaipaditvānmārgeḥ / tathā ca śiṣṭaprayogaḥ ----</p>
         
         
         <p>  <span class="it">karakisalayaṃ dhūtvā dhūtvā vimārgati vāsasī</span></p>
         
         
         <p>//7//</p>
         
         
         
         
         
         <p class="bold">lolamānādayaścānaśi // VKal_5,2.8 [*VKal_5,2.7] //</p>
         
         
         <p>lolamāno vellamāna ityādayaścānaśi draṣṭavyāḥ / śānacastvabhāvaḥ , parasmaipaditvāddhātūnāmiti
            //8//</p>
         
         
         
         
         
         <p class="bold">labhergatyarthatvāṇṇicyaṇau kartuḥ karmatvākarmatve // VKal_5,2.9 [*VKal_5,2.8] //</p>
         
         
         <p>astyayaṃ labhiryaḥ prāptyupasarjanāṃ gatimāha ---- asti ca [k: yo] gatyupasarjanāṃ
            prāptimāheti / atra pūrvasminpakṣe gatyarthatvāllabherṇicyaṇau yaḥ kartā tasya gatyādisūtreṇa
            karmasaṃjñā / yathā ----
            <span class="it">dīrghikāsu kumudāni vikāsaṃ lambhayanti śiśirāḥ śaśibhāsaḥ / </span></p>
         
         
         <p>dvitīyapakṣe tu gatyarthātvābhāvāllabherṇicyaṇau karturna karmasaṃjñā / yathā ----</p>
         
         
         <p class="it">
            sitaṃ sitimnā sutarāṃ munervapurvisāribhiḥ saudhamivātha lambhayan /<br />
             dvijāvalivyājaniśākarāṃśubhiḥ śucismitāṃ vācamavocadacyutaḥ //
            </p>
         
         
         <p>//9//</p>
         
         
         
         
         
         <p class="bold">te-me-śabdau nipāteṣu // VKal_5,2.10 [*VKal_5,2.9] //</p>
         
         
         <p>tvayā mayetyasminnarthe te me śabdau nipāteṣu draṣṭavyau / yathā ----</p>
         
         
         <p>  <span class="it">śrutaṃ te vacanaṃ tasya </span>, <span class="it">vedānadhīta iti nādhigataṃ purā me /</span></p>
         
         
         <p>//10//</p>
         
         
         
         
         
         <p class="bold">tiraskṛta iti paribhūte, antardhyupacārāt // VKal_5,2.11 [*VKal_5,2.10] //</p>
         
         
         <p>tiraskṛta iti śabdaḥ paribhūte dṛśyate / <span class="it">rājñā tiraskṛtaḥ</span> iti / sa ca na prāpnoti / tiraḥśabdasya hi , <span class="it">tiro'ntardhau</span> ityantardhau gatisaṃjñā / tasyāṃ ca satyāṃ , <span class="it">tiraso'nyatarasyām</span>(Pā_8,3.42) iti sakāraḥ / tat kathaṃ tiraskṛta iti paribhūte ? , āha ---- antardhyupacārāditi
            / paribhūto hyantarhitavadbhavati / mukhyastu prayogo yathā ----</p>
         
         
         <p>  <span class="it">lāvaṇyaprasaratiraskṛtāṅgalekhām</span> iti /</p>
         
         
         <p>//11//</p>
         
         
         
         
         
         <p class="bold">naikaśabdaḥ, supsupeti samāsāt // VKal_5,2.12 [*VKal_5,2.11] //</p>
         
         
         <p>  <span class="it">araṇyānīsthānaṃ phalanamitanaikadrumamidam</span></p>
         
         
         <p>ityādiṣu naikaśabdo dṛśyate , sa ca na siddhyati / nañsamāse hi <span class="it">nalopo nañ</span>(Pā_6,3.63) iti nalope , <span class="it">tasmānnuḍaci</span>(Pā_6,3.74) iti nuḍāgame satyanekamiti rūpaṃ syāt / niranubandhasya naśabdasya samāse
            lakṣaṇaṃ nāsti / tat kathaṃ naikaśabda ityāha ---- supsupeti samātāt //12//</p>
         
         
         
         
         
         <p class="bold">madhupipāsuprabhṛtīnāṃ samāso gamigāmyādiṣu pāṭhāt // VKal_5,2.13 [*VKal_5,2.12] //</p>
         
         
         <p>  <span class="it">madhupipāsumadhuvratasevitaṃ mukulajālamajṛmbhata vīrudhām</span></p>
         
         
         <p>ityādiṣu madhupipāsuprabhṛtīnāṃ samāso gamigāmyādiṣu pipāsuprabhṛtīnāṃ pāṭhāt / <span class="it">śritādiṣu gamigāmyādīnām</span> iti dvitīyāsamāsalakṣaṇaṃ darśayati //13//</p>
         
         
         
         
         
         <p class="bold">trivalīśabdaḥ siddhaḥ saṃjñā cet // VKal_5,2.14 [*VKal_5,2.13] //</p>
         
         
         <p>trivalīśabdaḥ siddho yadi saṃjñā / <span class="it">diksakhye sa.ñjñāyām</span>(Pā_2,1.50) iti saṃjñāyāmeva samāsavidhānāt //14//</p>
         
         
         
         
         
         <p class="bold">bimbādhara iti vṛttau madhyamapadalopinyām // VKal_5,2.15 [*VKal_5,2.14] //</p>
         
         
         <p><span class="it">bimbādharaḥ pīyate</span> iti prayogo dṛśyate , sa ca na yuktaḥ / <span class="it">adharabimba</span> iti bhavitavyam / <span class="it">upamitaṃ vyāghrādibhiḥ ...... </span>(Pā_2,1.56) iti samāse sati / tatkathaṃ bimbādhara ityatrāha ---- vṛttau madhyamapadalopinyāṃ
            śākapārthivāditvātsamāse madhyamapadalopini samāse sati bimbākāro'dharo bimbādhara
            iti / tena <span class="it">bimboṣṭha</span>śabdo'pi vyākhyātaḥ / atrāpi pūrvavadvṛttiḥ / śiṣṭaprayogeṣu caiṣa vidhiḥ / tena nātiprasaṅgaḥ
            //15//</p>
         
         
         
         
         
         <p class="bold">āmūlalolādiṣu vṛttirvispaṣṭapaṭuvat // VKal_5,2.16 [*VKal_5,2.15] //</p>
         
         
         <p><span class="it">āmūlalolam</span>, <span class="it">āmūlasaralam</span> ityādiṣu vṛttirvispaṣṭapaṭuvat / mayūravyaṃsakāditvāt //16//</p>
         
         
         
         
         
         <p class="bold">na dhānyaṣaṣṭhādiṣu ṣaṣṭhīsamāsapratiṣedhaḥ, pūraṇena taddhitāntatvāt // VKal_5,2.17
            [*VKal_5,2.16] //</p>
         
         
         <p>dhānyapaṣṭam , <span class="it">tānyucchaṣaṣṭāṅkitasaikatāni</span> ityādiṣu na ṣaṣṭīsamāsapratiṣedhaḥ / pūraṇena pūraṇapratyayāntenānyataddhitāntatvāt
            / ṣaṣṭo bhāgaḥ ṣaṣṭa iti / <span class="it">pūraṇādbhāge tīyādan</span>(Pā_5,3.48) , <span class="it">ṣaṣṭāṣaṣṭamābhyāṃ</span>(Pā_5,3.50) ityanvidhānāt //17//</p>
         
         
         
         
         
         <p class="bold">patrapītimādiṣu guṇavacanena // VKal_5,2.18 [*VKal_5,2.17] //</p>
         
         
         <p><span class="it">patrapītimā</span> , <span class="it">pakṣmālīpiṅgalimā</span> ityādiṣu ṣaṣṭīsamāsaprati.ṣedho guṇavacanena prāpto , vāliśyāttu na kṛtaḥ //18//</p>
         
         
         
         
         
         <p class="bold">avarjyo bahuvrīhirvyadhikaraṇo janmādyuttarapadaḥ // VKal_5,2.19 [*VKal_5,2.18] //</p>
         
         
         <p>avarjyo na varjanīyo vyadhikaraṇe bahuvrīhiḥ / janmādyuttarapadaṃ yasya sa janmādyuttarapadaḥ
            / yathā ----</p>
         
         
         <p>  <span class="it">sacchāstrajanmā hi vivekalābhaḥ , kāntavṛttayaḥ prāṇāḥ</span> iti /</p>
         
         
         <p>//19//</p>
         
         
         
         
         
         <p class="bold">hastāgrāgrahastādayo guṇaguṇinorbhedābhedāt // VKal_5,2.20 [*VKal_5,2.19] //</p>
         
         
         <p>hastāgram agrahastaḥ , puṣpāgram , agrapuṣpamityādayaḥ prayogāḥ katham ? āhitāgnyādiṣvapāṭhāt
            / pāṭhe vā tadaniyamaḥ syāt / āha ---- guṇaguṇinorbhedābhedāt / tatra bhedād , hastāgrādayaḥ
            / abhedādagrahastādayaḥ //20//</p>
         
         
         
         
         
         <p class="bold">pūrvanipāte'pabhraṃśo rakṣyaḥ // VKal_5,2.21 [*VKal_5,2.20] //</p>
         
         
         <p>kāṣṭhatṛṇaṃ tṛṇakāṣṭhamiti yadṛcchayā pūrvanipātaṃ kurvanti / tatrāpabhraṃśo lakṣyaḥ
            pariharaṇīyaḥ / anityatvajñāpanantu na sarvaviṣayamiti //21//</p>
         
         
         
         
         
         <p class="bold">nipātenāpyabhihite karmaṇi na karmavibhaktiḥ, parigaṇanasya prāyikatvāt // VKal_5,2.22
            [*VKal_5,2.21] //</p>
         
         
         <p><span class="it">anabhihite</span> ityatra sūtre <span class="it">tiṅkṛttaddhitasamāsaiḥ</span> iti parigaṇanaṃ kṛtam / tasya prāyikatvānnipātenāpyabhihite karmaṇi na karmavibhaktirbhavati
            / yathā (kumāra. 2-55) ----</p>
         
         
         <p>  <span class="it">viṣavṛkṣo'pi saṃvardhya svayaṃ chettumasāṃpratam</span>
            <span class="it">paṇḍitaṃ mūrjkha iti manyate</span></p>
         
         
         <p>iti //22//</p>
         
         
         
         
         
         <p class="bold">śakyamiti rūpaṃ karmābhidhāyāṃ liṅgavacanasyāpi sāmānyopakramāt // VKal_5,2.23 [*VKal_5,2.22]
            //</p>
         
         
         <p>śakeḥ <span class="it">śakisahośca</span>(Pā_3,1.99) iti karmaṇi yati sati śakyamiti rūpaṃ bhavati [k: karmābhidhāyāṃ karmavacane]
            / viliṅgavacanasyāpi viruddhaliṅgavacanasyāpi , karmābhidhāyāṃ karmavacane sāmānyopakramād
            viśeṣānapekṣāyāmiti / yathā ----</p>
         
         
         <p class="it">
            śakyamoṣadhiyaternavodayāḥ karṇapūraracanākṛte tava /<br />
             apragalbhayavasūcikonalāśchettumagranakhasaṃpuṭaiḥ karāḥ //
            </p>
         
         
         <p>atra bhāṣyakṛdvacanaṃ liṅgam / yathā ----</p>
         
         
         <p>  <span class="it">śakyaṃ ca śvamāṃsādibhirapi kṣut pratiantum</span> iti /</p>
         
         
         <p>na caikāntikaḥ sāmānyopakramaḥ / tena</p>
         
         
         <p>  <span class="it">śakyā bhaṅktuṃ jhaṭiti visinīkandavaccandrapādāḥ </span></p>
         
         
         <p>ityapi bhavati //23//++</p>
         
         
         
         
         
         <p class="bold">hānivadādhikyamapyaṅgānāṃ vikāraḥ // VKal_5,2.24 [*VKal_5,2.23] //</p>
         
         
         <p><span class="it">yenāṅgavikāraḥ</span>(Pā_2,3.20) ityatra sūtre yathāṅgānāṃ hānistathādhikyamapi vikāraḥ / yathā ---- <span class="it">akṣṇāḥ kāṇaḥ</span> iti bhavati , tathā <span class="it">mukhena vilocanaḥ</span> ityapi bhavati //24//</p>
         
         
         
         
         
         <p class="bold">na kṛmikīṭānāmiti, ekavadbhāvaprasaṅgāt // VKal_5,2.25 [*VKal_5,2.24] //</p>
         
         
         <p><span class="it">āyuṣaḥ kṛmikīṭānāmalaṅkaraṇamalpatā</span> ityatra kṛmikīṭānāmiti prayogo na yuktaḥ / <span class="it">kṣudrajantavaḥ</span> ityekavadbhāvaprasaṅgāt / na ca madhyamapadalopī samāso yuktaḥ / tasyāsarvaviṣayatvāt
            //25//</p>
         
         
         
         
         
         <p class="bold">na kharoṣṭrau, uṣṭrakharamiti pāṭhāt // VKal_5,2.26 [*VKal_5,2.25] //</p>
         
         
         <p><span class="it">kharoṣṭrau vāhanaṃ yeṣāṃ</span> ityatra kharoṣṭrāviti prayogo na yuktaḥ / gavāśvaprabhṛtiṣu <span class="it">uṣṭrakharam</span> iti pāṭhāt //26//</p>
         
         
         
         
         
         <p class="bold">āsetyasateḥ // VKal_5,2.27 [*VKal_5,2.26] //</p>
         
         
         <p>  <span class="it">lāvaṇyamutyādya ivāsa yatnaḥ</span> ityatrāsetyasaterdhātoḥ , <span class="it">asa gatidīptyādāneṣu</span> ityasya prayogaḥ , nāsteḥ ; bhūbhāvavidhānāt //27//</p>
         
         
         
         
         
         <p class="bold">yudhyediti yudhaḥ kyaci // VKal_5,2.28 [*VKal_5,2.27] //</p>
         
         
         <p>  <span class="it">yo bhartṛpiṇḍasya kṛte na yuddhyed</span></p>
         
         
         <p>iti prayogaḥ / sa cāyuktaḥ / yudherātmanepaditvāt / tat kathaṃ yuddhyedityāha yudhaḥ
            kyaci yudhamātmana icched yuddhyediti //28//</p>
         
         
         
         
         
         <p class="bold">viralāyamānādiṣu kyaṅ nirūpyaḥ // VKal_5,2.29 [*VKal_5,2.28] //</p>
         
         
         <p><span class="it">viralāyamāne malayamārute</span> ityādiṣu kyaṅ nirūpyaḥ / bhṛśādiṣu pāṭhāt / nāpi kyaṣ / lohitādiṣvapāṭhāt //29//</p>
         
         
         
         
         
         <p class="bold">ahetau hanterṇic, curādipāṭhāt // VKal_5,2.30 [*VKal_5,2.29] //</p>
         
         
         <p><span class="it">dhātayitvā daśāsyam</span> ityatrāhetau ṇic dṛśyate / sa kathamityāha / curādipāṭāt / curādiṣu <span class="it">sphuṭa bhede</span> , <span class="it">ghaṭa saṃghāte</span>, <span class="it">hantyarthāśca</span> iti pāṭhāt //30//</p>
         
         
         
         
         
         <p class="bold">anucarīti careṣṭittvāt // VKal_5,2.31 [*VKal_5,2.30] //</p>
         
         
         <p>  <span class="it">anucarī priyatamā madālasā</span></p>
         
         
         <p>ityatrānucarīti na yuktaḥ / ikāralakṣaṇābhāvāt / tat katham ? / āha ---- careṣṭitvāt
            / pacādiṣu caraḍiti paṭhyate //31//</p>
         
         
         
         
         
         <p class="bold">kesarālamityalateraṇi // VKal_5,2.32 [*VKal_5,2.31] //</p>
         
         
         <p><span class="it">kesarālaṃ śilīndhraṃ</span> ityatra kesarālamiti katham ? / āha ---- alateraṇi / <span class="it">alabhūṣaṇaparyāptivāraṇeṣu</span> ityasmāddhātoḥ kesaraśabde karmaṇyupapade , karmaṇyaṇ ityanenāṇi sati kesarālamiti
            siddhyati //32//</p>
         
         
         
         
         
         <p class="bold">patralamiti lāteḥ ke // VKal_5,2.33 [*VKal_5,2.32] //</p>
         
         
         <p><span class="it">patralaṃ vanamidaṃ virājate</span> ityatra patralamiti katham ? / āha ---- lāteḥ ke / <span class="it">lā ādāne</span> ityetasmāddhātorādānārthāt patraśabde karmaṇyupapade , <span class="it">āto'nupasarge kaḥ</span>(Pā_3,2.3) iti kapratyaye satīti //33//</p>
         
         
         
         
         
         <p class="bold">mahīdhrādayo mūlavibhujādidarśanāt // VKal_5,2.34 [*VKal_5,2.33] //</p>
         
         
         <p>mahīdhra-dharaṇīdhrādayaḥ śabdāḥ mūlavibhujādidarśanāt kapratyaye satīti / garhīṃ
            dharatīti mahīdhra iti / evamādayo'nye'pi draṣṭavyāḥ //34//</p>
         
         
         
         
         
         <p class="bold">brahmādiṣu hanterniyamādarihādyasiddhiḥ // VKal_5,2.35 [*VKal_5,2.34] //</p>
         
         
         <p>brahmādiṣūpapadeṣu hanteḥ kvibvidhau <span class="it">brahmabhrūṇavṛtreṣu ......</span>(Pā_3,2.87) ityatrārihāripuhā ityevamādīnāmasiddhiḥ / niyamāt / <span class="it">brahmādiṣveva , hantereva , kvibeva , bhūtakāla eveti caturvidhaścātra niyamaḥ</span> iti niyamānyataraviṣayo nirūpyaḥ //35//</p>
         
         
         
         
         <p>[k: comm.]
            brahmādiṣūpapadeṣu hanteḥ kvibvidhau <span class="it">brahmabhrūṇavṛtreṣu ......</span>(Pā_3,2.87) iti niyamāt <span class="it">brahmādiṣveva , hantereva , kvibeva , bhūtakāla eveti caturvidhaścātra niyamaḥ</span> iti niyamāt arihā , ripuhā , ityevamādīnāmasiddhiḥ //34//</p>
         
         
         
         
         
         
         
         
         <p class="bold">brahmavidādayaḥ kṛdantavṛttyā // VKal_5,2.36 [*VKal_5,2.35] //</p>
         
         
         <p>brahmavit , bṛtrabhidityādayaḥ prayogā na yuktāḥ / <span class="it">brahmabhrūṇa ......</span>(Pā_3,2.87) ityādiṣu <span class="it">[k: brahmādiṣu] hantereva</span> iti niyamāt / āha ---- kṛdantavṛttyā / vettīti vit / bhinattīti bhit / <span class="it">kvip ca</span>(Pā_3,2.76) iti kvip / tataḥ kṛdantairvidādibhiḥ saha brahmādīnāṃ ṣaṣṭhīsamāsa iti
            /</p>
         
         
         
         
         
         <p class="bold">tairmahīdharādayo vyākhyātāḥ // VKal_5,2.37 [*VKal_5,2.36] //</p>
         
         
         <p>tairvidādibhirhīdharādayo vyākhyātāḥ / dharatīti dharaḥ / mahyā dharo mahīdharaḥ /
            evaṃ gaṅgādharādayo vyākhyātāḥ //37//</p>
         
         
         
         
         
         <p class="bold">bhidurādayaḥ karmakartari kartari ca // VKal_5,2.38 [*VKal_5,2.37] //</p>
         
         
         <p><span class="it">bhiduraṃ kāṣṭham</span> <span class="it">bhiduraṃ tamaḥtimirabhiduraṃ vyomnaḥ śṛṅgam ......</span> iti , <span class="it">chidurātapo divasaḥmatsaracchiduraṃ premabhaṅgurā prītiḥmātaṅgaṃ mānabhaṅguram</span> ityādayo'pi prayogā dṛśyante / te kathamity [k:atra] āha ---- te karmakartari kartari
            ca bhavanti / karmakartari cāyamiṣyate ityatra , cakāraḥ kartari cetyasya samuccayārthaḥ
            //38//</p>
         
         
         
         
         
         <p class="bold">guṇavistarādayaścintyāḥ // VKal_5,2.39 [*VKal_5,2.38] //</p>
         
         
         <p><span class="it">guṇavistaraḥ</span> , <span class="it">vyākṣepavistaraḥ</span> ityādayaḥ prayogāścintyāḥ / <span class="it">prathane vāvaśabde</span>(Pā_3,3.33) iti ghañprasaṅgāt //39//</p>
         
         
         
         
         
         <p class="bold">avatarāpacāyaśabdayordīrghahrasvatvavyatyāso bālānām // VKal_5,2.40 [*VKal_5,2.39]
            //</p>
         
         
         <p>avataraśabdasyāpacāyaśabdasya ca dīrghatvahrasvatvavyatyāso bālānāṃ bāliśānāṃ prayogeṣviti
            / te hyavataraṇamavatāra iti prayuñjate / mārutāvatāra iti / sa hyayuktaḥ / bhāve
            tarateravvidhānāt / apacāyamapacaya iti prayuñjate ---- puṣpāpacaya iti / atra <span class="it">hastādāne cerasteye</span>(Pā_3,3.40) iti ghañprāpta iti //40//</p>
         
         
         
         
         
         <p class="bold">śobheti nipātanāt // VKal_5,2.41 [*VKal_5,2.40] //</p>
         
         
         <p>śobhetyayaṃ śabdaḥ sādhuḥ / nipātanāt / <span class="it">śubha śumbha śobhārthau</span> iti śubherbhidāderākṛtigaṇatvādaṅ siddha eva / guṇapratiṣedhābhāvastu nipātyata iti
            / śobhārthāvityatraikadeśe , kiṃ śobhā , āhosvicchobha iti viśeṣāvagatirācaryaparamparopadeśāditi
            //41//</p>
         
         
         
         
         
         <p class="bold">avidhau guroḥ striyāṃ bahulaṃ vivakṣā // VKal_5,2.42 [*VKal_5,2.41] //</p>
         
         
         <p>avidhāvavavidhāne <span class="it">gurośca halaḥ</span>(Pā_3,3.103) iti striyāṃ bahulaṃ vivakṣā / kvicidvivakṣā , kvacidavivakṣā , kvacidubhayamiti
            /
            vivakṣā yathā ---- īhā lajjeti / avivakṣā yathā ---- ātaṅka iti / vivakṣāvivakṣe yathā
            bādhā bādhaḥ , ūhā ūhaḥ , vrīḍā vrīḍaḥ , iti //42//</p>
         
         
         
         
         
         <p class="bold">vyavasitādiṣu ktaḥ kartari, cakārāt // VKal_5,2.43 [*VKal_5,2.42] //</p>
         
         
         <p>vyavasitaḥ , pratipanna ityādiṣu bhāvakarmavihito'pi ktaḥ kartari / gatyādisūtre cakārasyānuktasamuccayārthatvāt
            / bhāvakarmānukarṣaṇārthatvaṃ cakārasyeti ced , āvṛttiḥ kartavyā //43//</p>
         
         
         
         
         
         <p class="bold">āheti bhūte'nyaṇalantabhramād bruvo laṭi // VKal_5,2.44 [*VKal_5,2.43] //</p>
         
         
         <p><span class="it">bruvaḥ pañcānāṃ ......</span>(Pā_3,4.84) ityādinā āheti laṭ vyutpāditaḥ / sa bhūte prayuktaḥ ---- <span class="it">ityāha bhagavān prabhuḥ</span> iti / anyasya bhūtakālābhidhāyino ṇalantasya liṭi bhramāt / nipuṇāścaivaṃ prayujyate
            / <span class="it">āha sma smitamadhumadhurākṣarāṃ giram</span> iti / <span class="it">anukaroti bhagavato nārāyaṇasya</span> ityatrāpi <span class="it">manyesma</span>śabdaḥ kavinā prayukto lekhakaistu pramādānna likhita iti //44//</p>
         
         
         
         
         
         <p class="bold">śabalādibhyaḥ striyāṃ ṭāpo'prāptiḥ // VKal_5,2.45 [*VKal_5,2.44] //</p>
         
         
         <p>  <span class="it">upasrotaḥ svasthasthitamahiṣaśṛṅgāgraśabalāḥ
               snavantīnāṃ jātāḥ pramudtavihaṅgāstaṭabhuvaḥ /
               bhramarotkarakalmāṣāḥ kusumānāṃ samṛddhayaḥ /</span></p>
         
         
         <p>ityādiṣu striyāṃ ṭāpo 'prāptiḥ / <span class="it">anyato ṇīṣ</span>(Pā_4,1.40) iti ṇīṣvidhānāt / tena śabalī , kalmāṣīti bhavati //45//</p>
         
         
         
         
         
         <p class="bold">prāṇini nīleti cintyam // VKal_5,2.46 [*VKal_5,2.45] //</p>
         
         
         <p><span class="it">kuvalayadalanīlā kokilā vālacūte</span> ityādiṣu nīteti cintyam / kokilā nīlīti bhavitavyam / nīlaśabdāt <span class="it">jānapada ......</span>(Pā_4,1.42) ityādisūtreṇa <span class="it">prāṇini ca</span>(Vārttika_2457) iti ḍīṣvidhānāt //46//</p>
         
         
         
         
         
         <p class="bold">manuṣyajātervivakṣāvivakṣe // VKal_5,2.47 [*VKal_5,2.46] //</p>
         
         
         <p><span class="it">ito manuṣyajāteḥ</span>(Pā_4,1.65) , <span class="it">ūṇutaḥ</span>(Pā_4,1.66) ityatra manuṣyajātervivakṣā , avivakṣā ca lakṣyānusārataḥ /</p>
         
         
         <p class="it">
            mandarasya madirākṣi ! pārśvato nimnanābhi na bhavanti nimnagāḥ /<br />
            vāsukivikarṣaṇodbhavā bhāminīha padavī vibhāvyate //
            </p>
         
         
         <p>atra manuṣyajātervivakṣāyāṃ <span class="it">ito manuṣya jāteḥ</span>(Pā_4,1.65) iti ṅīṣi sati , <span class="it">ambārthanadyorhrasvaḥ</span>(Pā_7,3.107) iti saṃbuddhau hrasvatvaṃ siddhyati / nābhiśabdāt punaḥ , itaśca <span class="it">prāṇyaṅgāt ......</span>(Vārttika_3189) itīkāre kṛte , nimbanāmīke iti syāt /</p>
         
         
         <p class="it">
            hṛtoṣṭharāgairnayanodabindubhirnimagnanābhairnipatadbhiraṅkitam /<br />
             cyutaṃ ruṣā bhinnagaterasaṃśayaṃ śukodaraśyāmamidaṃ stanāṃśukam //
            </p>
         
         
         <p>atra <span class="it">nimagnanābheḥ</span> iti manuṣyajātervivakṣeti ṅīṣ na kṛtaḥ / <span class="it">sutanu jahihi maunaṃ paśya pādānataṃ mām</span>(k:<span class="it">sutanu jahihi kopaṃ .......</span>) ityatra manuṣyajāteravivakṣeti <span class="it">sutanu</span>śabdāt <span class="it">ūṅutaḥ</span>(Pā_4,1.66) ityūṅi sati hrasvatve <span class="it">sutanu</span> iti siddhyati / <span class="it">varatanurathavāsau naiva dṛṣṭā tvayā me /</span> atra manuṣyajāteravivakṣetyūṅ na kṛtaḥ //47//</p>
         
         
         
         
         
         <p class="bold">ūkārāntādapyūṅ, pravṛtteḥ // VKal_5,2.48 [*VKal_5,2.47] //</p>
         
         
         <p>uta ūṅ vihita ūkārāntādapi kvacid bhavati / ācāryapravṛtteḥ / kvāsau pravṛttiḥ ? /
            <span class="it">aprāṇijāteścārajjvādīnām</span>(Vārttika_2502) iti alābūḥ , karkandhūrityudāharaṇam / tena , <span class="it">subhru ! kiṃ saṃbhrameṇa</span> / atar subhruśabda ūṅi siddho bhavati / ūṅi tvasati subhrūriti syāt //48//</p>
         
         
         
         
         
         <p class="bold">kārtikīya iti ṭhañ durdharaḥ // VKal_5,2.49 [*VKal_5,2.48] //</p>
         
         
         <p><span class="it">kārtikīyo nabhasvān</span> ityatra <span class="it">kālāṭṭhañ</span>(Pā_4,3.11) iti ṭhañ durdharaḥ / ṭhañ bhavan duḥkhena dhriyata iti //49//</p>
         
         
         
         
         
         <p class="bold">śārvaramiti ca // VKal_5,2.50 [*VKal_5,2.49] //</p>
         
         
         <p><span class="it">śārvaraṃ tamaḥ</span> ityatra ca <span class="it">kālāṭṭhañ</span>(Pā_4,3.11) iti ṭhañ durdharaḥ //50//</p>
         
         
         
         
         
         <p class="bold">śāśvatamiti prayukteḥ // VKal_5,2.51 [*VKal_5,2.50] //</p>
         
         
         <p><span class="it">śāśvataṃ jyotiḥ</span> ityatra śāśvatamiti na siddhyati <span class="it">kālaṭṭhañ</span>(Pā_4,3.11) iti ṭhañprasaṅgāt / <span class="it">yeṣāṃ ca virodhaḥ śāśvatikaḥ</span>(Pā_2,4.9) iti sūtrakārasyāpi prayogaḥ / āha ---- prayukteḥ / <span class="it">śāśvate pratiṣedhaḥ</span> iti prayogāt śāśvatamiti bhavati //51//</p>
         
         
         
         
         
         <p class="bold">rājavaṃśyādayaḥ sādhvarthe ye bhavanti // VKal_5,2.52 [*VKal_5,2.51] //</p>
         
         
         <p>rājavaṃśyāḥ , sūryavaṃśyā ityādayaḥ śabdāḥ , <span class="it">tatra sādhuḥ</span>(Pā_4,4.98) ityanena sādhyarye yati pratyaye sati sādhayo bhavanti / bhāvārthe punardigādipāṭhe'pi
            <span class="it">vaṃśa</span>śabdasya vaṃśaśabdāntānna yat pratyayaḥ / tadantavidheḥ pratiṣedhāt //52//</p>
         
         
         
         
         
         <p class="bold">dāravaśabdo duṣprayuktaḥ // VKal_5,2.53 [*VKal_5,2.52] //</p>
         
         
         <p><span class="it">dāravaṃ pātram</span> iti <span class="it">dārava</span>śabdo duṣprayuktaḥ / <span class="it">nityaṃ vṛddhaśarādibhyaḥ</span>(Pā_4,3.144) iti mayaṭā bhavitavyam / nanu vikārāvayavayorarthayormayaṅ vidhīyate
            / atra tu <span class="it">dāruṇa idam</span> iti vivakṣāyāṃ dāravamiti bhaviṣyati ? naitadevamapi syāt / <span class="it">vṛddhācchaḥ</span>(Pā_4,2.114) iti chavidhānāt //53//</p>
         
         
         
         
         
         <p class="bold">mugdhimādiṣvivamanij mṛgyaḥ // VKal_5,2.54 [*VKal_5,2.53] //</p>
         
         
         <p>mugdhamā , mauḍimā[k: prauḍhimā] ityādiṣu imanij mṛgyaḥ anveṣaṇīya iti //54//</p>
         
         
         
         
         
         <p class="bold">aupamyādayaścāturvarṇyavat // VKal_5,2.55 [*VKal_5,2.54] //</p>
         
         
         <p>aupamyaṃ , sānnidhyamityādayaścāturvarṇyavat <span class="it">guṇavacana ......</span>(Pā_5,1.124) ityatra <span class="it">cāturvarṇyādīnāṃupasaṃkhyānam</span>(Vārttika_3091) iti vārtikātsvārthikaṣyañantāḥ //55//</p>
         
         
         
         
         
         <p class="bold">ṣyañaḥ ṣitkaraṇādīkāro bahulam // VKal_5,2.56 [*VKal_5,2.55] //</p>
         
         
         <p><span class="it">guṇavacanabrāhmaṇādibhyaḥ</span>(Pā_5,1.124) iti yaḥ ṣyañ tasya ṣitkaraṇādīkāro bhavati / sa bahulam / <span class="it">brāhmaṇyam</span> ityādiṣu na bhavati / <span class="it">sāmagryam</span> ityādiṣu vikalpitaḥ / sāmagryaṃ sāmagrī , vaidagdhyaṃ vaidagdhīti //56//</p>
         
         
         
         
         
         <p class="bold">dhanvīti vrīhyādiṣu pāṭhāt // VKal_5,2.57 [*VKal_5,2.56] //</p>
         
         
         <p>vrīhyādiṣu <span class="it">dhanvan</span>śabdasya pāṭhāt dhanvīti inau sati siddho bhavati //57//</p>
         
         
         
         
         
         <p class="bold">caturasraśobhīti ṇinau // VKal_5,2.58 [*VKal_5,2.57] //</p>
         
         
         <p>  <span class="it">babhūva tasyāścaturasraśobhi vapurvibhaktaṃ navayauvanena /</span></p>
         
         
         <p>ityatra <span class="it">caturasraśobhi</span> iti na yuktam / vrīhyādiṣu <span class="it">śobhā</span>śabdasya pāṭhe'pi / iniratra na siddhyati / <span class="it">grahaṇavatā prātipadikena</span> tadantavidhipratiṣedhāt / bhavatu vā tadantavidhiḥ / karmadhārayānmatvarthīyānupapattiḥ
            / laghutvāt prakramasyeti bahuvrīhiṇaiva bhavitavyam / tatkathamiti matvarthīyasyāprāptau
            caturasraśobhīti prayogaḥ ? / āha ---- ṇinau / caturasraṃ śobhata iti tācchīlike ṇināvayaṃ
            prayogaḥ / atha , <span class="it">anumeyaśobhi</span> iti katham ? / na hyatra pūrvavad vṛttiḥ śakyā kartumiti / śubheḥ sādhukāriṇyāvaśyake
            vā ṇiniṃ kṛtvā tadantācca bhāvapratyaye paścād bahuvrīhiḥ kartavyaḥ / anumeyaṃ śobhitvaṃ
            yasyeti / bhāvapratyayastu gatārthatvānna prayuktaḥ / yathā ---- <span class="it">nirākulaṃ tiṣṭhati</span> , <span class="it">sadhīramuvāca</span> iti //58//</p>
         
         
         
         
         
         <p class="bold">kañcukīyā iti kyaci // VKal_5,2.59 [*VKal_5,2.58] //</p>
         
         
         <p><span class="it">jīvanti rājamahiṣīmanu kañcukīyāḥ</span> iti katham ? / matvarthīyasya cchapratyayasyābhāvāt / ata āha ---- kyaci / kyaci
            pratyaye sati kañcukīyā iti bhavati / kañcukamātmana icchanti kañcukīyāḥ //59//</p>
         
         
         
         
         
         <p class="bold">bauddhapratiyogyapekṣāyāmapyātiśāyanikāḥ // VKal_5,2.60 [*VKal_5,2.59] //</p>
         
         
         <p>bauddhasya pratiyogino'pekṣāyāmapyātiśāyanikāstarabādayo bhavanti ---- <span class="it">ghanataraṃ tamaḥbahulataraṃ prema</span> iti //60//</p>
         
         
         
         
         
         <p class="bold">kauśilādaya ilaci varṇalopāt // VKal_5,2.61 [*VKal_5,2.60] //</p>
         
         
         <p><span class="it">kauśilaḥ , vāsila</span> ityādayaḥ katham ? / āha ---- [k: ilaci varṇalopāt] kauśika--vāsiṣṭhādibhyaḥ śabdebhyo
            nītāvanukampāyāṃ vā , <span class="it">dhanilacau ca</span>(Pā_5,3.79) iti-ilaci kṛte , <span class="it">ṭhājādāvūrdhvaṃ dvitīyādacaḥ</span>(Pā_5,3.83) iti varṇalopātsidhyati //61//</p>
         
         
         
         
         
         <p class="bold">mauktikamiti vinayādipāṭhāt // VKal_5,2.62 [*VKal_5,2.61] //</p>
         
         
         <p>muktaiva mauktikamiti vinayādipāṭhāt draṣṭavyam / <span class="it">svārthikāśca prakṛtito liṅgavacanānyativartante</span> iti napuṃsakatvam //62//</p>
         
         
         
         
         
         <p class="bold">prātibhādayaḥ prajñādiṣu // VKal_5,2.63 [*VKal_5,2.62] //</p>
         
         
         <p>prātibhādayaḥ śabdāḥ prajñādiṣu draṣṭavyāḥ / pratibhā--vikṛti--dvitādibhyaḥ śabdebhyaḥ
            prajñādipāṭhādaṇi svārthike kṛte , prātibhaṃ , vaikṛtaṃ , dvaitamityādayaḥ prayogāḥ
            siddhyantīti //63//</p>
         
         
         
         
         
         <p class="bold">na sarajasamityanavyayībhāve // VKal_5,2.64 [*VKal_5,2.63] //</p>
         
         
         <p>  <span class="it">madhu sarajasaṃ madhyepadmaṃ pibanti śilīmukhāḥ</span></p>
         
         
         <p>ityādiṣu sarajasamiti na yuktaḥ prayogaḥ anavyayībhāve / bhāva eva <span class="it">sarajasa</span>śabdasyeṣṭatvāt //64//</p>
         
         
         
         
         
         <p class="bold">dhṛtadhanuṣītyasaṃjñāyām // VKal_5,2.65 [*VKal_5,2.64] //</p>
         
         
         <p>  <span class="it">dhṛtadhanuṣi śauryaśālini</span></p>
         
         
         <p>ityatra <span class="it">dhṛtadhanuṣi</span> ityasaṃjñāyāṃ na yuktaḥ prayogaḥ / <span class="it">dhanuṣaśca</span>(Pā_5,4.132) ityaṅvidhānāt / saṃjñāyāṃ hyanaṅ vikalpitaḥ / <span class="it">vā saṃjñāyām</span>(Pā_5,4.133) iti //65//</p>
         
         
         
         
         
         <p class="bold">durgandhipada iddurlabhaḥ // VKal_5,2.66 [*VKal_5,2.65] //</p>
         
         
         <p><span class="it">durgandhiḥ kāyaḥ</span> ityādiṣu <span class="it">durgandhi</span>pade it samānānto durlabhaḥ / utpūtyādiṣu duḥśabdasyāpāṭhāt //66//</p>
         
         
         
         
         
         <p class="bold">sudatyādayaḥ pratividheyāḥ // VKal_5,2.67 [*VKal_5,2.66] //</p>
         
         <p>  <span class="it">sā dakṣaroṣātsudatī sasarja</span> iti , <span class="it">śikharadati patati raśanā</span></p>
         
         
         <p>ityādiṣu sudatyādayaḥ śabdāḥ pratividheyāḥ / datrādeśalakṣaṇābhāvāt / tatra pratividhānam
            / <span class="it">agrānta</span>(Pā_5,4..145)ādisūtre <span class="it">cakārasyānuktasamuccayārthatvāt sudatyādiṣu datrādeśaḥ</span> ityeke / anye tu varṇayanti / sudatyādayaḥ stryabhidhāyino yogarūḍhaśabdāḥ / teṣu
            <span class="it">striyāṃ saṃjñāyām</span>(Pā_5,4.143) iti datrādeśo vikalpena siddha eva iti //67//</p>
         
         
         
         
         
         <p class="bold">kṣatadṛḍhorsa iti na kap, tadantavidhipratiṣedhāt // VKal_5,2.68 [*VKal_5,2.67] //</p>
         
         
         <p>  <span class="it">plavaṅganakhakoṭibhiḥ kṣatadṛḍhoraso rākṣasāḥ</span></p>
         
         
         <p>ityatra <span class="it">dṛḍhoraḥ</span>śabdād , <span class="it">uraḥprabhṛtibhyaḥ kap</span>(Pā_5,4.151) iti kap na kṛtaḥ / <span class="it">grahaṇavatā prātipadikena</span> iti tadantavidheḥ pratiṣedhāt / samāsavākyaṃ tvevaṃ kartavyam ---- kṣataṃ dṛḍhoro
            yeṣāmiti //68//</p>
         
         
         
         
         
         <p class="bold">avaihīti vṛddhiravadyā // VKal_5,2.69 [*VKal_5,2.68] //</p>
         
         
         <p>avaihītyatra vṛddhiravadyā / guṇa eva yukta iti //69//</p>
         
         
         
         
         
         <p class="bold">apāṅganetreti lugalabhyaḥ // VKal_5,2.70 [*VKal_5,2.69] //</p>
         
         
         <p>apāṅge netraṃ yasyāḥ seyampāṅganetretyatra lugalabhyaḥ / <span class="it">amūrdhamastakāt svāṅgādakāme</span>(Pā_6,3.12) iti saptamyā alugvidhānāt //70//</p>
         
         
         
         
         
         <p class="bold">neṣṭhāḥ śliṣṭapriyādayaḥ, puṃvadbhāvapratiṣedhāt // VKal_5,2.71 [*VKal_5,2.70] //</p>
         
         
         <p>śliṣṭapriyaḥ , viśliṣṭakānta ityādayo neṣṭāḥ / <span class="it">striyāḥ puṃvat ......</span>(Pā_6,3.34) iti puṃvadbhāvasya priyādiṣu niṣedhāt //71//</p>
         
         
         
         
         
         <p class="bold">dṛḍhabhaktiriti sarvatreti // VKal_5,2.72 [*VKal_5,2.71] //</p>
         
         
         <p>  <span class="it">dṛḍhabhaktirasau jyeṣṭhe</span></p>
         
         
         <p>atra pūrvapadasya <span class="it">striyām[k: astriyām]</span> ityavivakṣitatvāt[k: vivakṣitatvāt] //72//</p>
         
         
         
         
         
         <p class="bold">jambulatādayo hrasvavidheḥ // VKal_5,2.73 [*VKal_5,2.72] //</p>
         
         
         <p>jambulatādayaḥ prayogāḥ katham ? / āha ---- hrasvavidheḥ / <span class="it">iko hrasvo'ṅjo gālavasya</span>(Pā_6,3.61) iti hrasvavidhānāt //73//</p>
         
         
         
         
         
         <p class="bold">tilakādayo'jirādiṣu // VKal_5,2.74 [*VKal_5,2.73] //</p>
         
         
         <p>tilakādayaḥ śabdā ajirādiṣu draṣṭavyāḥ / anyathā , <span class="it">tilakavatī kanakavatī</span> ityādiṣu matupi , <span class="it">matau bahvaco'najirādīnām</span>(Pā_6,3.119) iti dīrghatvaṃ syāt / kecittu varṇayanti ---- <span class="it">nadyāṃ matup</span>(Pā_4,2.85) iti yo matup tatrāyaṃ vidhiḥ / teṣāṃ matenāmarāvatītyādīnāmasiddhiḥ //74//</p>
         
         
         
         
         
         <p class="bold">niśamya-niśamayyaśabdau prakṛtibhedāt // VKal_5,2.75 [*VKal_5,2.74] //</p>
         
         
         <p>niśamya -- niśamayyetyetau śabdau śrutvetyetasminnarthe / śameḥ lyapi <span class="it">lyapi laghupūrvāt</span>(Pā_6,4.56) ityayādeśe sati niśamayyeti bhavitavyam , na niśamyeti / āha ---- prakṛtibhedāt
            / śamerdaivādikasya niśamyeti rūpam / <span class="it">śamo darśane</span> iti curādau ṇici mitsaṃjñakasya niśamayyeti rūpam //75//</p>
         
         
         
         
         
         <p class="bold">saṃyamyaniyamyaśabdau, aṇijantatvāt // VKal_5,2.76 [*VKal_5,2.75] //</p>
         
         
         <p>kathaṃ saṃyamyaniyamyaśabdau ? / <span class="it">lyapi laghupūrvāt</span>(Pā_6,4.56) iti ṇerayādeśena bhavitavyam / āha ---- aṇijantatvāt / dhātorṇic tu na
            / gatārthatvāt / yathā ---- <span class="it">vācaṃ niyacchati</span> iti / ṇijarthānayagatau [k: tu] ṇic prayujyata eva / yathā ---- <span class="it">saṃyamayitumārabdhaḥ</span> iti //76//</p>
         
         
         
         
         
         <p class="bold">prapīyeti pīṅaḥ // VKal_5,2.77 [*VKal_5,2.76] //</p>
         
         
         <p>prapīyetyayaṃ śabdaḥ , <span class="it">pīṅ pāne</span> ityetasya / pivaterhi , <span class="it">na lyapi</span>(Pā_6,4.69) itītvapratiṣedhātprapāyeti bhavati //77//</p>
         
         
         
         
         
         <p class="bold">dūrayatīti bahulagrahaṇāt // VKal_5,2.78 [*VKal_5,2.77] //</p>
         
         
         <p><span class="it">dūrayatyavanate vivasvati</span> ityatra dūrayatīti katham ? / ṇāviṣṭhavadbhāve <span class="it">sthūladūra ......</span>(Pā_6,4.156) ityādinā guṇalopayoḥ kṛtayordavayatīti bhavitavyam / āha ---- bahulagrahaṇāt
            / <span class="it">pratipadikāddhātvarthe bahulamiṣṭhavacca</span>(Gaṇapāṭha_203) ityatra bahulagrahaṇāt <span class="it">sthūladūra ......</span>(Pā_6,4.156) ādisūtreṇa yadvihitaṃ tanna bhaviṣyatīti //78//</p>
         
         
         
         
         
         <p class="bold">gacchatīprabhṛtiṣvaniṣedhyo num // VKal_5,2.79 [*VKal_5,2.78] //</p>
         
         
         <p>harati hi vanarājirgacchatī śyāmabhāvamityādiṣu gacchatīprabhṛtiṣu śabdeṣu , <span class="it">śapśyanornityam</span> iti numaniṣedhyo niṣeddhumaśakyaḥ //79//</p>
         
         
         
         
         
         <p class="bold">mitreṇa goptreti puṃvadbhāvāt // VKal_5,2.80 [*VKal_5,2.79] //</p>
         
         
         <p><span class="it">mitreṇa goptrā</span> iti katham ? / goptṛṇā bhavitavyam / <span class="it">iko'ci vibhaktau</span>(Pā_7,3.73) iti numvidhānāt / āha ---- puṃvadbhāvāt / <span class="it">tṛtīyādiṣu bhāṣitapuṃskaṃ puṃvadgālavasya</span>(Pā_7,1.74) iti puṃvadbhāvena goptreti bhavati //80//</p>
         
         
         
         
         
         <p class="bold">vetsyasīti padabhaṅgāt // VKal_5,2.81 [*VKal_5,2.80] //</p>
         
         
         <p><span class="it">patitaṃ vetsyasi kṣitau</span> ityatra vetsyasīti na siddhyati / iṭprasaṅgāt / āha ---- padabhaṅgāt siddhyati /
            vetsyasīti padaṃ bhajyate ---- vetsi , asi / <span class="it">asi</span>ityayaṃ nipātastvamityasminnarthe / kvacidvākyālaṅkāre prayujyate / yathā ----</p>
         
         
         <p>  <span class="it">pārthivastvamasi satyamabhyadhāḥ</span> iti /</p>
         
         
         <p>//81//</p>
         
         
         
         
         
         <p class="bold">kāmayānaśabdaḥ siddho'nādiścet // VKal_5,2.82 [*VKal_5,2.81] //</p>
         
         
         <p><span class="it">kāmayāna</span>śabdaḥ siddhaḥ / <span class="it">āgamānuśāsanamanityam</span> iti mukyakṛte , yadyanādiḥ syāt //82//</p>
         
         
         
         
         
         <p class="bold">sauhṛd-daurhṛdaśabdāvaṇi hṛdbhāvāt // VKal_5,2.83 [*VKal_5,2.82] //</p>
         
         
         <p>suhṛdayadurhṛdayaśabdābhyāṃ yuvādipāṭhādaṇi kṛte , hṛdayasya hṛdbhāvaḥ / ādivṛddhau
            sauhṛdadaurhṛdaśabdau bhavataḥ / suhṛddurhṛcchabdābhyāṃ yuvādipāṭhādevāṇi kṛte , <span class="it">hṛdbhagasindhvante ......</span>(Pā_7,3.19) iti hṛdantasya taddhite'ṇi kṛte satyubhayapadavṛddhau satyāṃ sauhārdaṃ
            dauhārdamiti bhavati //83//</p>
         
         
         
         
         
         <p class="bold">virama iti nipātanāt // VKal_5,2.84 [*VKal_5,2.83] //</p>
         
         
         <p>rameranudāttopadeśatvāt , <span class="it">nodāttopadeśasya ......</span>(Pā_7,3.34) ityādinā vṛddhapratiṣedhasyābhāvāt kathaṃ virama iti / āha ---- nipātanāt
            / etattu <span class="it">yama umarame</span> ityatroparama iti / [k: etattu copalakṣaṇam ----] atantraṃ copasarga iti //84//</p>
         
         
         
         
         
         <p class="bold">uparyādiṣu sāmīpye dvirukteṣu dvitīyā // VKal_5,2.85 [*VKal_5,2.84] //</p>
         
         
         <p>uparyādiṣu śabdeṣu sāmīpye dvirukteṣu <span class="it">uparyadhyadhasaḥ sāmīpye</span>(Pā_8,1.7) ityanena <span class="it">uparyādiṣu triṣu dvitīyāmreḍitānteṣu</span> iti dvitīyā / vīpsāyāṃ tu dvirukteṣu ṣaṣṭhyeva bhavati ----</p>
         
         
         <p>  <span class="it">uparyupari buddhināṃ carantīśvarabuddhayaḥ </span></p>
         
         
         <p>//85//</p>
         
         
         
         
         
         <p class="bold">mandaṃ mandamityaprakārārthatve // VKal_5,2.86 [*VKal_5,2.85] //</p>
         
         
         <p>  <span class="it">mandaṃ mandaṃ nudati pavanaḥ</span>(Meghadūta 1.9)</p>
         
         
         <p>ityatra <span class="it">mandaṃ mandam</span> ityaprakārārthe bhavati / prakārārthatve tu <span class="it">prakāre guṇavacanasya</span>(Pā_8,1.12) iti dvirvacane kṛte karmadhārayavadbhāve ca mandamandamiti prayogaḥ /
            mandaṃ mandamityatra tu <span class="it">nityavīpsayoḥ</span>(Pā_8,1.4) iti dvirvacanam / anekabhāgātmakasya nuderyadā sarve bhāvā mandatvena vyāptuymiṣṭā
            bhavanti tadā vīpseti //86//</p>
         
         
         
         
         
         <p class="bold">na nidrādrugiti, bhaṣbhāvaprāpteḥ // VKal_5,2.87 [*VKal_5,2.86] //</p>
         
         
         <p>  <span class="it">nidrādrukkādraveyacchaviruparilasaddhargharo vārivāhaḥ</span></p>
         
         
         <p>ityatra <span class="it">nidrādruk</span> iti na yuktaḥ / <span class="it">ekāco baśo bhaṣ ......</span>(Pā_8,2.37) iti bhaṣabhāvaprāpteḥ / anuprāsapriyaistatvapabhraṃśaḥ kṛtaḥ //87//</p>
         
         
         
         
         
         <p class="bold">niṣpanda iti patvaṃ cintyam // VKal_5,2.88 [*VKal_5,2.87] //</p>
         
         
         <p>na hyatra patvalakṣaṇamasti / kaskādipāṭho'pyasya na niścitaḥ //88//</p>
         
         
         
         
         
         <p class="bold">nāṅgulisaṅga iti mūrdhanyavidheḥ // VKal_5,2.89 [*VKal_5,2.88] //</p>
         
         
         <p>  <span class="it">mlāyantyaṅgulisaṅge'pi komalāḥ kusumasrajaḥ</span></p>
         
         
         <p>ityatra <span class="it">aṅgulisaṅgaḥ</span> iti na yuktaḥ / <span class="it">samāse'ṅguleḥ saṅgaḥ</span> iti mūrdhanyavidhānāt //89//</p>
         
         
         
         
         
         <p class="bold">tenāvantisenādayaḥ pratyuktāḥ // VKal_5,2.90 [*VKal_5,2.89] //</p>
         
         
         <p>tena <span class="it">aṅgulisaṅge</span> ityanena <span class="it">avantisenaḥindusenaḥ</span> evamādayaḥ śabdaḥ pratyuktāḥ pratyākhyātāḥ / <span class="it">suṣāmādiṣu ca</span>(Pā_8,3.98) <span class="it">eti saṃjñāyāmagāt</span>(Pā_8,3.99 ga.) iti mūrdhanyavidhānāt //90//</p>
         
         
         
         
         
         <p class="bold">nendravāhane ṇatvam; āhitatvasyāvivakṣitatvāt // VKal_5,2.91 [*VKal_5,2.90] //</p>
         
         
         <p><span class="it">kuthena nāgendramivendravāhanam</span> ityatra <span class="it">indravāhana</span>śabde <span class="it">vāhanamāhitāt</span>(Pā_8,4.8) iti ṇatvaṃ na bhavati / āhitatvasyāvivakṣitatvāt / svasvāmibhāvamātraṃ
            hyatra vivakṣitam / tena siddham <span class="it">indravāhanam</span> iti //91//</p>
         
         
         <p class="it">
            sadansanto mayā vivicyaivaṃ nidarśitāḥ /<br />
             anayaiva diśā kāryaṃ śeṣāṇāmapyavekṣaṇam //
            </p>
         
         
         <p>iti kāvyālaṅkārasūtravṛttau prāyoyike pañcame'dhikaraṇe dvitīyo'dhyāyaḥ samāptaḥ /
            śabdaśuddhiḥ /</p>
         
         
         <p>samāptaṃ cedaṃ prāyogikaṃ pañcamādhikaraṇam /</p>
         
         
         <p>=============================================================</p>
         
         
         </div>
   </body>
</html>