<!DOCTYPE html><html xmlns="http://www.w3.org/1999/xhtml">
   <head>
      <meta http-equiv="Content-Type" content="text/html; charset=UTF-8" />
      <meta name="viewport" content="width=device-width, initial-scale=1.0" />
      <title>Vajracchedikā prajñāpāramitā (GRETIL)
	</title>
      <style>@font-face {
    font-family: LinuxLibertineDisplay0Regular, times, serif;
    src: url(fonts/LinLibertine_DR.woff);
}
* {box-sizing: border-box;}
body {background-color: #FFFFFF; font-family: 'LinuxLibertineDisplayORegular'; font-weight: normal; font-style: normal; font-size: 18px; padding: 20px 100px 20px; width: 1600px;}

ul {list-style: circle;}

ul.dash {list-style: none; margin-left: .5em; padding-left: .5em;}
ul.dash > li:before {display: inline-block; content: "–"; width: 1em; margin-left: 0em;}

a:link {color: black; text-decoration: underline;}
a:visited {color: black; text-decoration: underline;}
a:hover {color: black; text-decoration: none;}
a:active {color: black; text-decoration: underline;}

p {padding-left: .5em; padding-right: .5em;}

h4 {margin-bottom: 0px;}
mark {background-color: #FFFFCC;}
q:before {content: "»";}
q:after {content: "«";}

.noindent {padding: 0px;}
.comm {padding-left: 1em; padding-right: 1em;}
.app {width: 80%; text-align: right; font-size: 14px; padding-left: 1em;}
.lem {display:inline-block;}
.ref {font-size: 14px; padding: inherit;}
.lb {font-weight: bold; font-size: 14px;}
.lb:before {content: "["}
.lb:after {content: "]"}
.pb {font-weight: bold; font-size: 14px;}
.pb:before {content: " ["}
.pb:after {content: "] "}
.note {font-weight: bold; font-size: 14px;}
.note:before {content: " ["}
.note:after {content: "] "}
.subhead {font-weight: bold; font-size: 14px;}
.appnote {font-size: 14px;}
.appnote:before {content: " ["}
.appnote:after {content: "] "}
.hi {font-style: italic}
.sic:before {content: "†"}
.sic:after {content: "†"}
.corr {color: #008000;}
.supplied {color: #1E90FF;}
.surplus {color: #ff3333;}
.unclear {color: #D2B48C;}

/* custom renditions */
.b, .bf, .textbf, .bold {font-weight: bold}
.i, .it, .textit, .italic {font-style: italic}
.u, .underline {text-decoration: underline}
.blue {color: #0000e6;}
.red {color: #b30000;}

.row:after {content: ""; display: table; clear: both;}
.column {float: left; width: 50%; padding-left: .5em; padding-right: .5em;}
.analysis {font-size: 14px; color: #0066ff; padding-left: .5em; padding-right: .5em; padding-top: .1em;}
.analysis:before {content: "["}
.analysis:after {content: "]"}

div.wapp:hover  span.lem {background-color: #FFFFCC;}

@media screen and (max-width: 800px) {
    body {font-size: 16px;}
    .column {width: 100%;}
    .analysis {width: 100%;}
}

@media screen and (max-width: 1200px) {
    body {padding: 10px;}
    .app {width: 90%;}
}

@media only screen and (max-width: 1600px) {
    body {width: auto; padding: 20px;}
}

#toc_container {background: #f9f9f9 none repeat scroll 0 0; border: 1px solid #aaa; display: table; font-size: 95%; margin-bottom: 1em; padding: 1em; width: auto;}
.toc_title {font-weight: 700; text-align: center;}	  
#toc_container li, #toc_container ul, #toc_container ul li{list-style: outside none none !important; padding-left: .5em;}
</style>
   </head>
   <body>
      <h1>Vajracchedikā prajñāpāramitā</h1>
      <h2>Header</h2>
      <p>
         This file is an html transformation of <a href="http://gretil.sub.uni-goettingen.de/gretil/corpustei/sa_vajracchedikA-prajJApAramitA.xml">sa_vajracchedikA-prajJApAramitA.xml</a> with a rudimentary header. For a more extensive header please refer to the source
         file.
         </p>
      <p class="noindent"><b>Data entry: </b>members of the Digital Sanskrit Buddhist Canon Input Project</p>
      <p class="noindent"><b>Contribution: </b>members of the Digital Sanskrit Buddhist Canon Input Project</p>
      <p class="noindent"><b>Date of this version: </b>2020-07-31</p>
      <h4>
         <if test="fileDesc/sourceDesc/@xml:id" id=""></if>
         	  Source:
         	</h4>
      <ul class="dash">
         <li>P.L. Vaidya in: Mahayana-sutra-samgrahah, Part 1. Darbhanga: The Mithila Institute
            1961 (Buddhist Sanskrit Texts, 17).</li>
      </ul>
      <p class="noindent"><b>Publisher: </b>Göttingen Register of Electronic Texts in Indian Languages (GRETIL), SUB Göttingen</p>
      <h4>Licence:</h4>
      <p>This e-text was provided to GRETIL in good faith that no copyright rights have been
         infringed.
         	 If anyone wishes to assert copyright over this file, please contact the GRETIL management
         at gretil(at)sub(dot)uni-goettingen(dot)de.
         	 The file will be immediately removed pending resolution of the claim.</p>
      <p><a href="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International
            License.</a></p>
      <h4>Interpretive markup:</h4>
      <ul class="dash">
         <li><span class="hi">highlighted text</span></li>
         <li><span class="note">remarks</span></li>
      </ul>
      <h4>Notes:</h4>
      <notesStmt xmlns="http://www.tei-c.org/ns/1.0">
         	
         <p xmlns="http://www.w3.org/1999/xhtml">This file has been created by mass conversion of GRETIL's Sanskrit corpus from <a href="http://gretil.sub.uni-goettingen.de/gretil/1_sanskr/4_rellit/buddh/bsu051_u.htm">bsu051_u.htm</a>. Due to the heterogeneity of the sources the header markup might be suboptimal. For
            the sake of transparency the header of the legacy file is documented in the &lt;note&gt; element below:</p>
         	
         <p xmlns="http://www.w3.org/1999/xhtml">
            	 Vajracchedika Prajnaparamita
            <br />Based on the ed. by P.L. Vaidya in: Mahayana-sutra-samgrahah, Part 1.
            <br />Darbhanga: The Mithila Institute 1961 (Buddhist Sanskrit Texts, 17)
            <br />
            <br />Input by members of the Sanskrit Buddhist Input Project.
            <br />With kind permission of the Digital Sanskrit Buddhist Canon Project
            <br />of Nagarjuna Institute, Nepal
            <br />and University of the West, Rosemead, California, USA
            <br />(www.uwest.edu/sanskritcanon)
            <br />Sutra section, text no. 51.
            <br />
            <br />The transliteration emulates the conventions of Nagari script.
            <br />Therefore, many word boundaries are not marked by blanks.
            <br />
            <br />REFERENCE SYSTEM:
            <br />(Vaidya n) = pagination of P.L. Vaidya's edition (added by Klaus Wille)
            <br />
            <br />NOTE: Where a page break occurs within a word, the pagination mark has been
            <br />shifted to the end of the word in order not to interfere with word search.
            	</p>
         </notesStmt>
      <h4>Revisions:</h4>
      <ul class="dash">
         <li>2020-07-31: TEI encoding by mass conversion of GRETIL's Sanskrit corpus</li>
      </ul>
      <hr />
      <h2>Text</h2>
      <div xml:lang="sa-Latn">
         
         <span class="note"><span class="bold">Vaidya 75</span></span>
         
         <p><span class="bold">Vajracchedikā nāma
               triśatikā prajñāpāramitā |</span></p>
         
         
         <p>| namo bhagavatyā āryaprajñāpāramitāyai ||</p>
         
         
         <p>evaṃ mayā śrutam | ekasmin samaye bhagavān śrāvastyāṃ viharati sma jetavane' nāthapiṇḍadasyārāme
            mahatā bhikṣusaṃghena sārthaṃ trayodaśabhirbhikṣuśataiḥ saṃbahulaiśca bodhisattvairmahāsattvaiḥ
            | atha khalu bhagavān pūrvāhṇakālasamaye nivāsya pātracīvaramādāya śrāvastīṃ mahānagarīṃ
            piṇḍāya prāvikṣat | atha khalu bhagavān śrāvastīṃ mahānagarīṃ piṇḍāya caritvā kṛtabhaktakṛtyaḥ
            paścādbhaktapiṇḍapātapratikrāntaḥ pātracīvaraṃ pratiśāmya pādau prakṣālya nyaṣīdatprajñapta
            evāsane paryaṅkamābhujya ṛjuṃ kāyaṃ praṇidhāya pratimukhīṃ smṛtimupasthāpya | atha
            khalu saṃbahulā bhikṣavo yena bhagavāṃstenopasaṃkrāman | upasaṃkramya bhagavataḥ pādau
            śirobhirabhivandya bhagavantaṃ triṣpradakṣiṇīkṛtya ekānte nyaṣīdan || 1 ||</p>
         
         
         <p>tena khalu punaḥ samayenāyuṣmān subhutistasyāmeva parṣadi saṃnipatito 'bhūtsaṃniṣaṇṇaḥ
            | atha khalvāyuṣmān subhūtirutthāyāsanādekāṃsamuttarāsaṅgaṃ kṛtvā dakṣiṇaṃ jānumaṇḍalaṃ
            pṛthivyāṃ pratiṣṭhāpya yena bhagavāṃstenāñjaliṃ praṇamya bhagavantametadavocat - āścaryaṃ
            bhagavan, paramāścaryaṃ sugata, yāvadeva tathāgatenārhatā samyaksaṃbuddhena bodhisattvā
            mahāsattvā anuparigṛhītāḥ parameṇānugraheṇa | āścaryaṃ bhagavan yāvadeva tathāgatenārhatā
            samyaksaṃbuddhena bodhisattvā mahāsattvāḥ parīnditāḥ paramayā parīndanayā | tatkathaṃ
            bhagavan bodhisattvayānasaṃprasthitena kulaputreṇa vā kuladuhitrā vā sthātavyaṃ kathaṃ
            pratipattavyaṃ kathaṃ cittaṃ pragrahītavyam?</p>
         
         
         <p>evamukte bhagavānāyuṣmantaṃ subhūtimetadavocat - sādhu sādhu subhūte, evametatsubhūte,
            evametadyathā vadasi | anuparigṛhītāstathāgatena bodhisattvā mahāsattvāḥ parameṇānugraheṇa
            | parīnditāstathāgatena bodhisattvā mahāsattvāḥ paramayā parīndanayā | tena hi subhūte
            śṛṇu, sādhu ca suṣṭhu ca manasi kuru, bhāṣiṣye 'haṃ te - yathā bodhisattvayānasaṃprasthitena
            sthātavyaṃ yathā pratipattavyaṃ yathā cittaṃ pragrahītavyam | evaṃ bhagavan ityāyuṣyān
            subhūtirbhagavataḥ pratyaśrauṣīt ||2 ||</p>
         
         
         <p>bhagavānasyaitadavocat - iha subhūte bodhisattvayānasaṃprasthitenaiva cittamutpādayitavyam
            - yāvantaḥ subhūte sattvāḥ sattvadhātau sattvasaṃgraheṇa saṃgṛhītā aṇḍajā vā jarāyujā
            vā saṃsvedajā vā aupapādukā vā rūpiṇo vā arūpiṇo vā saṃjñino vā asaṃjñino vā naivasaṃjñino
            nāsaṃjñino vā, yāvān kaścitsattvadhātuḥ prajñapyamānaḥ prajñapyate, te ca mayā sarve
            'nupadhiśeṣe nirvāṇadhātau parinirvāpayitavyāḥ | evamaparimāṇānapi sattvān parinirvāpya
            na kaścitsattvaḥ parinirvāpito bhavati | tatkasya hetoḥ? sacetsubhūte bodhisattvasya
            sattvasaṃjñā pravarteta, na sa bodhisattva iti vaktavyaḥ | tatkasya hetoḥ? na sa subhūte
            bodhisattvo vaktavyo yasya sattvasaṃjñā pravarteta, jīvasaṃjñā vā pudgalasaṃjñā va
            pravarteta || 3 ||</p>
         
         
         <p>(<span class="bold">Vajr, Vaidya 76</span>) api tu khalu punaḥ subhute na bodhisattvena vastupratiṣṭhitena dānaṃ dātavyam, na
            kvacitpratiṣṭhitena dānaṃ dātavyam | na rūpapratiṣṭhitena dānaṃ dātavyam | na śabdagandharasaspraṣṭavyadharmeṣu
            pratiṣṭhitena dānaṃ dātavyam | evaṃ hi sūbhūte bodhisattvena mahāsattvena dānaṃ dātavyaṃ
            yathā na nimittasaṃjñāyāmapi pratitiṣṭhet | tatkasya hetoḥ? yaḥ subhūte bodhisattvo
            'pratiṣṭhito dānaṃ dadāti, tasya subhūte puṇyaskandhasya na sukaraṃ pramāṇāmudgrahītum
            | tatkiṃ manyase subhūte sukaraṃ pūrvasyāṃ diśi ākāśasya pramāṇamudgrahītum? subhūtirāha
            - no hīdaṃ bhagavan | bhagavānāha - evaṃ dakṣiṇapaścimottarāsu adha ūrdhvaṃ digvidikṣu
            samantāddaśasu dikṣu sukaramākāśasya pramāṇamudgrahītum? subhūtirāha - no hīdaṃ bhagavan
            | bhagavānāha - evameva subhūte yo bodhisattvo 'pratiṣṭhito dānaṃ dadāti, tasya subhūte
            puṇyaskandhasya na sukaraṃ pramāṇamudgrahītum | evaṃ hi subhūte bodhisattvayānasaṃprasthitena
            dānaṃ dātavyaṃ yathā na nimittasaṃjñāyāmapi pratitiṣṭhet || 4 ||</p>
         
         
         <p>tatkiṃ manyase subhūte lakṣaṇasaṃpadā tathāgato draṣṭavyaḥ? subhūtirāha - no hīdaṃ
            bhagavan | na lakṣaṇasaṃpadā tathāgato draṣṭavyaḥ | tatkasya hetoḥ? yā sā bhagavan
            lakṣaṇasaṃpattathāgatena bhāṣitā saivālakṣaṇasaṃpat | evamukte bhagavānāyuṣmantaṃ
            subhūtimetadavocat yāvatsubhūte lakṣaṇasaṃpat tāvanmṛṣā, yāvadalakṣaṇasaṃpat tāvanna
            mṛṣeti hi lakṣaṇālakṣaṇatastathāgato draṣṭavyaḥ || 5 ||</p>
         
         
         <p>evamukte āyuṣmān subhūtirbhagavantametadavocat - asti bhagavan | kecitsattvā bhaviṣyantyanāgate
            'dhvani paścime kāle paścime samaye paścimāyāṃ pañcaśatyāṃ saddharmavipralopakāle
            vartamāne, ye imeṣvevaṃrūpeṣu sūtrāntapadeṣu bhāṣyamāṇeṣu bhūtasaṃjñāmutpādayiṣyanti
            | api tu khalu punaḥ subhūte bhaviṣyantyanāgate 'dhvani bodhisattvā mahāsattvāḥ paścime
            kāle paścime samaye paścimāyāṃ pañcaśatyāṃ saddharmavipralope vartamāne guṇavantaḥ
            śīlavantaḥ prajñāvantaśca bhaviṣyanti, ye imeṣvevaṃrūpeṣu sūtrāntapadeṣu bhāṣyamāṇeṣu
            bhūtasaṃjñāmutpāadayiṣyanti | na khalu punaste subhūte bodhisattvā mahāsattvā ekabuddhaparyupāsitā
            bhaviṣyanti, naikabuddhāvaropitakuśalamūlā bhaviṣyanti | api tu khalu punaḥ subhūte
            anekabuddhaśatasahasraparyupāsitā anekabuddhaśatasahasrāvaropitakuśalamūlāste bodhisattvā
            mahāsattvā bhaviṣyanti, ye imeṣvevaṃrūpeṣu sūtrāntapadeṣu bhāṣyamāṇeṣu ekacittaprasādamapi
            pratilapsyante | jñātāste subhūte tathāgatena buddhajñānena, dṛṣṭāste subhūte tathāgatena
            buddhacakṣuṣā, buddhāste subhūte tathāgatena | sarve te subhūte aprameyamasaṃkhyeyaṃ
            puṇyaskandhaṃ prasaviṣyanti pratigrahīṣyanti | tatkasya hetoḥ? na hi subhūte teṣāṃ
            bodhisattvānāṃ mahāsattvānāmātmasaṃjñā pravartate, na sattvasaṃjñā, na jīvasaṃjñā,
            na pudgalasaṃjñā pravartate | nāpi teṣāṃ subhūte bodhisattvānāṃ mahāsattvānāṃ dharmasaṃjñā
            pravartate | evaṃ nādharmasaṃjñā | nāpi teṣāṃ subhūte saṃjñā nāsaṃjñā pravartate |
            tatkasya hetoḥ? sacetsubhūte teṣāṃ bodhisattvānāṃ mahāsattvānāṃ dharmasaṃjñā pravarteta,
            sa eva teṣāmātmagrāho bhavet, sattvagrāho jīvagrāhaḥ pudgalagrāho bhavet | sacedadharmasaṃjñā
            pravarteta, sa eva teṣāmātmagrāho bhavet, sattvagrāho (<span class="bold">Vajr, Vaidya 77</span>) jīvagrāhaḥ pudgalagrāha iti | tatkasya hetoḥ? na khalu punaḥ subhūte bodhisattvena
            mahāsattvena dharma udgrahītavyo nādharmaḥ | tasmādiyaṃ tathāgatena saṃdhāya vāgbhāṣitā
            - kolopamaṃ dharmaparyāyamājānadbhidharmā eva prahātavyāḥ prāgevādharmā iti || 6 ||</p>
         
         
         <p>punaraparaṃ bhagavānāyuṣmantaṃ subhūtimetadavocat - tatkiṃ manyase subhūte, asti sa
            kaściddharmo yastathāgatenānuttarā samyaksaṃbodhirityabhisaṃbuddhaḥ, kaścidvā dharmastathāgatena
            deśitaḥ? evamukte āyuṣmān subhūtirbhagavantametadavocat - yathāhaṃ bhagavan bhagavato
            bhāṣitasyārthamājānāmi, nāsti sa kaściddharmo yastathāgatena anuttarā samyaksaṃbodhirityabhisaṃbuddhaḥ,
            nāsti dharmo yastathāgatena deśitaḥ | tatkasya hetoḥ? yo 'sau tathāgatena dharmo 'bhisaṃbuddho
            deśito vā, agrāhyaḥ so 'nabhilapyaḥ | na sa dharmo nādharmaḥ | tatkasya hetoḥ? asaṃskṛtaprabhāvitā
            hyāryapudgalāḥ || 7 ||</p>
         
         
         <p>bhagavānāha - tatkiṃ manyase subhūte yaḥ kaścitkulaputro vā kuladuhitā vā imaṃ trisāhasramahāsāhasraṃ
            lokadhātuṃ saptaratnaparipūrṇaṃ kṛtvā tathāgatebhyo 'rhadbhayaḥ samyaksaṃbuddhebhyo
            dānaṃ dadyāt, api nu sa kulaputro vā kuladuhitā vā tatonidānaṃ bahu puṇyaskandhaṃ
            prasunuyāt | subhūtirāha - bahu bhagavan, bahu sugata sa kulaputro vā kuladuhitā vā
            tatonidānaṃ puṇyaskandhaṃ prasunuyāt | tatkasya hetoḥ? yo 'sau bhagavan puṇyaskandhastathāgatena
            bhāṣitaḥ, askandhaḥ sa tathāgatena bhāṣitaḥ | tasmāttathāgato bhāṣate - puṇyaskandhaḥ
            puṇyaskandha iti | bhagavānāha - yaśca khalu punaḥ subhūte kulaputro vā kuladuhitā
            va imaṃ trisāhasramahāsāhasraṃ lokadhātuṃ saptaratnaparipūrṇaṃ kṛtvā tathāgatebhyo
            'rhadbhyaḥ samyaksaṃbuddhebhyo dānaṃ dadyāt, yaśca ito dharmaparyāyādantaśaścatuṣpādikāmapi
            gāthāmudgṛhya parebhyo vistareṇa deśayet saṃprakāśayet, ayameva tatonidānaṃ bahutaraṃ
            puṇyaskandhaṃ prasunuyādaprameyasaṃkhyeyam | tatkasya hetoḥ? atonirjātā hi subhūte
            tathāgatānāmarhatāṃ samyaksaṃbuddhānāmanuttarā samyaksaṃbodhiḥ, atonirjātāśca buddhā
            bhagavantaḥ | tatkasya hetoḥ? buddhadharmā buddhadharmā iti subhūte abuddhadharmāścaiva
            te tathāgatena bhāṣitāḥ | tenocyante buddhadharmā iti || 8 ||</p>
         
         
         <p>tatkiṃ manyase subhūte api nu srotaāpannasyaivaṃ bhavati - mayā srotaāpattiphalaṃ
            prāptamiti? subhūtirāha - no hīdaṃ bhagavan | na srotaāpannasyaivaṃ bhavati - mayā
            srotaāpattiphalaṃ prāptamiti | tatkasya hetoḥ? na hi sa bhagavan kaṃciddharmamāpannaḥ,
            tenocyate srotaāpanna iti | na rūpamāpanno na śabdān na gandhān na rasān na spraṣṭavyān
            dharmānāpannaḥ | tenocyate srotaāpanna iti | sacedbhagavan srotaāpannasyaivaṃ bhavet
            - mayā srotaāpattiphalaṃ prāptamiti, sa eva tasyātmagrāho bhavet, sattvagrāho jīvagrāhaḥ
            pudgalagrāho bhavediti ||</p>
         
         
         <p>bhagavānāha - tatkiṃ manyase subhūte api nu sakṛdāgāmina evaṃ bhavati - mayā sakṛdāgāmiphalaṃ
            prāptamiti? subhūtirāha - no hīdaṃ bhagavan | sa sakṛdāgāmina evaṃ bhavati - mayā
            (<span class="bold">Vajr, Vaidya 78</span>) sakṛdāgāmiphalaṃ prāptamiti | tatkasya hetoḥ? na hi sa kaściddharmo yaḥ sakṛdāgāmitvamāpannaḥ
            | tenocyate sakṛdāgāmīti ||</p>
         
         
         <p>bhagavānāha - tatkiṃ manyase subhūte api nu anāgāmina evaṃ bhavati - mayānāgāmiphalaṃ
            prāptamiti? subhūtirāha - no hīdaṃ bhagavan | na anāgāmina evaṃ bhavati - mayā anāgāmiphalaṃ
            prāptamiti | tatkasya hetoḥ? na hi sa bhagavan kaściddharmo yo 'nāgāmitvamāpannaḥ
            | tenocyate anāgāmīti ||</p>
         
         
         <p>bhagavānāha - tatkiṃ manyase subhūte api nu arhata evaṃ bhavati - mayā arhattvaṃ prāptamiti?
            subhūtirāha - no hīdaṃ bhagavan | nārhata evaṃ bhavati - mayā arhattvaṃ prāptamiti
            | tatkasya hetoḥ? na hi sa bhagavan kaściddharmo yo 'rhannāma | tenocyate - arhanniti
            | sacedbhagavan arhata evaṃ bhavet - mayā arhattvaṃ prāptamiti, sa eva tasyātmagrāho
            bhavet, sattvagrāho jīvagrāhaḥ pudgalagrāho bhavet | tatkasya hetoḥ? ahamasmi bhagavaṃstathāgatenārhatā
            samyaksaṃbuddhena araṇāvihāriṇāmagryo nirdiṣṭaḥ | ahamasmi bhagavan arhan vītarāgaḥ
            | na ca me bhagavannevaṃ bhavati - arhannasmyahaṃ vītarāga iti | sacenmama bhagavannevaṃ
            bhavet - mayā arhattvaṃ prāptamiti, na māṃ tathāgato vyākariṣyadaraṇāvihāriṇāmagryaḥ
            subhūtiḥ kulaputro na kvacidviharati, tenocyate araṇāvihārī araṇāvihārīti || 9 ||</p>
         
         
         <p>bhagavānāha - tatkiṃ manyase subhūte - asti sa kaściddharmo yastathāgatena dīpaṃkarasya
            tathāgatasyārhata - samyaksaṃbuddhasyāntikādudgṛhītaḥ? subhūtirāha - no hīdaṃ bhagavan
            | nāsti sa kaściddharmo yastathāgatena dīpaṃkarasya tathāgatasyārhataḥ samyaksaṃbuddhasyāntikādudgṛhītaḥ
            ||</p>
         
         
         <p>bhagavānāha - yaḥ kaścitsubhūte bodhisattva evaṃ vadet - ahaṃ kṣetravyūhān niṣpādayiṣyāmīti,
            sa vitathaṃ vadet | tatkasya hetoḥ? kṣetravyūhāḥ kṣetravyūhā iti subhūte avyūhāste
            tathāgatena bhāṣitāḥ | tenocyante kṣetravyūhā iti | tasmāttarhi subhūte bodhisattvena
            mahāsattvena evamapratiṣṭhitaṃ cittamutpādayitavyaṃ yanna kvacitpratiṣṭhitaṃ cittamutpādayitavyam
            | na rūpapratiṣṭhitaṃ cittamutpādayitavyaṃ na śabdagandharasaspraṣṭavyadharmapratiṣṭhitaṃ
            cittamutpādayitavyam | tadyathāpi nāma subhūte puruṣo bhavedupetakāyo mahākāyo yattasyaivaṃ
            rūpa ātmabhāvaḥ syāt tadyathāpi nāma sumeruḥ parvatarājaḥ | tatkiṃ manyase subhūte
            api nu mahān sa ātmabhāvo bhavet? subhūtirāha - mahān sa bhagavān, mahān sugata sa
            ātmabhāvo bhavet | tatkasya hetoḥ? ātmabhāva ātmabhāva iti bhagavan na bhāvaḥ sa tathāgatena
            bhāṣitaḥ | tenocyata ātmabhāva iti | na hi bhagavan sa bhāvo nābhāvaḥ | tenocyate
            ātmabhāva iti || 10 ||</p>
         
         
         <p>bhagavānāha - tatkiṃ manyase subhūte - yāvatyo gaṅgāyāṃ mahānadyāṃ vālukāstāvatya
            eva gaṅgānadyo bhaveyuḥ? tāsu yā vālukāḥ, api nu tā bahvayo bhaveyuḥ? subhūtirāha
            - tā eva tāvadbhagavan bahvayo gaṅgānadyo bhaveyuḥ, prāgeva yāstāsu gaṅgānadīṣu vālukāḥ
            | bhagavānāha - (<span class="bold">Vajr, Vaidya 79</span>) ārocayāmi te subhūte, prativedayāmi te | yāvatyastāsu gaṅgānadīṣu vālukā bhaveyustāvato
            lokadhātūn kaścideva strī vā puruṣo vā saptaratnaparipurṇaṃ kṛtvā tathāgatebhyo 'rhadbhayaḥ
            samyaksaṃbuddhebhyo dānaṃ dadyāt, tat kiṃ manyase subhūte - api nu sā strī vā puruṣo
            vā tatonidānaṃ bahu puṇyaskandhaṃ prasunuyāt? subhūtirāha - bahu bhagavan, bahu sugata
            strī vā puruṣo vā tatonidānaṃ puṇyaskandhaṃ prasunuyādaprameyamasaṃkhyeyam | bhagavānāha
            - yaśca khalu punaḥ subhūte strī vā puruṣo vā tāvato lokadhātūn saptaratnaparipūrṇaṃ
            kṛtvā tathāgatebhyo 'rhadbhayaḥ samyaksaṃbuddhebhyo dānaṃ dadyāt, yaśca kulaputro
            vā kuladuhitā vā ito dharmaparyāyādantaśaścatuṣpādikāmapi gāthāmudgṛhya parebhyo deśayet
            saṃprakāśayet, ayameva tatonidānaṃ bahutaraṃ puṇyaskandhaṃ prasunuyādaprameyamasaṃkhyeyam
            || 11 ||</p>
         
         
         <p>api tu khalu punaḥ subhute yasmin pṛthivīpradeśe ito dharmaparyāyādantaśaścatuṣpādikāmapi
            gāthāmudgṛhya bhāṣyeta vā saṃprakāśyeta vā, sa pṛthivīpradeśaścaityabhūto bhavet sadevamānuṣāsurasya
            lokasya, kaḥ punarvādo ye imaṃ dharmaparyāyaṃ sakalasamāptaṃ dhārayiṣyanti vācayiṣyanti
            paryavāpsyanti, parebhyaśca vistareṇa saṃprakāśayiṣyanti | parameṇa te subhūte āścaryeṇa
            samanvāgatā bhaviṣyanti | tasmiṃśca subhūte pṛthivīpradeśe śāstā viharatyanyatarānyataro
            vā vijñagurusthānīyaḥ || 12 ||</p>
         
         
         <p>evamukte āyuṣmān subhūtirbhagavantametadavocat - ko nāma ayaṃ bhagavan dharmaparyāyaḥ,
            kathaṃ cainaṃ dhārayāmi? evamukte bhagavānāyuṣmantaṃ subhūtimetadavocat - prajñāpāramitā
            nāmāyaṃ subhūte dharmaparyāyaḥ | evaṃ cainaṃ dhāraya | tatkasya hetoḥ? yaiva subhūte
            prajñāpāramitā tathāgatena bhāṣitā, saiva apāramitā tathāgatena bhāṣitā | tenocyate
            prajñāpāramiteti ||</p>
         
         
         <p>tatkiṃ manyase subhūte - api nu asti sa kaściddharmo yastathāgatena bhāṣitaḥ? subhūtirāha
            - no hīdaṃ bhagavan | nāsti sa kaściddharmo yastathāgatena bhāṣitaḥ ||</p>
         
         
         <p>bhagavānāha - tatkiṃ manyase subhūte - yāvat trisāhasramahāsāhasre lokadhātau pṛthivīrajaḥ
            kaccit, tadbahu bhavet? subhūtirāha - bahu bhagavan, bahu sugata pṛthivīrajo bhavet
            | tatkasya hetoḥ? yattadbhagavan pṛthivīrajastathāgatena bhāṣitam, arajastadbhagavaṃstathāgatena
            bhāṣitam | tenocyate pṛthivīraja iti | yo 'pyasau lokadhātustathāgatena bhāṣitaḥ,
            adhātuḥ sa tathāgatena bhāṣitaḥ | tenocyate lokadhāturiti ||</p>
         
         
         <p>bhagavānāha - tatkiṃ manyase subhūte dvātriṃśanmahāpuruṣalakṣaṇaistathāgato 'rhan
            samyaksaṃbuddho draṣṭavyaḥ? subhūtirāha - no hīdaṃ bhagavan | dvātriṃśanmahāpuruṣalakṣaṇaistathāgato
            'rhan samya<span class="bold">ksaṃ</span>buddho (<span class="bold">Vajr, Vaidya 80</span>) draṣṭavyaḥ | tatkasya hetoḥ? yāni hi tāni bhagavan dvātriṃśanmahāpuruṣalakṣaṇāni
            tathāgatena bhāṣitāni, alakṣaṇāni tāni bhagavaṃstathāgatena bhāṣitāni | tenocyante
            dvātriṃśanmahāpuruṣalakṣaṇānīti ||</p>
         
         
         <p>bhagavānāha - yaśca khalu punaḥ subhūte strī vā puruṣo vā dine dine gaṅgānadīvālukāsamānātmabhāvān
            parityajet, evaṃ parityajan gaṅgānadīvālukāsamān kalpāṃstānātmabhāvān parityajet,
            yaśca ito dharmaparyāyadantaśaścatuṣpādikāmapi gāthāmudgṛhyaparebhyo deśayet saṃprakāśayet,
            ayameva tatonidānaṃ bahutaraṃ puṇyaskandhaṃ prasunuyādaprameyamasaṃkhyeyam || 13 ||</p>
         
         
         <p>atha khalvāyuṣmān subhūtirdharmavegenāśrūṇi prāmuñcat | so 'śrūṇi pramṛjya bhagavantametadavocat
            - āścaryaṃ bhagavan, paramāścaryaṃ sugata, yāvadayaṃ dharmaparyāyastathāgatena bhāṣito
            'grayānasaṃprasthitānāṃ sattvānāmarthāya, śreṣṭhayānasaṃprasthitānāmarthāya, yato
            me bhagavan jñānamutpannam | na mayā bhagavan jātvevaṃrūpo dharmaparyāyaḥ śrutapūrvaḥ
            | parameṇa te bhagavan āścaryeṇa samanvāgatā bodhisattvā bhaviṣyanti, ye iha sūtre
            bhāṣyamāṇe śrutvā bhūtasaṃjñāmutpādayiṣyanti | tatkasya hetoḥ? yā caiṣā bhagavan bhūtasaṃjñā,
            saiva abhūtasaṃjñā | tasmāttathāgato bhāṣatebhūtasaṃjñā bhḥtasaṃjñeti ||</p>
         
         
         <p>na mama bhagavan āścaryaṃ yadahamimaṃ dharmaparyāyaṃ bhāṣyamāṇamavakalpayāmi adhimucye
            | ye 'pi te bhagavan sattvā bhaviṣyantyanāgate 'dhvani paścime kāle paścime samaye
            paścimāyāṃ pañcaśatyāṃ saddharmavipralope vartamāne, ye imaṃ bhagavan dharmaparyāyamudgrahīṣyanti
            dhārayiṣyanti vācayiṣyanti paryavāpsyanti, parebhyaśca vistareṇa saṃprakāśayiṣyanti,
            te paramāścaryeṇa samanvāgatā bhaviṣyanti | api tu khalu punarbhagavan na teṣāmātmasaṃjñā
            pravartiṣyate, na sattvasaṃjñā na jīvasaṃjñā na pudgalasaṃjñā pravartiṣyate, nāpi
            teṣāṃ kācitsaṃjñā nāsaṃjñā pravartate | tatkasya hetoḥ? yā sā bhagavan ātmasaṃjñā,
            saivāsaṃjñā | yā sattvasaṃjñā jīvasaṃjñā pudgalasaṃjñā, saivāsaṃjñā | tatkasya hetoḥ?
            sarvasaṃjñāpagatā hi buddha bhagavantaḥ ||</p>
         
         
         <p>evamukte bhagavānāyuṣmantaṃ subhūtimetadavocat - evametat subhūte, evametat | paramāścaryasamanvāgatāste
            sattvā bhaviṣyanti, ye iha subhūte sūtre bhāṣyamāṇe notrasiṣyanti na (<span class="bold">Vajr, Vaidya 81</span>) saṃtrasiṣyanti na saṃtrāsamāpatsyante | tatkasya hetoḥ? paramapāramiteyaṃ subhūte
            tathāgatena bhāṣitā yadutāpāramitā | yāṃ ca subhūte tathāgataḥ paramapāramitāṃ bhāṣate,
            tāmaparimāṇā api buddhā bhagavanto bhāṣante | tenocyante paramapāramiteti ||</p>
         
         
         <p>api tu khalu punaḥ subhute yā tathāgatasya kṣāntipāramitā, saiva apāramitā | tatkasya
            hetoḥ? yadā me subhūte kalirājā aṅgapratyaṅgamāṃsānyacchaitsīt, nāsīnme tasmin samaye
            ātmasaṃjñā vā sattvasaṃjñā vā jīvasaṃjñā vā pudgalasaṃjñā vā, nāpi me kācitsaṃjñā
            vā asaṃjñā vā babhūva | tatkasya hetoḥ? sacenme subhūte tasmin samaye ātmasaṃjñā abhaviṣyat,
            vyāpādasaṃjñāpi me tasmin samaye 'bhaviṣyat | sacetsattvasaṃjñā jīvasaṃjñā pudgalasaṃjñābhaviṣyat,
            vyāpādasaṃjñāpi me tasmin samaye 'bhaviṣyat | tatkasya hetoḥ? abhijānāmyahaṃ subhūte
            atīte 'dhvani pañca jātiśatāni yadahaṃ kṣāntivādī ṛṣirabhūvam | tatrāpi me nātmasaṃjñā
            babhūva, na sattvasaṃjñā, na jīvasaṃjñā, na pudgalasaṃjñā babhūva | tasmāttarhi subhūte
            bodhisattvena mahāsattvena sarvasaṃjñā vivarjayitvā anuttarāyāṃ samyaksaṃbodhau cittamutpādayitavyam
            | na rūpapratiṣṭhitaṃ cittamutpādayitavyam, na śabdagandharasaspraṣṭavyadharmapratiṣṭhitaṃ
            cittamutpādayitavyam, na dharmapratiṣṭhitaṃ cittamutpādayitavyam, nādharmapratiṣṭhitaṃ
            cittamutpādayitavyam, na kvacitpratiṣṭhitaṃ cittamutpādayitavyam | tatkasya hetoḥ?
            yatpratiṣṭhitaṃ tadevāpratiṣṭhitam | tasmādeva tathāgato bhāṣate - apratiṣṭhitena
            bodhisattvena dānaṃ dātavyam | na rūpaśabdagandharasasparśadharmapratiṣṭhitena dānaṃ
            dātavyam ||</p>
         
         
         <p>api tu khalu punaḥ subhūte bodhisattvena evaṃrūpo dānaparityāgaḥ kartavyaḥ sarvasattvānāmarthāya
            | tatkasya hetoḥ? yā caiṣā subhūte sattvasaṃjñā, saiva asaṃjñā | ya evaṃ te sarvasattvāstathāgatena
            bhāṣitāsta eva asattvāḥ | tatkasya hetoḥ? bhūtavādī subhūte tathāgataḥ, satyavādī
            tathāvādī ananyathāvādī tathāgataḥ, na vitathavādī tathāgataḥ ||</p>
         
         
         <p>api tu khalu punaḥ subhūte yastathāgatena dharmo 'bhisaṃbuddho deśito nidhyātaḥ, na
            tatra satyaṃ na mṛṣā | tadyathāpi nāma subhūte puruṣo 'ndhakārapraviṣṭo na kiṃcidapi
            paśyet, evaṃ vastupatito bodhisattvo draṣṭavyo yo vastupatito dānaṃ parityajati |
            tadyathāpi nāma subhūte cakṣuṣmān puruṣaḥ prabhātāyāṃ rātrau sūrye 'bhyudgate nānavidhāni
            rūpāṇi paśyet, evamavastupatito bodhisattvo draṣṭavyo yo 'vastupatito dānaṃ parityajati
            ||</p>
         
         
         <p>api tu khalu punaḥ subhūte ye kulaputrā vā kuladuhitaro vā imaṃ dharmaparyāyamudgrahīṣyanti
            dhārayiṣyanti vācayiṣyanti paryavāpsyanti, parebhyaśca vistareṇa saṃprakāśayiṣyanti,
            (<span class="bold">Vajr, Vaidya 82</span>) jñātāste subhūte tathāgatena buddhajñānena, dṛṣṭāste subhūte tathāgatena buddhacakṣuṣā,
            buddhāste tathāgatena | sarve te subhūte sattvā aprameyamasaṃkhyeyaṃ puṇyaskandhaṃ
            prasaviṣyanti pratigrahīṣyanti || 14 ||</p>
         
         
         <p>yaśca khalu punaḥ subhūte strī vā puruṣo vā purvāhṇakālasamaye gaṅgānadīvālukāsamānātmabhāvān
            parityajet, evaṃ madhyāhnakālasamaye gaṅgānadīvālukāsamānātmabhāvān parityajet, sāyāhnakālasamaye
            gaṅgānadīvālukāsamānātmabhāvān parityajet, anena paryāyeṇa bahūni kalpakoṭiniyutaśatasahasrāṇyātmabhāvān
            parityajet, yaścemaṃ dharmaparyāyaṃ śrutvā na pratikṣipet, ayameva tatonidānaṃ bahutaraṃ
            puṇyaskandhaṃ prasunuyādaprameyamasaṃkhyeyam, kaḥ punarvādo yo likhitvā udgṛhṇīyāddhārayedvācayetparyavāpnuyāt,
            parebhyaśca vistareṇa saṃprakāśayet ||</p>
         
         
         <p>api tu khalu punaḥ subhūte acintyo 'tulyo 'yaṃ dharmaparyāyaḥ | ayaṃ ca subhūte dharmaparyāyastathāgatena
            bhāṣito 'grayānasaṃprasthitānāṃ sattvānāmarthāya, śreṣṭhayānasaṃprasthitānāṃ sattvānāmarthāya
            | ye imaṃ dharmaparyāyamudgrahīṣyanti dhārayiṣyanti vācayiṣyanti paryavāpsyanti, parebhyaśca
            vistareṇa saṃprakāśayiṣyanti, jñātāste subhūte tathāgatena buddhajñānena, dṛṣṭāste
            subhūte tathāgatena buddhacakṣuṣā, buddhāste tathāgatena | sarve te subhūte sattvā
            aprameyeṇa puṇyaskandhenāṃ samanvāgatā bhaviṣyanti | acintyenātulyenāmāpyenāparimāṇena
            puṇyaskandhena samanvāgatā bhaviṣyanti | sarve te subhūte sattvāḥ samāṃśena bodhiṃ
            dhārayiṣyanti vacayiṣyanti paryavāpsyanti | tatkasya hetoḥ? na hi śakyaṃ subhūte ayaṃ
            dharmaparyāyo hīnādhimuktiakaiḥ sattvaiḥ śrotum, nātmadṛṣṭikairna sattvadṛṣṭikairna
            jīvadṛṣṭikairna pudgaladṛṣṭikaiḥ | nābodhisattvapratijñai sattvaiḥ śakyamayaṃ dharmaparyāyaḥ
            śrotuṃ vā udgrahītuṃ vā dhārayituṃ vā vācayituṃ vā paryavāptuṃ vā | nedaṃ sthānaṃ
            vidyate ||</p>
         
         
         <p>api tu khalu punaḥ subhūte yatra pṛthivīpradeśe idaṃ sūtraṃ prakaśayiṣyate, pūjanīyaḥ
            sa pṛthivīpradeśo bhaviṣyati sadevamānuṣāsurasya lokasya | vandanīyaḥ pradakṣiṇīyaśca
            sa pṛthivīpradeśo bhaviṣyati, caityabhūtaḥ sa pṛthivīpradeśo bhaviṣyati || 15 ||</p>
         
         
         <p>api tu ye te subhūte kulaputrā vā kuladuhitaro vā imānevaṃrūpān sūtrāntānudgrahīṣyanti
            dhārayiṣyanti vācayiṣyanti paryavāpsyanti, yoniśaśca manasikariṣyanti, parebhyaśca
            vistareṇa saṃprakāśayiṣyanti, te paribhūtā bhaviṣyanti, suparibhūtāśca bhaviṣyanti
            | tatkasya hetoḥ? yāni ca teṣāṃ subhūte sattvānāṃ paurvajanmikānyaśubhāni karmāṇi
            kṛtānyapāyasaṃvarta<span class="bold">nī</span>yāni, (<span class="bold">Vajr, Vaidya 83</span>) dṛṣṭa eva dharme paribhūtatayā tāni paurvajanmikānyaśubhāni karmāṇi kṣapayiṣyanti,
            buddhabodhiṃ cānuprāpsyanti ||</p>
         
         
         <p>abhijānāmyahaṃ subhūte atīte 'dhvanyasaṃkhyeyaiḥ kalpairasaṃkhyeyatarairdīpaṃkarasya
            tathāgatasyārhataḥ samyaksaṃbuddhasya pareṇa paratareṇa caturaśītibuddhakoṭiniyutaśatasahasrāṇyabhūvan
            ye mayārāgitāḥ, ārāgya na virāgitāḥ | yacca mayā subhūte te buddhā bhagavanta ārāgitāḥ,
            ārāgya na virāgitāḥ, yacca paścime kāle paścime samaye paścimāyāṃ pañcaśatyāṃ saddharmavipralopakāle
            vartamāne imānevaṃrūpān sūtrāntānudgrahīṣyanti dhārayiṣyanti vācayiṣyanti paryavāpsyanti,
            parebhyaśca vistareṇa saṃprakāśayiṣyanti, asya khalu punaḥ subhūte puṇyaskandhasyāntikādasau
            paurvakaḥ puṇyaskandhaḥ śatatamīmapi kalāṃ nopaiti, sahasratamīmapi śatasahasratamīmapi
            koṭimamipi koṭiśatatamīmapi koṭiśatasahasratamīmapi koṭiniyutaśatasahasratamīmapi
            | saṃkhyāmapi kalāmapi gaṇanāmapi upamāmapi upaniṣadamapi yāvadaupamyamapi na kṣamate
            ||</p>
         
         
         <p>sacetpunaḥ subhūte teṣāṃ kulaputrāṇāṃ kuladuhitṝṇāṃ vā ahaṃ puṇyaskandhaṃ bhāṣeyam,
            yāvatte kulaputrā vā kuladuhitaro vā tasmin samaye puṇyaskandhaṃ prasaviṣyanti, pratigrahīṣyanti,
            unmādaṃ sattvā anuprāpnuyuścittavikṣepaṃ vā gaccheyuḥ | api tu khalu punaḥ subhūte
            acintyo 'tulyo 'yaṃ dharmaparyāyastathāgatena bhāṣitaḥ | asya acintya eva vipākaḥ
            pratikāṅkṣitavyaḥ || 16 ||</p>
         
         
         <p>atha khalvāyuṣmān subhūtirbhagavantametadavocat - kathaṃ bhagavan bodhisattvayānasaṃprasthitena
            sthātavyam, kathaṃ pratipattavyam, kathaṃ cittaṃ pragrahītavyam? bhagavānāha - iha
            subhūte bodhisattvayānasaṃprasthitena evaṃ cittamutpādayitavyam - sarve sattvā mayā
            anupadhiśeṣe nirvāṇadhātau parinirvāpayitavyāḥ | evaṃ sa sattvān parinirvāpya na kaścitsattvaḥ
            parinirvāpito bhavati | tatkasya hetoḥ? sacetsubhūte bodhisattvasya sattvasaṃjñā pravarteta,
            na sa bodhisattva iti vaktavyaḥ | jīvasaṃjñā vā yāvatpudgalasaṃjñā vā pravarteta,
            na sa bodhisattva iti vaktavyaḥ | tatkasya hetoḥ? nāsti subhūte sa kaściddharmo yo
            bodhisattvayānasaṃprasthito nāma ||</p>
         
         
         <p>(<span class="bold">Vajr, Vaidya 84</span>) tatkiṃ manyase subhūte asti sa kaściddharmo yastathāgatena dīpaṃkarasya tathāgatasyāntikādanuttarāṃ
            samyaksaṃbodhimabhisaṃbuddhaḥ? evamukte āyuṣmān subhūtirbhagavantametadavocat - yathāhaṃ
            bhagavato bhāṣitasyārthamājānāmi, nāsti sa bhagavan kaściddharmo yastathāgatena dīpaṃkarasya
            tathāgatasyārhataḥ samyaksaṃbuddhasyāntikādanuttarāṃ samyaksaṃbodhimabhisaṃbuddhaḥ
            | evamukte bhagavānāyuṣmantaṃ subhūtimetadavocat - evametatsubhūte, evametat | nāsti
            subhūte sa kaściddharmo yastathāgatena dīpaṃkarasya tathāgatasyārhataḥ samyaksaṃbuddhasyāntikādanuttarāṃ
            samyaksaṃbodhimabhisaṃbuddhaḥ | sacetpunaḥ subhūte kaściddharmastathāgatenābhisaṃbuddho
            'bhaviṣyat, na māṃ dīpaṃkarastathāgato vyākariṣyat - bhaviṣyasi tvaṃ māṇava anāgate
            'dhvani śākyamunirnāma tathāgato 'rhan samyaksaṃbuddha iti | yasmāttarhi subhūte tathāgatenārhatā
            samyaksaṃbuddhena nāsti sa kaściddharmo yo 'nuttarāṃ samyaksaṃbodhimabhisaṃbuddhaḥ,
            tasmādahaṃ dīpaṃkareṇa tathāgatena vyākṛta - bhaviṣyasi tvaṃ māṇava anāgate 'dhvani
            śākyamunirnāma tathāgato 'rhan samyaksaṃbuddha | tatkasya hetoḥ? tathāgata iti subhūte
            bhūtatathatāyā etadadhivacanam | tathāgata iti subhūte anutpādadharmatāyā etadadhivacanam
            | tathāgata iti subhūte dharmocchedasyaitadadhivacanam | tathāgata iti subhūte atyantānutpannasyaitadadhivacanam
            | tatkasya hetoḥ? eṣa subhūte anutpādo yaḥ paramārthaḥ | yaḥ kaścitsubhūte evaṃ vadet
            - tathāgatenārhatā samyaksaṃbuddhena anuttarā samyaksaṃbodhirabhisaṃbuddheti, sa vitathaṃ
            vadet | abhyācakṣīta māṃ sa subhūte asatodgṛhītena | tatkasya hetoḥ -? nāsti subhūte
            sa kaściddharmo yastathāgatena anuttarāṃ samyaksaṃbodhimabhisaṃbuddhaḥ | yaśca subhūte
            tathāgatena dharmo 'bhisaṃbuddho deśito vā tatra na satyaṃ na mṛṣā | tasmāttathāgato
            bhāṣate - sarvadharmā buddhadharmā iti | tatkasya hetoḥ? sarvadharmā iti subhūte adharmāstathāgatena
            bhāṣitāḥ | tasmāducyante sarvadharmā buddhadharmā iti ||</p>
         
         
         <p>tadyathāpi nāma subhūte puruṣo bhavedupetakāyo mahākāyaḥ? āyuṣmān subhūtirāha - yo
            'sau bhagavaṃstathāgatena puruṣo bhāṣita upetakāyo mahākāya iti, akāyaḥ sa bhagavaṃstathāgatena
            bhāṣitaḥ | tenocyate upetakāyo mahākāya iti ||</p>
         
         
         <p>bhagavānāha - evametatsubhūte | yo bodhisattva evaṃ vadet - ahaṃ sattvān parinirvāpayiṣyāmiti,
            na sa bodhisattva iti vaktavyaḥ | tatkasya hetoḥ? asti subhūte sa kaściddharmo yo
            bodhisattvo nāma? subhūtirāha - no hīdaṃ bhagavan | nāsti sa kaściddharmo yo bodhisattvo
            (<span class="bold">Vajr, Vaidya 85</span>) nāma | bhagavānāha - sattvāḥ sattvā iti subhūte asattvāste tathāgatena bhāṣitāḥ,
            tenocyante sattvā iti | tasmāttathāgato bhāṣate - nirātmānaḥ sarvadharmā nirjīvā niṣpoṣā
            niṣpudgalāḥ sarvadharmā iti ||</p>
         
         
         <p>yaḥ subhūte bodhisattva evaṃ vadet - ahaṃ kṣetravyūhānniṣpādayiṣyāmīti, sa vitathaṃ
            vadet | tatkasya hetoḥ? kṣetravyūhāḥ kṣetravyūhā iti subhūte avyūhāste tathāgatena
            bhāṣitāḥ | tenocyante kṣetravyūhā iti ||</p>
         
         
         <p>yaḥ subhūte bodhisattvo nirātmāno dharmā nirātmāno dharmā ityadhimucyate, tathāgatenārhatā
            samyaksaṃbuddhena bodhisattvo mahāsattva ityākhyātaḥ || 17 ||</p>
         
         
         <p>bhagavānāha - tatkiṃ manyase subhūte - saṃvidyate tathāgatasya māṃsacakṣuḥ? subhūtirāha
            - evametadbhagavan, saṃvidyate tathāgatasya māṃsacakṣuḥ | bhagavānāha - tatkiṃ manyase
            subhūte saṃvidyate tathāgatasya divyaṃ cakṣuḥ? subhūtirāha - evametadbhagavan, saṃvidyate
            tathāgatasya divyaṃ cakṣuḥ | bhagavānāha - tatkiṃ manyase subhūte saṃvidyate tathāgatasya
            prajñācakṣuḥ? subhūtirāha - evametadbhagavan, saṃvidyate tathāgatasya prajñācakṣuḥ
            | bhagavānāha - tatkiṃ manyase subhūte saṃvidyate tathāgatasya dharmacakṣuḥ? subhūtirāha
            - evametadbhagavan, saṃvidyate tathāgatasya dharmacakṣuḥ | bhagavānāha - tatkiṃ manyase
            subhūte saṃvidyate tathāgatasya buddhacakṣuḥ? subhūtirāha - evametadbhagavan, saṃvidyate
            tathāgata buddhacakṣuḥ |</p>
         
         
         <p>bhagavānāha - tatkiṃ manyase subhūte yāvantyo gaṅgāyāṃ mahānadyāṃ vālukāḥ, api nu
            tā vālukāstathāgatena bhāṣitāḥ? subhūtirāha - evametadbhagavan, evametat sugata |
            bhāṣitāstathāgatena vālukāḥ | bhagavānāha - tatkiṃ manyase subhūte yāvatyo gaṅgāyāṃ
            mahānadyāṃ vālukāḥ, tāvatya eva gaṅgānadyo bhaveyuḥ, tāsu vā vālukāḥ, tāvantaśca lokadhātavo
            bhaveyuḥ, kaccidbahavaste lokadhātavo bhaveyuḥ? subhūtirāha - evametadbhagavan, evametat
            sugata | bahavaste lokadhātavo bhaveyuḥ | bhagavānāha - yāvantaḥ subhūte teṣu lokadhātuṣu
            sattvāḥ, teṣāmahaṃ nānābhāvāṃ cittadhārāṃ prajānāmi | tatkasya hetoḥ? cittadhārā cittadhāreti
            subhūte adhāraiṣā tathāgatena bhāṣitā, tenocyate cittadhāreti | tatkasya hetoḥ? atītaṃ
            subhūte cittaṃ nopalabhyate | anāgataṃ cittaṃ nopalabhyate | pratyutpannaṃ cittaṃ
            nopalabhyate || 18 ||</p>
         
         
         <p>tatkiṃ manyase subhūte yaḥ kaścitkulaputro vā kuladuhitā vā imaṃ trisāhasramahāsāhasraṃ
            lokadhātuṃ saptaratnaparipūrṇaṃ kṛtvā tathāgatebhyo 'rhadbhayaḥ samyaksaṃbuddhebhyo
            dānaṃ dadyāt, api nu (<span class="bold">Vajr, Vaidya 86</span>) sa kulaputro vā kuladuhitā vā tatonidānaṃ bahu puṇyaskandhaṃ prasunuyāt? subhūtirāha
            - bahu bhagavan, bahu sugata | bhagavānāha - evametatsubhūte, evametat | bahu sa kulaputro
            vā kuladuhitā vā tatonidānaṃ puṇyaskandhaṃ prasunuyādaprameyamasaḥkhyeyam | tatkasya
            hetoḥ? puṇyaskandhaḥ puṇyaskandha iti subhūte askandhaḥ sa tathāgatena bhāṣitaḥ |
            tenocyate puṇyaskandha iti | sacet punaḥ subhūte puṇyaskandho 'bhaviṣyat, na tathāgato
            'bhāṣiṣyat puṇyaskandhaḥ puṇyaskandha iti || 19 ||</p>
         
         
         <p>tatkiṃ manyase subhūte rūpakāyapariniṣpattyā tathāgato draṣṭavyaḥ? subhūtirāha - no
            hīdaṃ bhagavan | na rūpakāyapariniṣpattyā tathāgato draṣṭavyaḥ | tatkasya hetoḥ? rūpakāyapariniṣpattī
            rūpakāyapariniṣpattiriti bhagavan apariniṣpattireṣā tathāgatena bhāṣitā | tenocyate
            rūpakāyapariniṣpattiriti ||</p>
         
         
         <p>bhagavānāha - tatkiṃ manyase subhūte lakṣaṇasaṃpadā tathāgato draṣṭavyaḥ? subhūtirāha
            - no hīdaṃ bhagavān | na lakṣaṇasaṃpadā tathāgato draṣṭavyaḥ | tatkasya hetoḥ? yaiṣā
            bhagavan lakṣaṇasaṃpattathāgatena bhāṣitā, alakṣaṇasaṃpadeṣā tathāgatena bhāṣitā |
            tenocyate lakṣaṇasaṃpaditi || 20 ||</p>
         
         
         <p> bhagavānāha - tatkiṃ manyase subhūte api nu tathāgatasyaivaṃ bhavati - mayā dharmo
            deśita iti? subhūtirāha - no hīdaṃ bhagavan tathāgatasyaivaṃ bhavati - mayā dharmo
            deśita iti | bhagavānāha - yaḥ subhūte evaṃ vadet - tathāgatena dharmo deśita iti,
            sa vitathaṃ vadet | abhyācakṣīta māṃ sa subhūte asatodgṛhītena | tatkasya hetoḥ? dharmadeśanā
            dharmadeśaneti subhūte nāsti sa kaściddharmo yo dharmadeśanā nāmopalabhyate ||</p>
         
         
         <p>evamukte āyuṣmān subhūtirbhagavantametadavocat - asti bhagavan kecitsattvā bhaviṣyantyanāgate
            'dhvani paścime kāle paścime samaye paścimāyāṃ pañcaśatyāṃ saddharmavipralope vartamāne,
            ya imānevaṃrūpān dharmān śrutvā abhiśraddhāsyanti | bhagavānāha - na te subhūte sattvā
            nāsattvāḥ | tatkasya hetoḥ? sattvāḥ sattvā iti subhūte sarve te subhūte asattvāstathāgatena
            bhāṣitāḥ | tenocyante sattvā iti || 21 ||</p>
         
         
         <p>tatkiṃ manyase subhūte - api nu asti sa kaściddharmaḥ, yastathāgatenānuttarāṃ samyaksaṃbodhimabhisaṃbuddhaḥ?@
            āyuṣmān subhūtirāha - no hīdaṃ bhagavan | nāsti sa bhagavan kaściddharmo yastathāgatenānuttarāṃ
            samyaksaṃbodhimabhisaṃbuddhaḥ | bhagavānāha - evametatsubhūte, evametat | aṇurapi
            tatra dharmo na saṃvidyate nopalabhyate | tenocyate anuttarā samyaksaṃbodhiriti ||
            22 ||</p>
         
         
         <p>(<span class="bold">Vajr, Vaidya 87</span>) api tu khalu punaḥ subhūte samaḥ sa dharmo na tatra kaścidviṣamaḥ | tenocyate anuttarā
            samyaksaṃbodhiriti | nirātmatvena niḥsattvatvena nirjīvatvena niṣpudgalatvena samā
            sā anuttarā samyaksaṃbodhiḥ sarvaiḥ kuśalairdharmairabhisaṃbudhyate | tatkasya hetoḥ?
            kuśalā dharmāḥ kuśalā dharmā iti subhūte adharmāścaiva te tathāgatena bhāṣitāḥ | tenocyante
            kuśalā dharmā iti || 23 ||</p>
         
         
         <p>yaśca khalu punaḥ subhute strī vā puruṣo vā yāvantastrisāhasramahāsāhasre lokadhātau
            sumeravaḥ parvatarājānaḥ, tāvato rāśīn saptānāṃ ratnānāmabhisaṃhṛtya tathāgatebhyo
            'rhadbhayaḥ samyaksaṃbuddhebhyo dānaṃ dadyāt, yaśca kulaputro vā kuladuhitā vā itaḥ
            prajñāpāramitāyā dharmaparyāyādantaśaścatuṣpādikāmapi gāthāmudgṛhya parebhyo deśayet,
            asya subhūte puṇyaskandhasya asau paurvakaḥ puṇyaskandhaḥ śatatamīmapi kalāṃ nopaiti,
            yāvadupaniṣadamapi na kṣamate || 24 ||</p>
         
         
         <p>tatkiṃ manyase subhūte - api nu tathāgatasyaivaṃ bhavati - mayā sattvāḥ parimocitā
            iti? na khalu punaḥ subhūte evaṃ draṣṭavyam | tatkasya hetoḥ? nāsti subhūte kaścitsattvo
            yastathāgatena parimocitaḥ | yadi punaḥ subhūte kaścitsattvo 'bhaviṣyadyastathāgatena
            parimocitaḥ syāt, sa eva tathāgatasyātmagrāho 'bhaviṣyat, sattvagrāho jīvagrāhaḥ pudgalagrāho
            'bhaviṣyat | ātmagrāha iti subhūte agrāha eṣa tathāgatena bhāṣitaḥ | sa ca bālapṛthagjanairudgṛhītaḥ
            | bālapṛthagjanā iti subhūte ajanā eva te tathāgatena bhāṣitāḥ | tenocyante bālapṛthagjanā
            iti || 25 ||</p>
         
         
         <p>tatkiṃ manyase subhūte - lakṣaṇasaṃpadā tathāgato draṣṭavyaḥ? subhūtirāha - no hīdaṃ
            bhagavan | yathāhaṃ bhagavato bhāṣitasyārthamājānāmi, na lakṣaṇasaṃpadā tathāgato
            draṣṭavyaḥ | bhagavānāha - sādhu sādhu subhūte, evametatsubhūte, evametadyathā vadasi
            | na lakṣaṇasaṃpadā tathāgato draṣṭavyaḥ | tatkasya hetoḥ? sacetpunaḥ subhūte lakṣaṇasaṃpadā
            tathāgato draṣṭavyo 'bhaviṣyat, rājāpi cakravartī tathāgato 'bhaviṣyat | tasmānna
            lakṣaṇasaṃpadā tathāgato draṣṭavyaḥ | āyuṣmān subhutirbhagavantametadavocat - yathāhaṃ
            bhagavato bhāṣitasyārthamājānāmi, na lakṣaṇasaṃpadā tathāgato draṣṭavyaḥ ||</p>
         
         
         <p>atha khalu bhagavāṃstasyāṃ velāyāmime gāthe abhāṣata -</p>
         
         
         <p>
            ye māṃ rūpeṇa cādrākṣurye māṃ ghoṣeṇa cānvaguḥ |<br />
            mithyāprahāṇaprasṛtā na māṃ drakṣyanti te janāḥ || 1 ||
            </p>
         
         
         <p>dharmato buddho draṣṭavyo dharmakāyā hi nāyakāḥ |
            dharmatā ca na vijñeyā na sā śakyā vijānitum || 2 || 26 ||</p>
         
         
         <p>(<span class="bold">Vajr, Vaidya 88</span>) tatkiṃ manyase subhūte lakṣaṇasaṃpadā tathāgatena anuttarā samyaksaṃbodhirabhisaṃbuddhā?
            na khalu punaste subhūte evaṃ draṣṭavyam | tatkasya hetoḥ? na hi subhūte lakṣaṇasaṃpadā
            tathāgatena anuttarā samyaksaṃbodhirabhisaṃbuddhā syāt | na khalu punaste subhūte
            kaścidevaṃ vadet - bodhisattvayānasaṃprasthitaiḥ kasyaciddharmasya vināśaḥ prajñaptaḥ
            ucchedo veti | na khalu punaste subhūte evaṃ draṣṭavyam | tatkasya hetoḥ? na bodhisattvayānasaṃprasthitaiḥ
            kasyaciddharmasya vināśaḥ prajñapto nocchedaḥ || 27 ||</p>
         
         
         <p> yaśca khalu punaḥ subhūte kulaputro vā kuladuhitā vā gaṅgānadīvālukāsamāṃllokadhātūn
            saptaratnaparipūrṇaṃ kṛtvā tathāgatebhyo 'rhadbhayaḥ samyaksaṃbuddhebhyo dānaṃ dadyāt,
            yaśca bodhisattvo nirātmakeṣvanutpattikeṣu dharmeṣu kṣāntiṃ pratilabhate, ayameva
            tatonidānaṃ bahutaraṃ puṇyaskandhaṃ prasavedaprameyamasaṃkhyeyam | na khalu punaḥ
            subhūte bodhisattvena mahāsattvena puṇyaskandhaḥ parigrahītavyaḥ | āyuṣmān subhūtirāha
            - nanu bhagavan bodhisattvena puṇyaskandhaḥ parigrahītavyaḥ? bhagavānāha - parigrahītavyaḥ
            subhūte no grahītavyaḥ | tenocyate parigrahītavya iti || 28 ||</p>
         
         
         <p>api tu khalu punaḥ subhūte yaḥ kaścidevaṃ vadet - tathāgato gacchati vā āgacchati
            vā tiṣṭhati vā niṣīdati vā, śayyāṃ vā kalpayati, na me subhūte (sa) bhāṣitasyārthamājānāti
            | tatkasya hetoḥ? tathāgata iti subhūte ucyate na kvacidgato na kutaścidāgataḥ | tenocyate
            tathāgato 'rhan samyaksaṃbuddha iti || 29 ||</p>
         
         
         <p>yaśca khalu punaḥ subhūte kulaputro vā kuladuhitā vā yāvanti trisāhasramahāsāhasre
            lokadhātau pṛthivīrajāṃsi, tāvatāṃ lokadhātūnāmevaṃrūpaṃ maṣiṃ kuryāt yāvadevamasaṃkhyeyena
            vīryeṇa tadyathāpi nāma paramāṇusaṃcayaḥ, tatkiṃ manyase subhūte - api nu bahuḥ sa
            paramāṇusaṃcayo bhavet? subhūtirāha - evametadbhagavan, evametatsugata | bahuḥ sa
            paramāṇusaṃcayo bhavet | tatkasya hetoḥ? sacedbhagavan bahuḥ paramāṇusaṃcayo 'bhaviṣyat,
            na bhagavānavakṣyat - paramāṇusaṃcaya iti | tatkasya hetoḥ? yo 'sau bhagavan paramāṇusaṃcayastathāgatena
            bhāṣitaḥ, asaṃcayaḥ sa tathāgatena bhāṣitaḥ | tenocyate paramāṇusaṃcaya iti | yaśca
            tathāgatena bhāṣitastrisāhasramahāsāhasro lokadhāturiti, adhātuḥ sa tathāgatena bhāṣitaḥ
            | tenocyate trisāhasramahāsāhasro lokadhāturiti | tatkasya hetoḥ? sacedbhagavan lokadhāturabhaviṣyat,
            sa eva piṇḍagrāho (<span class="bold">Vajr, Vaidya 89</span>) 'bhaviṣyat | yaścaiva piṇḍagrāhastathāgatena bhāṣitaḥ, agrāhaḥ sa tathāgatena bhāṣitaḥ
            | tenocyate piṇḍagrāha iti | bhagavānāha - piṇḍagrāhaścaiva subhūte avyavahāro 'nabhilāpyaḥ
            | na sa dharmo nādharmaḥ | sa ca bālapṛthagjanairudgṛhītaḥ || 30 ||</p>
         
         
         <p>tatkasya hetoḥ? yo hi kaścitsubhūte evaṃ vadet - ātmadṛṣṭistathāgatena bhāṣitā, sattvadṛṣṭirjīvadṛṣṭiḥ
            pudgaladṛṣṭistathāgatena bhāṣitā, api nu sa subhūte samyagvadamāno vadet? subhūtirāha
            - no hīdaṃ bhagavan, no hīdaṃ sugata, na samyagvadamāno vadet | tatkasya hetoḥ? yā
            sā bhagavan ātmadṛṣṭistathāgatena bhāṣitā, adṛṣṭiḥ sā tathāgatena bhāṣitā | tenocyate
            ātmadṛṣṭiriti ||</p>
         
         
         <p>bhagavānāha - evaṃ hi subhūte bodhisattvayānasaṃprasthitena sarvadharmā jñātavyā draṣṭavyā
            adhimoktavyāḥ | tathāca jñātavyā draṣṭavyā adhimoktavyāḥ, yathā na dharmasaṃjñāyāmapi
            pratyupatiṣṭhennādharmasaṃjñāyām | tatkasya hetoḥ? dharmasaṃjñā dharmasaṃjñeti subhūte
            asaṃjñaiṣā tathāgatena bhāṣitā | tenocyate dharmasaṃjñeti || 31 ||</p>
         
         
         <p>yaśca khalu punaḥ subhūte bodhisattvo mahāsattvo 'prameyānasaṃkhyeyāṃllokadhātūn saptaratnaparipūrṇaṃ
            kṛtvā tathāgatebhyo 'rhadbhayaḥ samyaksaṃbuddhebhyo dānaṃ dadyāt, yaśca kulaputro
            vā kuladuhitā vā itaḥ prajñāpāramitāyā dharmaparyāyādantaśaścatuṣpādikāmapi gāthāmudgṛhya
            dhārayeddeśayedvācayet paryavāpnuyāt, parebhyaśca vistareṇa saṃprakāśayet, ayameva
            tatonidānaṃ bahutaraṃ puṇyaskandhaṃ prasunuyādaprameyamasaṃkhyeyam | kathaṃ ca saṃprakāśayet?
            tadyathākāśe -</p>
         
         
         <p>
            tārakā timiraṃ dīpo māyāvaśyāya budbudam |<br />
            svapnaṃ ca vidyudabhraṃ ca evaṃ draṣṭavya saṃskṛtam ||
            </p>
         
         
         <p>tathā prakāśayet, tenocyate saṃprakāśayediti ||</p>
         
         
         <p>idamavocadbhagavān āttamanāḥ | sthavirasubhūtiste ca bhikṣubhikṣuṇyupāsakopāsikāste
            ca bodhisattvāḥ sadevamānuṣāsuragandharvaśca loko bhagavato bhāṣitamabhyanandanniti
            || 32 ||</p>
         
         
         <p>|| āryavajracchedikā bhagavatī prajñāpāramitā samāptā ||</p>
         
         </div>
   </body>
</html>