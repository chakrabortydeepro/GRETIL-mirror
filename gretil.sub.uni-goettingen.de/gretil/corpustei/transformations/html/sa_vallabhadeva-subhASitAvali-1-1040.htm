<!DOCTYPE html><html xmlns="http://www.w3.org/1999/xhtml">
   <head>
      <meta http-equiv="Content-Type" content="text/html; charset=UTF-8" />
      <meta name="viewport" content="width=device-width, initial-scale=1.0" />
      <title>Vallabhadeva: Subhāṣitāvali 1-1040 (GRETIL)
	</title>
      <style>@font-face {
    font-family: LinuxLibertineDisplay0Regular, times, serif;
    src: url(fonts/LinLibertine_DR.woff);
}
* {box-sizing: border-box;}
body {background-color: #FFFFFF; font-family: 'LinuxLibertineDisplayORegular'; font-weight: normal; font-style: normal; font-size: 18px; padding: 20px 100px 20px; width: 1600px;}

ul {list-style: circle;}

ul.dash {list-style: none; margin-left: .5em; padding-left: .5em;}
ul.dash > li:before {display: inline-block; content: "–"; width: 1em; margin-left: 0em;}

a:link {color: black; text-decoration: underline;}
a:visited {color: black; text-decoration: underline;}
a:hover {color: black; text-decoration: none;}
a:active {color: black; text-decoration: underline;}

p {padding-left: .5em; padding-right: .5em;}

h4 {margin-bottom: 0px;}
mark {background-color: #FFFFCC;}
q:before {content: "»";}
q:after {content: "«";}

.noindent {padding: 0px;}
.comm {padding-left: 1em; padding-right: 1em;}
.app {width: 80%; text-align: right; font-size: 14px; padding-left: 1em;}
.lem {display:inline-block;}
.ref {font-size: 14px; padding: inherit;}
.lb {font-weight: bold; font-size: 14px;}
.lb:before {content: "["}
.lb:after {content: "]"}
.pb {font-weight: bold; font-size: 14px;}
.pb:before {content: " ["}
.pb:after {content: "] "}
.note {font-weight: bold; font-size: 14px;}
.note:before {content: " ["}
.note:after {content: "] "}
.subhead {font-weight: bold; font-size: 14px;}
.appnote {font-size: 14px;}
.appnote:before {content: " ["}
.appnote:after {content: "] "}
.hi {font-style: italic}
.sic:before {content: "†"}
.sic:after {content: "†"}
.corr {color: #008000;}
.supplied {color: #1E90FF;}
.surplus {color: #ff3333;}
.unclear {color: #D2B48C;}

/* custom renditions */
.b, .bf, .textbf, .bold {font-weight: bold}
.i, .it, .textit, .italic {font-style: italic}
.u, .underline {text-decoration: underline}
.blue {color: #0000e6;}
.red {color: #b30000;}

.row:after {content: ""; display: table; clear: both;}
.column {float: left; width: 50%; padding-left: .5em; padding-right: .5em;}
.analysis {font-size: 14px; color: #0066ff; padding-left: .5em; padding-right: .5em; padding-top: .1em;}
.analysis:before {content: "["}
.analysis:after {content: "]"}

div.wapp:hover  span.lem {background-color: #FFFFCC;}

@media screen and (max-width: 800px) {
    body {font-size: 16px;}
    .column {width: 100%;}
    .analysis {width: 100%;}
}

@media screen and (max-width: 1200px) {
    body {padding: 10px;}
    .app {width: 90%;}
}

@media only screen and (max-width: 1600px) {
    body {width: auto; padding: 20px;}
}

#toc_container {background: #f9f9f9 none repeat scroll 0 0; border: 1px solid #aaa; display: table; font-size: 95%; margin-bottom: 1em; padding: 1em; width: auto;}
.toc_title {font-weight: 700; text-align: center;}	  
#toc_container li, #toc_container ul, #toc_container ul li{list-style: outside none none !important; padding-left: .5em;}
</style>
   </head>
   <body>
      <h1>Vallabhadeva: Subhāṣitāvali 1-1040</h1>
      <h2>Header</h2>
      <p>
         This file is an html transformation of <a href="http://gretil.sub.uni-goettingen.de/gretil/corpustei/sa_vallabhadeva-subhASitAvali-1-1040.xml">sa_vallabhadeva-subhASitAvali-1-1040.xml</a> with a rudimentary header. For a more extensive header please refer to the source
         file.
         </p>
      <p class="noindent"><b>Data entry: </b>n.n.</p>
      <p class="noindent"><b>Contribution: </b>n.n.</p>
      <p class="noindent"><b>Date of this version: </b>2020-07-31</p>
      <h4>
         <if test="fileDesc/sourceDesc/@xml:id" id=""></if>
         	  Source:
         	</h4>
      <ul class="dash">
         <li>P. Peterson, Bombay 1886 (Bombay Sanskrit Series ; 31).</li>
      </ul>
      <p class="noindent"><b>Publisher: </b>Göttingen Register of Electronic Texts in Indian Languages (GRETIL), SUB Göttingen</p>
      <h4>Licence:</h4>
      <p>This e-text was provided to GRETIL in good faith that no copyright rights have been
         infringed.
         	 If anyone wishes to assert copyright over this file, please contact the GRETIL management
         at gretil(at)sub(dot)uni-goettingen(dot)de.
         	 The file will be immediately removed pending resolution of the claim.</p>
      <p><a href="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International
            License.</a></p>
      <p class="noindent"><b>Interpretive markup: </b>none</p>
      <h4>Notes:</h4>
      <notesStmt xmlns="http://www.tei-c.org/ns/1.0">
         	
         <p xmlns="http://www.w3.org/1999/xhtml">This file has been created by mass conversion of GRETIL's Sanskrit corpus from <a href="http://gretil.sub.uni-goettingen.de/gretil/1_sanskr/5_poetry/5_subhas/valsubhu.htm">valsubhu.htm</a>. Due to the heterogeneity of the sources the header markup might be suboptimal. For
            the sake of transparency the header of the legacy file is documented in the &lt;note&gt; element below:</p>
         	
         <p xmlns="http://www.w3.org/1999/xhtml">
            	 Vallabhadeva: Subhasitavali
            <br />Verses 1-1040
            <br />[of 3527 verses according to the edition by
            <br />P. Peterson, Bombay 1886 (Bombay Sanskrit Series ; 31]
            <br />
            <br />Input by ...
            	</p>
         </notesStmt>
      <h4>Revisions:</h4>
      <ul class="dash">
         <li>2020-07-31: TEI encoding by mass conversion of GRETIL's Sanskrit corpus</li>
      </ul>
      <hr />
      <h2>Text</h2>
      <div xml:lang="sa-Latn">
         
         
         <p id="Subhv_0001">
            tāṃ bhavānīṃ bhavānītakleśanāśaviśāradām /<br />
            śāradāṃ śāradām bhodasitaṃsihāsanāṃ numaḥ //
             <span class="ref">Subhv_0001</span></p>
         
         <p id="Subhv_0002">
            anapekṣitaguruvacanā sarvāngranthīnvibhedayati samyak /<br />
            prakaṭayati pararahasyaṃ vimarśaśaktirnijā jayati //
             <span class="ref">Subhv_0002</span></p>
         
         <p id="Subhv_0003">
            dikkālādyanavacchinnānantacinmātramūrtaye /<br />
            svānubhūtyekamānāya namaḥ śāntāya tejase //
             <span class="ref">Subhv_0003</span></p>
         
         <p id="Subhv_0004">
            jagatsisṛkṣāpralayakriyāvidhau<br />
            prayatnamunmeṣanimeṣavibhramam /<br />
            vadanti yasyekṣaṇalolapakṣmaṇāṃ<br />
            parāya tasmai parameṣṭhine namaḥ //
             <span class="ref">Subhv_0004</span></p>
         
         <p id="Subhv_0005">
            namastribhuvanotpattisthitisaṃhārahetave /<br />
            viṣṇavepārasaṃsārapārottaraṇasetave //
             <span class="ref">Subhv_0005</span></p>
         
         <p id="Subhv_0006">
            surāsuraśiroratnakāntivicchuritāṅghraye /<br />
            namastribhuvaneśāya haraye siṃharūpiṇe //
             <span class="ref">Subhv_0006</span></p>
         
         <p id="Subhv_0007">
            namastasmai varāhāya helayoddharate mahīm /<br />
            khuramadhyagato yasya meruḥ khurakhurāyate //
             <span class="ref">Subhv_0007</span></p>
         
         <p id="Subhv_0008">
            namastuṅgaśiraścumbicandracāmaracārave /<br />
            trailokyanagarārambhamūlastambhāya śaṃbhave //
             <span class="ref">Subhv_0008</span></p>
         
         <p id="Subhv_0009">
            abhipretārthasiddhyarthaṃ pūjito yaḥ surairapi /<br />
            sarvavighnacchide tasmai gaṇādhipataye namaḥ //
             <span class="ref">Subhv_0009</span></p>
         
         <p id="Subhv_0010">
            nitambālasagāminyaḥ pīnonnatapayodharāḥ /<br />
            manmathāya namastasmai yasyāyatanamaṅganāḥ //
             <span class="ref">Subhv_0010</span></p>
         
         <p id="Subhv_0011">
            anantamāmadheyāya sarvākaravidhāyine /<br />
            samastamantravācyāya viśvaikapataye namaḥ //
             <span class="ref">Subhv_0011</span></p>
         
         <p id="Subhv_0012">
            oṃ namaḥ paramārthaikarūpāya paramātmane /<br />
            svecchāvabhāsitāsatyabhedabhinnāya śaṃbhave //
             <span class="ref">Subhv_0012</span></p>
         
         <p id="Subhv_0013">
            kulaśailadalaṃ pūrṇasuvarṇagirikarṇikam /<br />
            namodhitiṣṭhatenantanālaṃ kamalaviṣṭaram //
             <span class="ref">Subhv_0013</span></p>
         
         <p id="Subhv_0014">
            karṇikādiṣviva svarṇamarṇavādiṣvivodakam /<br />
            bhediṣvabhedi yattasmai parasmai mahase namaḥ //
             <span class="ref">Subhv_0014</span></p>
         
         <p id="Subhv_0015">
            namo vāṅmanasātītamahimne parameṣṭhine /<br />
            triguṇāṣṭaguṇānantaguṇannirguṇamūrtaye //
             <span class="ref">Subhv_0015</span></p>
         
         <p id="Subhv_0016">
            namaḥ śivāya niḥśeṣakleśapraśamaśāline /<br />
            triguṇagranthidurbhedabhavabandhavibhedine //
             <span class="ref">Subhv_0016</span></p>
         
         <p id="Subhv_0017">
            samastalakṣaṇāyoga eva yasyopalakṣaṇam /<br />
            tasmai namostu devāya kasmaicidapi śaṃbhave //
             <span class="ref">Subhv_0017</span></p>
         
         <p id="Subhv_0018">
            saṃsāraikanimittāya saṃsāraikavirodhine /<br />
            namaḥ saṃsārarūpāya niḥsaṃsārāya śaṃbhave //
             <span class="ref">Subhv_0018</span></p>
         
         <p id="Subhv_0019">
            yathā tathāpi yaḥ pūjyo yatra tatrāpi yorcitaḥ /<br />
            yopi vā sopi vā yosau devastasmai namostu te //
             <span class="ref">Subhv_0019</span></p>
         
         <p id="Subhv_0020">
            sadasattvena bhāvānāṃ yuktā yā dvitayī sthitiḥ /<br />
            tāmullaṅghya tṛtīyasmai namaścitrāya śaṃbhave //
             <span class="ref">Subhv_0020</span></p>
         
         <p id="Subhv_0021">
            namaḥ svatantracicchaktimudritasvavibhūtaye /<br />
            avyaktavyaktarūpāya kasmaicinmantramūrtaye //
             <span class="ref">Subhv_0021</span></p>
         
         <p id="Subhv_0022">
            āsannāya sudūrāya guptāya prakaṭātmane /<br />
            sulabhāyātidurgāya namaścitrāya śaṃbhave //
             <span class="ref">Subhv_0022</span></p>
         
         <p id="Subhv_0023">
            carācarajagatsphārasphurattāmātradharmiṇe /<br />
            durvijñeyarahasyāya yuktairapyātmane namaḥ //
             <span class="ref">Subhv_0023</span></p>
         
         <p id="Subhv_0024">
            viṣṇurvā tripurāntako bhavatu vā brahmā surendrothavā<br />
            bhānurvā śaśalakṣaṇotha bhagavānbuddhotha siddhothavā /<br />
            rāgadveṣaviṣārtimoharahitaḥ sattvānukampodyato<br />
            yaḥ sarvaiḥ saha saṃskṛto guṇaguṇaistasmai namaḥ sarvadā //
             <span class="ref">Subhv_0024</span></p>
         
         <p id="Subhv_0025">
            ślokoyaṃ svāmidattasya tatsmṛtyai kāvyalakṣitaḥ /<br />
            yokarotkavināmāṅkaṃ cakrapāṇiyayābhidham //
             <span class="ref">Subhv_0025</span></p>
         
         <p id="Subhv_0026">
            bhavabījāṅkurajaladā rāgādyāḥ kṣayamupāgatā yasya /<br />
            brahmā vā viṣṇurvā haro jino vā namastasmai //
             <span class="ref">Subhv_0026</span></p>
         
         <p id="Subhv_0027">
            kastūrītilakaṃ lalāṭaphalake vakṣaḥsthale kaustubhaṃ<br />
            nāsāgre navamauktikaṃ karatale veṇuṃ kare kaṅkaṇam /<br />
            sarvāṅge haricandanaṃ suvimalaṃ kaṇṭhe ca muktāvalīṃ<br />
            bibhratstrīpariveṣṭito vijayate gopālacūḍāmaṇiḥ //
             <span class="ref">Subhv_0027</span></p>
         
         <p id="Subhv_0028">
            aviratāmbujasaṃgatisaṃgaladbahalakesarasaṃvaliteva vaḥ /<br />
            lalitavastuvidhānasukhollasattanuruhā tanurātmabhuvovatāt //
             <span class="ref">Subhv_0028</span></p>
         
         <p id="Subhv_0029">
            lakṣmīkapolasaṃkrāntakāntapattralatojjvalāḥ /<br />
            dordrumāḥ pāntu vaḥ śaurerghanacchāyā mahāphalāḥ //
             <span class="ref">Subhv_0029</span></p>
         
         <p id="Subhv_0030">
            pātu vo medinīdolā balendudyutitaskarī /<br />
            daṃṣṭrā mahāvarāhasya pātalagṛhadīpakā //
             <span class="ref">Subhv_0030</span></p>
         
         <p id="Subhv_0031">
            madamayamadamayaduragaṃ yamunāmavatīrya vīryaśālī yaḥ /<br />
            mama ratimamaratiraskṛtiśamanapuraḥ sa kriyātkṛṣṇaḥ //
             <span class="ref">Subhv_0031</span></p>
         
         <p id="Subhv_0032">
            sa pātu vo yasya hatāvaśeṣās<br />
            tattulyavarṇāñjanarañjiteṣu /<br />
            vālaṇyayukteṣvapi vitrasanti<br />
            daityāḥ svakāntānayanotpaleṣu //
             <span class="ref">Subhv_0032</span></p>
         
         <p id="Subhv_0033">
            caṇḍacāṇūradordaṇḍamaṇḍalīkhaṇḍamaṇḍitam /<br />
            avyādvo bālaveṣasya viṣṇorgopatanorvapuḥ //
             <span class="ref">Subhv_0033</span></p>
         
         <p id="Subhv_0034">
            govardhanoddharaṇahṛṣṭasamastagopa-<br />
            nānāstutiśravaṇalajjitamānasasya /<br />
            smṛtvā varāhavapurindukalāprakāśa-<br />
            daṃṣṭroddhṛtakṣiti hareravatu smitaṃ vaḥ //
             <span class="ref">Subhv_0034</span></p>
         
         <p id="Subhv_0035">
            manthakṣmādharaghūrṇitārṇavapayaḥ pūrāntarālollasal-<br />
            lakṣmīkandalakomalāṅgadalanaprādurbhavatsaṃbhramāḥ /<br />
            harṣotkaṇṭakitatvaco madhuripordevāsurākarṣaṇa-<br />
            vyāpāroparamāya pāntu jagatīmābaddhavīpsā giraḥ //
             <span class="ref">Subhv_0035</span></p>
         
         <p id="Subhv_0036">
            pṛṣṭhabhrāmyadamandamandaragirigrāvāgrakaṇḍūyanān-<br />
            nidrāloḥ kamaṭhākṛterbhagavataḥ śvāsānilāḥ pāntu vaḥ /<br />
            yatsaṃskārakalānuvartanavaśādvelānibhenāmbhaso<br />
            yātāyātamatandritaṃ jalanidhernādyāpi viśrāmyati //
             <span class="ref">Subhv_0036</span></p>
         
         <p id="Subhv_0037">
            kiṃcitkuñcitalocanasya pibataḥ paryāptamekaṃ stenaṃ<br />
            sadyaḥprasrutadughavindumaparaṃ hastena saṃmārjataḥ /<br />
            mātraikāṅgulilālitasya cibuke smerānanasyānanā-<br />
            cchaureḥ kṣīrakaṇāvalīva patitā dantadyutiḥ pātu vaḥ //
             <span class="ref">Subhv_0037</span></p>
         
         <p id="Subhv_0038">
            kālindīpulinodareṣu musalī yāvadgataḥ krīḍituṃ<br />
            tāvatkarburikāpayaḥ piba hare vardhiṣyate te śikhā /<br />
            itthaṃ bālatayā pratāraṇaparāḥ śrutvā yaśodāgiraḥ<br />
            pāyādvaḥ svaśikhāṃ spṛśanpramuditaḥ kṣīrerdhapīte hariḥ //
             <span class="ref">Subhv_0038</span></p>
         
         <p id="Subhv_0039">
            ānandena yaśodayā samadanaṃ gopāṅganābhiściraṃ<br />
            sāśaṅkaṃ balavidviṣā sakusumaṃ siddhaiḥ pṛthivyākulam /<br />
            serṣyaṃ gopakumārakaiḥ sakaruṇaṃ pauraiḥ suraiḥ sasmitaṃ<br />
            yo dṛṣṭaḥ sa punātu vo madhuripuḥ protkṣipragovardhanaḥ //
             <span class="ref">Subhv_0039</span></p>
         
         <p id="Subhv_0040">
            kṛṣṇenāmba gatena rantumadhunā mṛdbhakṣitā svecchayā<br />
            satyaṃ kṛṣṇa ka evamāha musalī mithyāmba paśyānanam /<br />
            vyādehīti vikāsitetha vadane mātā samastaṃ jagad-<br />
            dṛṣṭvā yasya jagāma vismayavaśaṃ pāyātsa vaḥ keśavaḥ //
             <span class="ref">Subhv_0040</span></p>
         
         <p id="Subhv_0041">
            kiṃ yuktaṃ bata māmananyamanasaṃ vakṣaḥsthalasthāyinīṃ<br />
            bhaktāmapyavadhūya kartum adhunā kāntāsahasraṃ tava /<br />
            ityuktvā phaṇabhṛtphaṇāmaṇigatāṃ svāmeva matvā tanuṃ<br />
            nidrāchedakaraṃ hareravatu vo lakṣmyā vilakṣasmitam //
             <span class="ref">Subhv_0041</span></p>
         
         <p id="Subhv_0042">
            svaprāsāditadarśanāmanunayanprāneśvarīmādarā-<br />
            daṃsesminpatitairapāṅgavalitairyadbodhitopyaśrubhiḥ /<br />
            pratyāyyastvamato mayā nanu hare koyaṃ kramavyatyayaḥ<br />
            pātu tvāṃ vrajayoṣitetyabhihitaṃ lajjākar śārṅgiṇaḥ //
             <span class="ref">Subhv_0042</span></p>
         
         <p id="Subhv_0043">
            bhaktiprahvavilokanapraṇayiṇī nīlotpalaspardhinī<br />
            dhyānālambanatāṃ samādhiniratairnīte hitaprāptaye /<br />
            lāvaṇyasya mahānidhī rasikatāṃ lakṣmīdṛśostanvatī<br />
            yuṣmākaṃ kurutāṃ bhavārtiharaṇaṃ netre tanurvā hareḥ //
             <span class="ref">Subhv_0043</span></p>
         
         <p id="Subhv_0044">
            yena dhvastamanobhavena balijitkāyaḥ purāstrīkṛto<br />
            yaścodvṛttabhujaṃgarahāravalayo gaṅgāṃ ca yodhārayat /<br />
            yasyāhuḥ śaśimacchiro hara iti stutyaṃ ca nāmāmarāḥ<br />
            pāpātsa svayamandhakakṣayakarastvāṃ sarvadomādhavaḥ //
             <span class="ref">Subhv_0044</span></p>
         
         <p id="Subhv_0045">
            kiṃcinnirmucyamāne gagana iva mukhe nāṭyanidrāpayodair-<br />
            nyakkurvāṇe svabhāsā phaṇipatiśirasāṃ ratnadīpāṃśujālam /<br />
            pāyāstāṃ vo muroreḥ śaśitapanamaye locane yadvibhāsā<br />
            lakṣmyā kastasthamardhaṃ vikasati kamalasyārdhamabhyeti nidrām //
             <span class="ref">Subhv_0045</span></p>
         
         <p id="Subhv_0046">
            mallaiḥ śailendrakalpaḥ śiśurakhilajanaiḥ puṣpacāpoṅganābhir-<br />
            gopaistu prākṛtātmā divi kuliśabhṛtā viśvakāyoprameyaḥ /<br />
            kruddhaḥ kaṃsena kālo bhayacakitadṛśā yogibhirdhyeyamūrtir-<br />
            dṛṣṭo raṅgāvatāre hariramarajanānandakṛtpātu yuṣmān //
             <span class="ref">Subhv_0046</span></p>
         
         <p id="Subhv_0047">
            bhindannarātihṛdayāni hareḥ punātu<br />
            niḥśvāsavātamukharīkṛtakoṭaro vaḥ /<br />
            saṃkrāntakukṣikuharāspadasaptasindhu-<br />
            saṃghaṭṭaghorataraghoṣa ivāśu śaṅkhaḥ //
             <span class="ref">Subhv_0047</span></p>
         
         <p id="Subhv_0048">
            pāyātsa vaḥ kumudakundamṛṇālagauraḥ<br />
            śaṅkho hareḥ karatalāmbarapūrṇacandraḥ /<br />
            nādena yasya suraśatruvilāsinīnāṃ<br />
            kāñcyo bhavanti śithilā jaghanasthalīṣu //
             <span class="ref">Subhv_0048</span></p>
         
         <p id="Subhv_0049">
            dṛṣṭasya yasya hariṇā raṇamūrdhni mūrtir-<br />
            udbhūtaduḥsahamahaḥprasarā samantāt /<br />
            tallocanasthitaravipratibimbagarbhe-<br />
            vābhāti cakramaricakranudestu tadvaḥ //
             <span class="ref">Subhv_0049</span></p>
         
         <p id="Subhv_0050">
            udvṛttadaityapṛtanāpatikaṇṭhapīṭha-<br />
            cchedocchaladbahalaśoṇitaśoṇadhāram /<br />
            cakraṃ kriyādabhimatāni harerudāra-<br />
            digdāhadāruṇanabhaḥśriyamudvahadvaḥ //
             <span class="ref">Subhv_0050</span></p>
         
         <p id="Subhv_0051">
            yasyodyadbāṇavāhudrumagahanavanacchedagoṣṭhīkuṭhāraṃ<br />
            cakraṃ niṣkrāntatīvrānalabahalakaṇākīrṇadhāraṃ vicintya /<br />
            jātagrāsāvasāyo divasakṛtisalanmāṃsalāṃśupravāhe<br />
            muhyatyadyāpi rāhuḥ sa dahatu duritānyāśu daityāntako vaḥ //
             <span class="ref">Subhv_0051</span></p>
         
         <p id="Subhv_0052">
            daityāsthipañjaravidāraṇalabdharandhra-<br />
            raktāmbunirjarasariddhanajātapaṅkāḥ /<br />
            bālendukoṭikuṭilāḥ śukacañcubhāso<br />
            rakṣantu siṃhavapuṣo nakharā harervaḥ //
             <span class="ref">Subhv_0052</span></p>
         
         <p id="Subhv_0053">
            ādityāḥ kiṃ daśaite pralayabhayakṛtaḥ svīkṛtākāśadeśāḥ<br />
            kiṃ volkāmaṇḍalāni tribhuvanadahanāyodyatānīti bhītaiḥ /<br />
            pāyāsurnārasiṃhaṃ vapuramaragaṇairbibhrataḥ śārṅgapāṇer-<br />
            dṛṣṭvā dṛptāsurorastaladaraṇagaladraktaraktā nakhā vaḥ //
             <span class="ref">Subhv_0053</span></p>
         
         <p id="Subhv_0054">
            merūrukesaramudāradigantapattram-<br />
            āmūlalambicalaśeṣaśarīranālam /<br />
            yenoddhṛtaṃ kuvalayaṃ salilātsalīlam-<br />
            uttaṃsakārthamiva pātu sa vo varāhaḥ //
             <span class="ref">Subhv_0054</span></p>
         
         <p id="Subhv_0055">
            na mṛdnīyānmṛdvī kathamiva mahī potranikaṣair-<br />
            mukhāgnijvālābhiḥ kanakagirirīyānna vilayam /<br />
            na śuṣyeyuḥ śvāsaiḥ salilanidhayaḥ sapta ca kathaṃ<br />
            varāho vaḥ pāyāditi vipulacintāparikaraḥ //
             <span class="ref">Subhv_0055</span></p>
         
         <p id="Subhv_0056">
            svāmī sanbhuvanatrayasya vikṛtiṃ nītosi kiṃ yācñayā<br />
            yadvā viśvasṛjā tvayaiva na kṛtaṃ taddīyatāṃ te kutaḥ /<br />
            dānaṃ śreṣṭhatamāya tubhyamatulaṃ bandhāya no muktaye<br />
            vijñapto balinā niruttaratayā hrīto hariḥ pātu vaḥ //
             <span class="ref">Subhv_0056</span></p>
         
         <p id="Subhv_0057">
            līne śrotraikadeśe nabhasi nayanayostejasi kvāpi yāte<br />
            śvāsagrāsopayukte maruti jalanidhau pāyurandhrārdhapīte /<br />
            potraprāntaikaromāntaravivaragatāṃ mṛgyataḥ śārṅgapāṇeḥ<br />
            kroḍākārasya pṛthvīmakalitaviṣayaṃ vaibhavaṃ vaḥ punātu //
             <span class="ref">Subhv_0057</span></p>
         
         <p id="Subhv_0058">
            kvedānīṃ darpitāste ghanamadamadirāmodino digdhipendrā<br />
            he mero mandarāndre malaya himagire sādhu vaḥ kṣmādharatvam /<br />
            śeṣa ślāghyosi dīrghaiḥ pṛthubhuvanabharoccaṇḍaśauṇḍaiḥ śirobhiḥ<br />
            śaṃsansotprāsamuccairiti dharaṇibhṛtaḥ pātu yuṣmānvarāhaḥ //
             <span class="ref">Subhv_0058</span></p>
         
         <p id="Subhv_0059">
            āvyādvo vāmano yasya kaustubhapratibimbitā /<br />
            kautukālokinī jātā jāṭharīva jagattrayī //
             <span class="ref">Subhv_0059</span></p>
         
         <p id="Subhv_0060">
            ekasthaṃ jīviteśe tvayi sakalajagatsāramālokayāmaḥ<br />
            śyāme cakṣustavāsminvapuṣi niviśate nālpapuṇyasya puṃsaḥ /<br />
            kasyānyatrāmṛtesminratirativipulā dṛṣṭirevāmṛtaṃ te<br />
            daityairityucyamāno munibhirapi hariḥ straiṇarūpovatādvaḥ //
             <span class="ref">Subhv_0060</span></p>
         
         <p id="Subhv_0061">
            bhrāmyanmahāgirinigharṣaṇalabdhapṛṣṭha-<br />
            kaṇḍūyanakṣaṇasukhāyitagāḍhanidraḥ /<br />
            suṣvāpa dīrghataraghargharaghoraghoṣaḥ<br />
            śvāsābhibhūtajaladhiḥ kamaṭhaḥ sa vovyātu //
             <span class="ref">Subhv_0061</span></p>
         
         <p id="Subhv_0062">
            sa dhūrjaṭijaṭājūṭo jāyatāṃ vijayāya vaḥ /<br />
            yasyaikapalitabhrāntiṃ karotpadyāpi jāhnavī //
             <span class="ref">Subhv_0062</span></p>
         
         <p id="Subhv_0063">
            sa pātu vo yasya jaṭākalāpe<br />
            sthitaḥ śaśāṅkaḥ sphuṭahāragauraḥ /<br />
            nīlotpalānāmiva nālapuñje<br />
            nidrāyamāṇaḥ śaradīva haṃsaḥ //
             <span class="ref">Subhv_0063</span></p>
         
         <p id="Subhv_0064">
            diśyātsa śītakiraṇābharaṇaḥ śivaṃ vo<br />
            yasyottamāṅgabhuvi visphuradūrmipakṣā /<br />
            haṃsīva nirmalaśaśāṅkakalāmṛṇāla-<br />
            kandārthinī surasarinnabhasaḥ papāta //
             <span class="ref">Subhv_0064</span></p>
         
         <p id="Subhv_0065">
            śreyāṃsi vo diśatu yasya sitābhraśubhrā<br />
            vibhrājate surasaridvaramaulimālā /<br />
            ūrdhvekṣaṇajvalanatāpavilīyamāna-<br />
            candrāmṛtapravitatāmṛtavāhinīva //
             <span class="ref">Subhv_0065</span></p>
         
         <p id="Subhv_0066">
            cyutāmindorlekhāṃ ratikalahabhagnaṃ ca valayaṃ<br />
            śanairekīkṛtya prahasitamukhī śailatanayā /<br />
            avocadyaṃ paśyotyavatu sa śivaḥ sā ca girijā<br />
            sa ca krīḍācandro daśanakiraṇāpūritatanuḥ //
             <span class="ref">Subhv_0066</span></p>
         
         <p id="Subhv_0067">
            eṣā te hara kā sugātri katamā mūrdhni sthitā kiṃ jaṭā<br />
            haṃsaḥ kiṃ bhajate jaṭāṃ nahi śaśī candro jalaṃ sevate /<br />
            mugdho bhūtiriyaṃ kutotra salilaṃ bhūtistaraṅgāyate<br />
            evaṃ yo vinigūhate tripathagāṃ pāyātsa vaḥ śaṃkaraḥ //
             <span class="ref">Subhv_0067</span></p>
         
         <p id="Subhv_0068">
            āśleṣādharavimbacumbanasukhālāpasmitānyāsatāṃ<br />
            dūre tāvadidaṃ mitho na sulabhaṃ jātaṃ mukhālokanam /<br />
            itthaṃ vyarthakṛtaikadehaghaṭanopanyāsayorāvayoḥ<br />
            keyaṃ premaviḍambanetyavatu vaḥ smerordhanārīśvaraḥ //
             <span class="ref">Subhv_0068</span></p>
         
         <p id="Subhv_0069">
            mātarjīva kimetadañjalipuṭe tātena gopāyyate<br />
            vatsa svādu phalaṃ prayacchati na me gatvā gṛhāṇa svayam /<br />
            mātraivaṃ prahite gṛhe vighaṭayatyākṛṣya saṃdhyāñjaliṃ<br />
            śaṃbhorbhinnasamādhiruddharabhaso hāsodgamaḥ pātu vaḥ //
             <span class="ref">Subhv_0069</span></p>
         
         <p id="Subhv_0070">
            ekaṃ cantacchadasya sphurati japavaśādardhamanyatprakopād-<br />
            ekaḥ pāṇiḥ praṇantuṃ śirasi kṛtapadaḥ kṣeptumanyastameva /<br />
            ekaṃ dhyānānnimīlatyaparamaviṣahaṃ vīkṣituṃ cakṣuritthaṃ<br />
            tulyānicchāpi vāmā tanuravatu sa vo yasya saṃdhyāvasāne //
             <span class="ref">Subhv_0070</span></p>
         
         <p id="Subhv_0071">
            śailarājatanayāstanayagmavyāpṛtāsyayugalasya gṛhasya /<br />
            śeṣavakrakamalāni malaṃ vo dugdhapānavidhurāṇi harantu //
             <span class="ref">Subhv_0071</span></p>
         
         <p id="Subhv_0072">
            karajālamapūrvaceṣṭitaṃ vastadabhīṣṭapradamastu tigmabhāsaaḥ /<br />
            kriyate bhavabandhanādvimuktiḥ praṇatānāmupasevitena yena //
             <span class="ref">Subhv_0072</span></p>
         
         <p id="Subhv_0073">
            yuṣmākamambaramaṇe prathame mayūkhās-<br />
            te maṅgalaṃ vidadhatūdayarāgabhājaḥ /<br />
            kurvanti ye divasajanmamahotsaveṣu<br />
            sindūrapāṭalamukhīriva dikpuraṃdhrīḥ //
             <span class="ref">Subhv_0073</span></p>
         
         <p id="Subhv_0074">
            ābāhūdgatamaṇḍalāgrarucayaḥ saṃnaddhavakṣaḥsthalāḥ<br />
            soṣmāṇo vraṇino vipakṣahṛdaypronmāthinaḥ karkaśāḥ /<br />
            utsṛṣṭāmbaradṛṣṭavigrahabharā yasya smarāgresarā<br />
            yodhā vāravadhūstanāśca na dadhuḥ kṣobhaṃ sa vovyājjinaḥ //
             <span class="ref">Subhv_0074</span></p>
         
         <p id="Subhv_0075">
            kiṃ syādbhāsvānna bhānoramṛtaghanarasasyandinaḥ santi pādāḥ<br />
            kiṃ vā rākāśaśāṅko nahi tuhinaruciḥ kutracinniṣkalaṅkaḥ /<br />
            sākṣāccintāmaṇiḥ kiṃ vipulaphalamaṇeḥ saukumāryaṃ kutastyaṃ<br />
            saṃdehānmugdhadhībhiḥ prathamamiti muneḥ pātu dṛṣṭaṃ vapurvaḥ //
             <span class="ref">Subhv_0075</span></p>
         
         <p id="Subhv_0076">
            ciramāviṣkṛtaprītibhītayaḥ pāntu vo dviṣām /<br />
            valayajyāravonmiśrāścaṇḍyāḥ kodaṇḍakṛṣṭayaḥ //
             <span class="ref">Subhv_0076</span></p>
         
         <p id="Subhv_0077">
            diśyānmahāsuraśiraḥsarasīpsitāni<br />
            preṅkhannakhāvalimayūkhamṛṇālanālam /<br />
            caṇḍyāścalaccaṭulanūpuracañcarīka-<br />
            jhāṃkārahāri caraṇāmburuhadvayam vaḥ //
             <span class="ref">Subhv_0077</span></p>
         
         <p id="Subhv_0078">
            savrīḍā dayitānane sakaruṇā mātaṅgacarmāmbare<br />
            satrāsā bhujage savismayarasā candremṛtasyandini /<br />
            serṣyā jahnusutāvalokanavidhau dīnā kapālodare<br />
            pārvatyā navasaṃgamapraṇayinī dṛṣṭiḥ śivāyastu vaḥ //
             <span class="ref">Subhv_0078</span></p>
         
         <p id="Subhv_0079">
            uttiṣṭhantyā ratānte bharamuragapatau pāṇinaikena kṛtvā<br />
            dhṛtvā cānyena vāso vigalitakabarībhāramaṃsaṃ vahantyāḥ /<br />
            bhūyastatkālakāntidviguṇitasurataprītinā śauriṇā vaḥ<br />
            śayyāmāliṅgya nītaṃ vapuralasalasadbāhu lakṣmyāḥ punātu //
             <span class="ref">Subhv_0079</span></p>
         
         <p id="Subhv_0080">
            pāyādgajendravadanaḥ sa imāṃ trilokīṃ<br />
            yasyodgatena gagane mahatā kareṇa /<br />
            mūlāvalagnasitadantabisāṅkureṇa<br />
            nālāyitaṃ tapanabimbasaroruhasya //
             <span class="ref">Subhv_0080</span></p>
         
         <p id="Subhv_0081">
            sānandaṃ nandihastāhatamurajaravāhvatakaumārabarhi-<br />
            trāsānnāsāgrarandhraṃ viśati phaṇipatau bhogasaṃkocabhāji /<br />
            gaṇḍoḍḍīnālimālāmukharitakakubhastāṇḍave śūlapāṇer-<br />
            vaināyakyaściraṃ vo vadanavidhutayaḥ pāntu sītkāravatyaḥ //
             <span class="ref">Subhv_0081</span></p>
         
         <p id="Subhv_0082">
            dhanurmālā maurvī kvaṇadalikulaṃ lakṣyamabalā<br />
            mano bhedyaṃ śabdaprabhṛtaya ime pañca viśikhāḥ /<br />
            iyāñjetuṃ yasya tribhuvanamadehasya vibhavaḥ<br />
            sa kāmaḥ kāmānvo diśatu dayitāpāṅgavasatiḥ //
             <span class="ref">Subhv_0082</span></p>
         
         <p id="Subhv_0083">
            brahmā dakṣaḥ kubero yamavaruṇamarudvahnicandrendrarudrāḥ<br />
            śailā nadyaḥ samudrā grahagaṇamanujā daityagandharvanāgāḥ /<br />
            dvīḥā nakṣatratārāravivasumunayo vyoma bhūraścinau ca<br />
            saṃlīnā yasya sarve vapuṣi sa bhagavāpātu vo viśvarūpaḥ //
             <span class="ref">Subhv_0083</span></p>
         
         <p id="Subhv_0084">
            mugdhe muñca viṣādamatra balajitkampo gurustyajyatāṃ<br />
            sadbhāvaṃ bhaja puṇḍarīkanayane mānyānimānmānaya /<br />
            lakṣmīṃ bodhayataḥ svayaṃvaravidhau dhanvantarervākchalā-<br />
            danyatra pratiṣedhamātmani vidhiṃ śṛṇvanhariḥ pātu vaḥ //
             <span class="ref">Subhv_0084</span></p>
         
         <p id="Subhv_0085">
            diśyātsukhaṃ naraharirbhuvanaikavīro<br />
            yasyāhave ditisutoddalanodyatasya /<br />
            krodhoddhataṃ mukhamavekṣitumakṣamatvaṃ<br />
            jānebhavannijanakheṣvapi yannatāste //
             <span class="ref">Subhv_0085</span></p>
         
         <p id="Subhv_0086">
            svasti svāgatamarthyahaṃ vada vibho kiṃ dīyatāṃ medinī<br />
            kā mātrā mama vikramatrayapadaṃ dattaṃ gṛhītāṃ mayā /<br />
            mā dehītyuśanāḥ kuto harirayaṃ pātraṃ kimasmātparaṃ<br />
            yo hītthaṃ balinārcito makhamukhe pāyātsa vo vāmanaḥ //
             <span class="ref">Subhv_0086</span></p>
         
         <p id="Subhv_0087">
            cakra brūhi vibho gade jaya hare kambo samājñāpaya<br />
            bho bho nandaka jīva pannagariyo kiṃ nātha bhinno mayā /<br />
            ko daityaḥ katamo hiraṇyakaśipuḥ satyaṃ bhavadbhyaḥ śape<br />
            kenāstreṇa nakhairiti pravadato viṣṇormukhaṃ pātu vaḥ //
             <span class="ref">Subhv_0087</span></p>
         
         <p id="Subhv_0088">
            cintācakriṇi hanta cakriṇi bhiyā kubjāsanebjāsane<br />
            naśyaddhāmani tigmadhāmani dhṛtāśaṅke śaśāṅke bhṛśam /<br />
            bhraśyaccetasi ca pracetasi śucā tānte kṛtānte ca yo<br />
            vyagrobhūtkaṭukālakūṭakavalīkārāya pāyātsa vaḥ //
             <span class="ref">Subhv_0088</span></p>
         
         <p id="Subhv_0089">
            nityaṃ narāvṛti nijānubhavaikamānam-<br />
            ānandadhāma jagadaṅkurabījamekam /<br />
            digdeśakālakalanādisamastahasta-<br />
            mardāsahaṃ diśatu śarma mahanmaho vaḥ //
             <span class="ref">Subhv_0089</span></p>
         
         <p id="Subhv_0090">
            vyomnīva nīradabharaḥ sarasīva vīci-<br />
            vyūhaḥ sahasramahasīva sudhāṃśudhām /<br />
            yasminnidaṃ jagadudeti ca līyate ca<br />
            tacchāmbhavaṃ bhavatu vaibhavamṛrddhaye vaḥ //
             <span class="ref">Subhv_0090</span></p>
         
         <p id="Subhv_0091">
            lokatrayasthitilayodayakelikāraḥ<br />
            kāryeṇa yo hariharadruhiṇatvameti /<br />
            devaḥ sa viśvajanavāṅmanasātivṛtti-<br />
            śaktiḥ śivaṃ diśatu śaśvadanaśvaraṃ vaḥ //
             <span class="ref">Subhv_0091</span></p>
         
         <p id="Subhv_0092">
            sarvaḥ kilāyamavaśaḥ puruṣāṇukarma-<br />
            kāyādikāraṇagaṇo yadanugraheṇa /<br />
            viśva prapañcaracanācaturatvameti<br />
            sa trāyatāṃ tribhuvanaikamaheśvaro vaḥ //
             <span class="ref">Subhv_0092</span></p>
         
         <p id="Subhv_0093">
            yaḥ kandukairiva puraṃdara padmasadma-<br />
            padmāpatiprabhṛtibhiḥ prabhuraprameyaḥ /<br />
            khelatyalaṅghyamahimā sa himādrikanyā-<br />
            kāntaḥ kṛtāntadalano laghayatvadhaṃ vaḥ //
             <span class="ref">Subhv_0093</span></p>
         
         <p id="Subhv_0094">
            muktirhi nāma paramaḥ puruṣārtha ekas-<br />
            tāmantarāyamavayanti yadantarajñāḥ /<br />
            kiṃ bhūyasā bhavatu saiva sudhāmayūkha-<br />
            lekhāśikhābharaṇabhaktirabhaṅgurā vaḥ //
             <span class="ref">Subhv_0094</span></p>
         
         <p id="Subhv_0095">
            śrīkaṇṭhasya sakṛttikārtabharaṇī mūrtiḥ sadārohiṇī<br />
            jyeṣṭhā bhadrapadā punarvasuyutā citrā viśākhānvitā /<br />
            diśyādakṣatahastamūlaghaṭitāṣāḍhā maghālaṅkṛtā<br />
            śreyo vaiśravaṇānvitā bhagavato nakṣatrapālīva vaḥ //
             <span class="ref">Subhv_0095</span></p>
         
         <p id="Subhv_0096">
            trātā bhītibhṛtāṃ patiścidacitāṃ kleśaṃ sataṃ śaṃsatāṃ<br />
            hantā bhaktimatāṃ satāṃ svasamatāṃ kartāpakartāsatām /<br />
            devaḥ sevakabhuktimuktiracanābhūrbhūrbhuvaḥsvastrayī-<br />
            nirmāṇasthitisaṃhṛtiprakaṭitakrīḍo mṛḍaḥ pātu vaḥ //
             <span class="ref">Subhv_0096</span></p>
         
         <p id="Subhv_0097">
            rājā rājārcitāṅghreranupacitakalo yasya cūḍāmaṇitvaṃ<br />
            nāgā gāgātmajārdhaṃ na bhasitadhavalaṃ yadvapurbhūṣayanti /<br />
            mā rāmārāgiṇī bhūnmatiriti yamināṃ yena vodāhi māraḥ<br />
            sa ptāḥ saptāśvanunnāruṇakiraṇanibhāḥ pātu bibhrattrinetraḥ //
             <span class="ref">Subhv_0097</span></p>
         
         <p id="Subhv_0098">
            rādhāmohanamandiraṃ jagamiṣoścandrāvalīmandirād-<br />
            rādho kṣemamiti priyasya vacanaṃ śrutvāha candrāvalī /<br />
            kṣemaṃ kaṃsa tataḥ priyaḥ prakupitaḥ kaṃsaḥ kva dṛṣṭastvayā<br />
            rādhā kveti tayoḥ prisannamanasorhāsodgamaḥ pātu vaḥ //
             <span class="ref">Subhv_0098</span></p>
         
         <p id="Subhv_0099">
            ākṛṣṭe yudhi kārmuke samavadadvāmaḥ karo dakṣiṇaṃ<br />
            re re dakṣiṇahasta bhojanamahādānādi te kurvataḥ /<br />
            paścādgantumayuktamityatha punaḥ sopyabravīdadravaṃ<br />
            praṣṭuṃ rāghavamāśu rāvaṇaśirovṛndāni bhindāni kim //
             <span class="ref">Subhv_0099</span></p>
         
         <p id="Subhv_0100">
            dṛṣṭaḥ kvāpi sa keśavo vrajavadhūmādāya kāṃcidgataḥ<br />
            sarvā eva hi vañcitāḥ khula vayaṃ sonveṣaṇīyo yadi /<br />
            dve dve gacchata ityudīrya sahasā rādhāṃ gṛhītvā kare<br />
            gopīveṣadharo nikuñjabhavanaṃ prāpto hariḥ pātu vaḥ //
             <span class="ref">Subhv_0100</span></p>
         
         <p id="Subhv_0101">
            mātastarṇakarakṣaṇāya yamunākacchaṃ na gacchāmyahaṃ<br />
            kasmādvatsa pinaṣṭi pīvarakucadvandvena gopījanaḥ /<br />
            bhrūbhaṅgairvinivāritopi bahuśo jalpanyaśodāgrato<br />
            gopībhiḥ karapadmamudritamukhaḥ pāyātsa vaḥ keśavaḥ //
             <span class="ref">Subhv_0101</span></p>
         
         <p id="Subhv_0102">
            saṃdhyāṃ yatpraṇipatya lokapurato baddhāñjaliryācase<br />
            dhatse yacca nadīṃ vilajja śirasā tannāma soḍhaṃ mayā /<br />
            śrīryātāmṛtamanthane yadi hariṃ kasmādviṣaṃ bhakṣitaṃ<br />
            mā strīlaṃpaṭa māṃ spṛśeti gadito gauryā haraḥ pātu vaḥ //
             <span class="ref">Subhv_0102</span></p>
         
         <p id="Subhv_0103">
            kastvaṃ śūlī mṛgaya bhiṣajaṃ nīlakaṇṭhaḥ priyehaṃ<br />
            kekāmekāṃ vada paśupatirnaiva dṛśye viṣāṇe /<br />
            mugdhe sthāṇuḥ sa carati kathaṃ jīviteśaḥ śivāyā<br />
            gacchāṭavyāmiti hatavacāḥ pātu vaścandracūḍaḥ //
             <span class="ref">Subhv_0103</span></p>
         
         <p id="Subhv_0104">
            koyaṃ dvāri hariḥ prayāhyupavanaḥ śākhāmṛgasyātra kiṃ<br />
            kṛṣṇohaṃ dayite bibhemi sutarāṃ kṛṣṇādahaṃ vānarāt /<br />
            mugdhehaṃ madhusūdanaḥ piba latāṃ tāmeva tanmīvale<br />
            itthaṃ nirvacanīkṛto dayitayā hrīto hariḥ pātu vaḥ //
             <span class="ref">Subhv_0104</span></p>
         
         <p id="Subhv_0105">
            nirlajja hare kimidaṃ pramadānugataḥ sadā paribhramasi /<br />
            mugdhe tvatsaṃparkātpramado bhavatīti kiṃ citram //
             <span class="ref">Subhv_0105</span></p>
         
         <p id="Subhv_0106">
            śaṭha varṇayāmi bhavato nārīṇāmuparibhūyasī prītiḥ /<br />
            pralapasi kimasaṃbaddhaṃ kasyāriṣu vidyate prema //
             <span class="ref">Subhv_0106</span></p>
         
         <p id="Subhv_0107">
            vyāmohayasi kimevaṃ rāmāsaktiṃ bravīmi bhavadīyām /<br />
            jyeṣṭhe bhrātari rāme na kriyatāṃ kathamivāsaktiḥ //
             <span class="ref">Subhv_0107</span></p>
         
         <p id="Subhv_0108">
            kiṃ māmevaṃ bhramayasi śocāmi vyasanameva bhavadīyam /<br />
            niṣkāraṇakupitāyāṃ tvayi kathaya kimalpakaṃ vyasanam //
             <span class="ref">Subhv_0108</span></p>
         
         <p id="Subhv_0109">
            vakravacanairamībhirgopavadhūmiti naruttarīkṛtya /<br />
            maṇḍalitagurupayodharamupagūḍhaṃ pātu vaḥ śaureḥ //
             <span class="ref">Subhv_0109</span></p>
         
         <p id="Subhv_0110">
            ayi saṃprasīda pārvati śivopi tava pādayornipatitoham /<br />
            śiva iti kathaṃ hi jalpasi sarudhiragajacarmasaṃvītaḥ //
             <span class="ref">Subhv_0110</span></p>
         
         <p id="Subhv_0111">
            śiva iti yadi tava gadite dviguṇo roṣo bhavāmyahaṃ sthāṇuḥ /<br />
            sthānurasi satyametaccetasi bhavato na kiṃcidapi //
             <span class="ref">Subhv_0111</span></p>
         
         <p id="Subhv_0112">
            tyaja ruṣamavehi mānini māmīśvaramarcitaḥ tribhuvanasya /<br />
            tryambaka yadīśvarastvaṃ nagnaḥ kiṃ dhūlidhūsaritaḥ //
             <span class="ref">Subhv_0112</span></p>
         
         <p id="Subhv_0113">
            saṃprati kimatra vakṣyasi paśupatireṣosmi pāṇḍurakapole /<br />
            paśupatireva na gaṇayasi yuktāyuktāni yasmāttvam //
             <span class="ref">Subhv_0113</span></p>
         
         <p id="Subhv_0114">
            mugdhe bhramasi kimevaṃ satyamimaṃ māṃ bhavaṃ vijānīhi /<br />
            satyaṃ bhavosi śaṭha he yenātivicitrarūposi //
             <span class="ref">Subhv_0114</span></p>
         
         <p id="Subhv_0115">
            paṇḍitabādastava yadi lokehaṃ tryambako vidita eṣaḥ /<br />
            ambā hyekāpi na te prajalpasi tvaṃ kutastisraḥ //
             <span class="ref">Subhv_0115</span></p>
         
         <p id="Subhv_0116">
            vādo mahānihaiva hi tathā vijānīhyanaṅgadahanaṃ mām /<br />
            dagdhamidamaṅgamaṅgaṃ tvayā mamaivedṛśaiścaritaiḥ //
             <span class="ref">Subhv_0116</span></p>
         
         <p id="Subhv_0117">
            saṃdhyāpraṇāmadoṣādyonunayati taṃ vijitya pārvatyā /<br />
            āliṅgitaśca sarabhasamurasā vai haratu duritaṃ vaḥ //
             <span class="ref">Subhv_0117</span></p>
         
         <p id="Subhv_0118">
            bhava niḥsnehastvaṃ me na bhavāmyevaṃ yathā tvayā gaditam /<br />
            niḥsnehatābhilāṣastava devi kutaḥ samutpannaḥ //
             <span class="ref">Subhv_0118</span></p>
         
         <p id="Subhv_0119">
            kusṛtibhiralametābhiḥ kimarthamuparisthitā nadīyaṃ te /<br />
            kā narakapālamālā mamoparisthā gṛhāṇaitāḥ //
             <span class="ref">Subhv_0119</span></p>
         
         <p id="Subhv_0120">
            janamanurāgiṇamevaṃ saṃtāpayasi vyalīkakaraṇena /<br />
            tava narakapālapaṅktibhiravaśyamevopari stheyam //
             <span class="ref">Subhv_0120</span></p>
         
         <p id="Subhv_0121">
            kiṃ kupitosi tyaja ruṣamapanayatāṃ vigrahaṃ mayā hi bhavān /<br />
            saha vigraho bhavatyā na jātu vighāṭiṣyatesmākam //
             <span class="ref">Subhv_0121</span></p>
         
         <p id="Subhv_0122">
            gaṅgāvigrahakaluṣāmiti śivavacanairniruttarāṃ gaurīm /<br />
            parihāsya yonuninye sa karotu śivaḥ śivaṃ bhavatām //
             <span class="ref">Subhv_0122</span></p>
         
         <p id="Subhv_0123">
            vijaye kuśalastryakṣo na krīḍitumahamanena saha śaktā /<br />
            vijaye kuśalosmi na tu tryakṣokṣadvayamidaṃ pāṇau //
             <span class="ref">Subhv_0123</span></p>
         
         <p id="Subhv_0124">
            kiṃ me durodareṇa prayātu yadi gaṇapatirna tebhimataḥ /<br />
            kaḥ pradveṣṭi vināyakamahilokaḥ kiṃ na jānāsi //
             <span class="ref">Subhv_0124</span></p>
         
         <p id="Subhv_0125">
            vasurahitena krīḍā bhavatā saha kīdṛśī na jihreṣi /<br />
            kiṃ vasubhinnamatomūnsurāsurāneva paśya puraḥ //
             <span class="ref">Subhv_0125</span></p>
         
         <p id="Subhv_0126">
            candragrahaṇena vinā nāsmi rame kiṃ pravartayasyevam /<br />
            devyai yadi rucitamidaṃ nandinnāhvayatāṃ rāhuḥ //
             <span class="ref">Subhv_0126</span></p>
         
         <p id="Subhv_0127">
            hā rāhau nikaṭasthe sitadaṃṣṭre bhayakṛti ratiḥ kasya /<br />
            yadi necchasi tattyaktaḥ saṃpratyevaiṣa hārāhiḥ //
             <span class="ref">Subhv_0127</span></p>
         
         <p id="Subhv_0128">
            āropayasi mudhā kiṃ nāhamabhijñā tvadaṅkasya /<br />
            divyaṃ varṣasahasraṃ sthitvaivaṃ yuktamabhidhātum //
             <span class="ref">Subhv_0128</span></p>
         
         <p id="Subhv_0129">
            itthaṃ paśupatipeśalapāśakalīlāprayuktavakrokteḥ /<br />
            harṣavaśataralatārakamānanamavyādbhavānyā vaḥ //
             <span class="ref">Subhv_0129</span></p>
         
         <p id="Subhv_0130">
            aṅgulyā kaḥ kavāṭe praharati kuṭilo mādhavaḥ kiṃ vasanto<br />
            no cakrī kiṃ kulālo nahi dharaṇidharaḥ kiṃ praṇīndro dvijihvaḥ /<br />
            mugdhe ghorāhimāthī kimuta khagapatirno hariḥ kiṃ kapīndra<br />
            itthaṃ lakṣmyā kṛtosau pratihatavacanaḥ pātulakṣmīdhavo vaḥ //
             <span class="ref">Subhv_0130</span></p>
         
         <p id="Subhv_0131">
            khedaḥ kiṃ khalu dayite na vetsi ravimaṇḍalaṃ jagadviditam /<br />
            na krodhaḥ kartavyo jalacaramūrdhvaṃ na jātu paśyāmaḥ //
             <span class="ref">Subhv_0131</span></p>
         
         <p id="Subhv_0132">
            kopastyaktuṃ yogyo yasya pipāsā na saṃbhavati /<br />
            saṃtyaja mānini mānaṃ kiṃ mānenādhunā mamānena //
             <span class="ref">Subhv_0132</span></p>
         
         <p id="Subhv_0133">
            kiṃ tena kila kāvyena mṛdyamānasya yasya tāḥ /<br />
            udadheriva nāyānti rasāmṛtaparamparāḥ //
             <span class="ref">Subhv_0133</span></p>
         
         <p id="Subhv_0134">
            kiṃ kavestasya kāvyena kiṃ kāṇḍena dhanuṣmataḥ /<br />
            parasya hṛdaye lagnaṃ na ghūrṇayati yacchiraḥ //
             <span class="ref">Subhv_0134</span></p>
         
         <p id="Subhv_0135">
            apragalbhapadanyāsā jananīrāgahetavaḥ /<br />
            santyeke bahulālāpāḥ kavayo bālakā iva //
             <span class="ref">Subhv_0135</span></p>
         
         <p id="Subhv_0136">
            kiṃ tena kāvyamadhunā plāvitā rasanirjharaiḥ /<br />
            jaḍātmānopi no yasya bhavantyaṅkuritān tarāḥ //
             <span class="ref">Subhv_0136</span></p>
         
         <p id="Subhv_0137">
            navortho jātiragrāmyā śleṣokliṣṭaḥ sphuto rasaḥ /<br />
            vikaṭākṣarabandhaśca kṛtsnamekatra duṣkaram //
             <span class="ref">Subhv_0137</span></p>
         
         <p id="Subhv_0138">
            mukhamātreṇa kāvyasya karotyahṛdayo janaḥ /<br />
            chāyāmachāmapi śyāmāṃ rāhustārāpateriva //
             <span class="ref">Subhv_0138</span></p>
         
         <p id="Subhv_0139">
            boddhāromatsaragrastā vibhavaḥ smayadūṣitāḥ /<br />
            abodhopahatāścānye jīrnamaṅge subhāṣitam //
             <span class="ref">Subhv_0139</span></p>
         
         <p id="Subhv_0140">
            padadvayasya saṃdhānaṃ kartumapratibhāḥ khalāḥ /<br />
            tathāpi parakāvyeṣu duṣkareṣvapyasaṃbhramāḥ //
             <span class="ref">Subhv_0140</span></p>
         
         <p id="Subhv_0141">
            kva doṣotra mayā labhya iti saṃcintya cetasā /<br />
            khalaḥ kāvyeṣu sādhūnāṃ śravaṇāya pravartate //
             <span class="ref">Subhv_0141</span></p>
         
         <p id="Subhv_0142">
            upapattibhiramlānā nopadeśaiḥ kadarthitāḥ /<br />
            svasaṃvedanasaṃvedyasārāḥ sahṛdayoktayaḥ //
             <span class="ref">Subhv_0142</span></p>
         
         <p id="Subhv_0143">
            keṣāṃcidvāci śukavatpareṣāṃ hṛdi mūkavat /<br />
            kasyāpyā hṛdayādvaktre valgu valganti sūktayaḥ //
             <span class="ref">Subhv_0143</span></p>
         
         <p id="Subhv_0144">
            bahūni naraśīrṣāṇi lomaśāni bṛhanti ca /<br />
            grīvāsu pratibaddhāni kiṃcitteṣu sakarṇakam //
             <span class="ref">Subhv_0144</span></p>
         
         <p id="Subhv_0145">
            sādhvīva bhāratī bhāti sūktisadvratacāriṇī /<br />
            grāmyārthavastusaṃsparśabahiraṅgā mahākaveḥ //
             <span class="ref">Subhv_0145</span></p>
         
         <p id="Subhv_0146">
            te vandyāste mahātmānasteṣāṃ loke sthiraṃ yaśaḥ /<br />
            yairnibaddhāni kāvyānī ye vā kāvyeṣu kīrtitāḥ //
             <span class="ref">Subhv_0146</span></p>
         
         <p id="Subhv_0147">
            prasannāḥ kāntihāriṇyo nānāśleṣavicakṣaṇāḥ /<br />
            bhavanti kasyacitpuṇyairmukhe vāco gṛhe striyaḥ //
             <span class="ref">Subhv_0147</span></p>
         
         <p id="Subhv_0148">
            kavīnāṃ mahatāṃ sūktairgūḍhārthāntarasūcibhiḥ /<br />
            vidhyamānaśrutermā bhūhurjanasya kathaṃ vyathā //
             <span class="ref">Subhv_0148</span></p>
         
         <p id="Subhv_0149">
            yāsyati sajjanahastaṃ ramayiṣyati taṃ bhavecca nirdoṣā /<br />
            utpāditayāpi kavistāmyati kathayā duhitreva //
             <span class="ref">Subhv_0149</span></p>
         
         <p id="Subhv_0150">
            avasarapaṭhitaṃ sarvaṃ subhāṣitatvaṃ prayātpasūktamapi /<br />
            kṣudhi kadaśanamapi nitarāṃ bhoktuḥ saṃpadyate svādu //
             <span class="ref">Subhv_0150</span></p>
         
         <p id="Subhv_0151">
            durjanahutāśataptaṃ kāvyasuvarṇaṃ viśuddhimupayāti /<br />
            darśayitavyaṃ tasmānmatsarimanasaḥ prayatnena //
             <span class="ref">Subhv_0151</span></p>
         
         <p id="Subhv_0152">
            gaṇayanti nāpaśabdaṃ na vṛttabhaṅgaṃ kṣatiṃ na cārthasya /<br />
            rasikatvenākulitā veśyāpatayaḥ kukavayaśca //
             <span class="ref">Subhv_0152</span></p>
         
         <p id="Subhv_0153">
            vipulahṛdayābhiyogye khidyati kāvye jaḍo na maurkhye sve /<br />
            nindati kañcukameva prāyaḥ śuṣkastanā nārī //
             <span class="ref">Subhv_0153</span></p>
         
         <p id="Subhv_0154">
            khyātiṃ gamayati sujanaḥ sukavirvidadhāti kevalaṃ kāvyam /<br />
            puṣṇāti kamalamambho lakṣmyā tu ravirniyojayati //
             <span class="ref">Subhv_0154</span></p>
         
         <p id="Subhv_0155">
            vyākhyātumeva kecitkuśalāḥ śāstraṃ prayoktumalamanye /<br />
            upanāmayati karonnaṃ rasāṃstu jihbaiva jānāti //
             <span class="ref">Subhv_0155</span></p>
         
         <p id="Subhv_0156">
            jivita iva kaṇṭhagate sūkte duḥkhāsikā kavestāvat /<br />
            nayanavikāsavidhāyī sacetanābhyāgamo yāvat //
             <span class="ref">Subhv_0156</span></p>
         
         <p id="Subhv_0157">
            pratīyamānaṃ punaranyadeva<br />
            vastvasti vāṇīṣu mahākavīnām /<br />
            yattatprasiddhāvayavātirikta-<br />
            mābhāti lāvaṇyamivāṅganāsu //
             <span class="ref">Subhv_0157</span></p>
         
         <p id="Subhv_0158">
            kaverabhiprāyamaśabdagocaraṃ<br />
            sphurantamārdreṣu padeṣu kevalam /<br />
            vadadbhiraṅgaiḥ kṛtaromavikriyair-<br />
            janasya tūṣṇīṃbhavatoyamañjaliḥ //
             <span class="ref">Subhv_0158</span></p>
         
         <p id="Subhv_0159">
            sahṛdayāḥ kavigumphanikāsu ye<br />
            katipayāsta ime na viśṛṅkhalāḥ /<br />
            rasamayīṣu latāsviva ṣaṭpadā<br />
            hṛdayasārajuṣo na mukhaspṛśaḥ //
             <span class="ref">Subhv_0159</span></p>
         
         <p id="Subhv_0160">
            khyātā narādhipatayaḥ kavisaṃśrayeṇa<br />
            rājāśrayeṇa ca gatāḥ kavayaḥ prasiddhim /<br />
            rājñā samosti na kaveḥ paramopakārī<br />
            rājño na cāsti kavinā sadṛśaḥ sahāyaḥ //
             <span class="ref">Subhv_0160</span></p>
         
         <p id="Subhv_0161">
            cetaḥprasādajananaḥ vibuddhottamānām-<br />
            ānandi sarvarasayuktamatiprasannam /<br />
            kāvyaṃ khalasya na karoti hṛdi pratiṣṭhāṃ<br />
            pīyūṣapānamiva vaktravivarti rāhoḥ //
             <span class="ref">Subhv_0161</span></p>
         
         <p id="Subhv_0162">
            baddhā yadarpaṇarasena vimardapūrvam-<br />
            arthānkathaṃ jhaṭiti tānprakṛtānna dadyuḥ /<br />
            caurā ivātimṛdavo mahatāṃ kavīnām-<br />
            arthāntarāṇyapi haṭhādvitaranti śabdāḥ //
             <span class="ref">Subhv_0162</span></p>
         
         <p id="Subhv_0163">
            tatkiṃ kāvyamanalpapītamadhuvatkuryānna yaddhṛdgataṃ<br />
            mātsaryāvṛtacetasāṃ rasavaśādapyudgatiṃ lomasu /<br />
            kampaṃ mūrdhni kapolayugmamaruṇaṃ bāṣpāvile locane<br />
            adhyāropitavastukīrtanaparaṃ vācaḥ karālambanam //
             <span class="ref">Subhv_0163</span></p>
         
         <p id="Subhv_0164">
            ye tāvatsvaguṇopabṛṃhitadhiyasteṣāmaraṇyaṃ jagad-<br />
            yepyete kṛtamatsarāḥ paraguṇaṃ svapnepi necchanti te /<br />
            anyeṣāmanurāgiṇāṃ kvacidapi snigdhaṃ mano nirvṛtā-<br />
            vitthaṃ yāntu tapovanāni mahatāṃ sūktāni manyedhunā //
             <span class="ref">Subhv_0164</span></p>
         
         <p id="Subhv_0165">
            yā sādhūniva sādhuvādamukharānmātsaryamūkānapi<br />
            proccairno kurute satāṃ matimatāṃ dṛṣṭirna sā vāstavī /<br />
            yā yātāḥ śrutigocaraṃ ca sahasā harṣollasatkaṃdharās-<br />
            tiryañcopi na muktaśaṣpakavalāstāḥ kiṃ kavīnāṃ giraḥ //
             <span class="ref">Subhv_0165</span></p>
         
         <p id="Subhv_0166">
            svecchābhaṅgurabhāgyameghataḍitaḥ śakyā na roddhuṃ śriyaḥ<br />
            prāṇānāṃ satataṃ prayāṇapaṭahaśraddhā na viśrāmyati /<br />
            trāṇaṃ yetra yaśomaye vapuṣi vaḥ kurvanti kāvyāmṛtais-<br />
            tānārādhyapade vidhatta sukavīnnirgarvamurvīśvarāḥ //
             <span class="ref">Subhv_0166</span></p>
         
         <p id="Subhv_0167">
            he rājānastyajata sukavipremabandhe virodhaṃ<br />
            śuddhā kīrtiḥ sphurati bhavatāṃ nūnametatprasādāt /<br />
            tuṣṭairbaddhaṃ tadalaghu raghusvāminaḥ saccaritraṃ<br />
            ruṣṭairnītastribhuvanajayī hāsyamārgaṃ daśāsyaḥ //
             <span class="ref">Subhv_0167</span></p>
         
         <p id="Subhv_0168">
            namo namaḥ kāvyarasāya tasmai<br />
            niṣiktamantaḥ pṛṣatāpi yasya /<br />
            suvarṇatāṃ vaktramupaiti sādhor-<br />
            durvarṇatāṃ yāti ca durjanasya //
             <span class="ref">Subhv_0168</span></p>
         
         <p id="Subhv_0169">
            ajñātapāṇḍityarahasyamudrā<br />
            ye kāvyamārge dadhatebhimānam /<br />
            te gāruḍīyānanadhītya mantrān-<br />
            hālāhalāsvādanamārabhante //
             <span class="ref">Subhv_0169</span></p>
         
         <p id="Subhv_0170">
            sarasvatīmāturabhūcciraṃ na yaḥ<br />
            kavitvapāṇḍityaghanastanaṃdhayaḥ /<br />
            kathaṃ sa sarvāṅgamanāptasauṣṭhavo<br />
            dināddinaṃ prauḍhiviśeṣamaśnute //
             <span class="ref">Subhv_0170</span></p>
         
         <p id="Subhv_0171">
            vitīrṇaśikṣā iva hṛtpadastha-<br />
            sarasvatīvāhanarājahaṃsaiḥ /<br />
            ye kṣīranīrapravibhāgadakṣā<br />
            vivekinaste kavayo jayanti //
             <span class="ref">Subhv_0171</span></p>
         
         <p id="Subhv_0172">
            kāvyāmṛtaṃ durjanarāhunītaṃ<br />
            prāpyaṃ bhavenno sumonajanasya /<br />
            saccakramavyājavirājamānat-<br />
            aikṣṇyaprakarṣaṃ yadi nāma na syāt //
             <span class="ref">Subhv_0172</span></p>
         
         <p id="Subhv_0173">
            vinā na sāhityavidāparatra<br />
            guṇaḥ kathaṃcitprathate kavīnām /<br />
            ālambate tatkṣaṇamambhasīva<br />
            vistāramanyatra na tailabinduḥ //
             <span class="ref">Subhv_0173</span></p>
         
         <p id="Subhv_0174">
            atyarthavakratvamanarthakaṃ yā<br />
            śūnyā tu sarvānyaguṇairvyanakti /<br />
            aspṛśyatādūṣitayā tayā kiṃ<br />
            tucchaśvapucchacchaṭayeva vācā //
             <span class="ref">Subhv_0174</span></p>
         
         <p id="Subhv_0175">
            nīcastanotvaśru nitāntakārṣṇyaṃ<br />
            puṣṇātu sādharmyabhṛdañjanena /<br />
            vinā tu jāyeta kathaṃ tadīya-<br />
            kṣodena sārasvatadṛkprasādaḥ //
             <span class="ref">Subhv_0175</span></p>
         
         <p id="Subhv_0176">
            arthosticenna padaśuddhirathāsti sāpi<br />
            no rītirasti yadi sā ghaṭanā kutastyā /<br />
            sāpyasti cenna navavakragatistadetad-<br />
            vyarthaṃ vinā rasamaho gahanaṃ kavitvam //
             <span class="ref">Subhv_0176</span></p>
         
         <p id="Subhv_0177">
            ślāghyaiva vakrimagatirghanadārḍhyabandhos-<br />
            tasyāḥ kavipravarasūktidhanurlatāyāḥ /<br />
            karṇāntikapraṇayabhāji guṇe yadīye<br />
            cetāṃsi matsaravatāṃ jhaṭiti truṭanti //
             <span class="ref">Subhv_0177</span></p>
         
         <p id="Subhv_0178">
            yātāste rasasārasaṃgrahavidhiṃ niṣpīḍya niṣpīḍya ye<br />
            vāktatvekṣulatāṃ purā katipaye tattvaspṛśaścakrire /<br />
            jāyantedya yathāyathaṃ tu kavayaste tatra saṃtanvate<br />
            yenuprāsakaṭhoracitrayamakaśleṣādiśalkoccayam //
             <span class="ref">Subhv_0178</span></p>
         
         <p id="Subhv_0179">
            paraślokānstokānanudivasamabhyasya nanu ye<br />
            catuṣpādīṃ kuryurbahava iha te santi kavayaḥ /<br />
            avicchinnodgacchajjaladhilaharīrītisuhṛdaḥ<br />
            suhṛdyā vaiśadyaṃ dadhati kila keṣāmcana giraḥ //
             <span class="ref">Subhv_0179</span></p>
         
         <p id="Subhv_0180">
            hemno bhāraśatāni vā madamucāṃ vṛndāni vā dantināṃ<br />
            śrīharṣeṇa samarpitāni guṇine bāṇāya kutrādya tat /<br />
            yā bāṇena tu tasya sūktivisarairuṭṭaṅkitāḥ kīrtayas-<br />
            tāḥ kalpapralayepi yānti na manāṅmanye parimlānatām //
             <span class="ref">Subhv_0180</span></p>
         
         <p id="Subhv_0181">
            dhanyāḥ śūcīni surabhīṇi guṇombhitāni<br />
            vāgvīrudhaḥ svavadanopavanodgatāyāḥ /<br />
            uccitya sūktikusumāni satāṃvivikta-<br />
            varṇāni karṇapulineṣvavataṃsayanti //
             <span class="ref">Subhv_0181</span></p>
         
         <p id="Subhv_0182">
            tenantavāṅmayamahārṇavadṛṣṭapārāḥ<br />
            sāṃyātrikā iva mahākavayo jayanti /<br />
            yatsūktipelavalavaṅgalavairvaimi<br />
            santaḥ sadaḥ suvadanānyadhivāsayanti //
             <span class="ref">Subhv_0182</span></p>
         
         <p id="Subhv_0183">
            trailokyabhūṣaṇamaṇirguṇivargabandhur-<br />
            ekaścakāsti kavitā savitā dvitīyaḥ /<br />
            śaṃsanti yasya mahimātiśayaṃ śirobhiḥ<br />
            pādagrahaṃ vidadhataḥ pṛthivībhṛtopi //
             <span class="ref">Subhv_0183</span></p>
         
         <p id="Subhv_0184">
            śabdārthamātramapi ye na vidanti tepi<br />
            yāṃ mūrchanāmiva mṛgāḥ śravaṇaiḥ pibantaḥ /<br />
            saṃruddhasarvakaraṇaprasarā bhavanti<br />
            citrasthitā iva kavīndragiraṃ numastām //
             <span class="ref">Subhv_0184</span></p>
         
         <p id="Subhv_0185">
            asthāne gamitā layaṃ hatadhiyāṃ vāgdevatā kalpate<br />
            dhikkārāya parābhavāya mahate tāpāya pāpāya vā /<br />
            sthāne tu vyayitā satāṃ prabhavati prakhyātaye bhūtaye<br />
            cetonirvṛtaye paropakṛtaye prānte śivāvāptaye //
             <span class="ref">Subhv_0185</span></p>
         
         <p id="Subhv_0186">
            valmīkaprabhaveṇa rāmanṛpatirvyāsena dharmātmajo<br />
            vyākhyātaḥ kila kālidāsakavinā śrīvikramāṅko nṛpaḥ /<br />
            bhojaścittapabihlaṇaprabhṛtibhiḥ karṇopi vidyāpateḥ<br />
            khyātiṃ yānti nireśvarāḥ kavivaraiḥ sphārairna bherīravaiḥ //
             <span class="ref">Subhv_0186</span></p>
         
         <p id="Subhv_0187">
            bhujataruvanacchāyāṃ yesāṃ niṣevya mahaujasāṃ<br />
            jaladhiraśanā medinyāsīdasāvakutobhayā /<br />
            smṛtimapi na te yānti kṣmāpā vinā yadanugrahaṃ<br />
            prakṛtimahate kurmastasmai namaḥ kavikarmaṇe //
             <span class="ref">Subhv_0187</span></p>
         
         <p id="Subhv_0188">
            yepyāsannibhakumbhaśāyitapadā yepi śriyaṃ lebhire<br />
            yeṣāmapyavasanpurā yuvatayo geheṣvahaścandrikāḥ /<br />
            tāṃllokoyamavaiti lokatilakānsvapnepyajātāniva<br />
            bhrātaḥ satkavikṛtya kiṃ stutiśatairandhaṃ jagattvāṃ vinā //
             <span class="ref">Subhv_0188</span></p>
         
         <p id="Subhv_0189">
            sphāreṇa saurabhabhareṇa kimeṇanābhes-<br />
            taddhānasāramapi sāramasārameva /<br />
            sraksaumanasyapi na puṣyati saumanasyaṃ<br />
            prasyandate yadi madhudravamuktidevī //
             <span class="ref">Subhv_0189</span></p>
         
         <p id="Subhv_0190">
            prayacchati camatkṛtiṃ viracanāvidhau cetasaḥ<br />
            sabhāsu paṭhito bhavatyasamasādhuvādāptaye /<br />
            prathāmupagatastanotyatitarāmudāraṃ yaśo<br />
            na puṣyati manorathaṃ kamiva kāvyacintāmaṇiḥ //
             <span class="ref">Subhv_0190</span></p>
         
         <p id="Subhv_0191">
            yaḥ satpadasthamiva kāvyamadhu prasannaṃ<br />
            muṣṇanparasya tanute nijapadmamadhye /<br />
            asthānadoṣajaniteva pipīlakālī<br />
            kālī vibhāti likhitākṣarapaṅktirasya //
             <span class="ref">Subhv_0191</span></p>
         
         <p id="Subhv_0192">
            yaḥ syātkevalalakṣyalakṣaṇarato no tarkasaṃparkabhṛn-<br />
            nālaṃkāravicāracārudhiṣaṇaḥ kāvyajñaśikṣojjhitaḥ /<br />
            tasmāccedrasaśāli kāvyamudayedekāntataḥ sundaraṃ<br />
            prāsādo dhavalastadā kṣitipateḥ kākasya kārṣṇyādbhavet //
             <span class="ref">Subhv_0192</span></p>
         
         <p id="Subhv_0193">
            svaprajñayā kuñcikayeva kaṃcit-<br />
            sārasvataṃ vakrimabhaṅgibhājam /<br />
            kavīśvaraḥ kopi padārthakośa-<br />
            muddhāṭya viśvābharaṇaṃ karoti //
             <span class="ref">Subhv_0193</span></p>
         
         <p id="Subhv_0194">
            daivīrgiraḥ kepi kṛtārthayanti<br />
            tāḥ kuṇṭhayantyeva punarvimūḍhāḥ /<br />
            yā vipruṣaḥ śuktimukheṣu daivyas-<br />
            tā eva muktā na tu cātakeṣu //
             <span class="ref">Subhv_0194</span></p>
         
         <p id="Subhv_0195">
            pariśramajñaṃ janamantareṇa<br />
            maunavrataṃ bibhrati vāgminopi /<br />
            vācaṃyamāḥ santi vinā vasantaḥ<br />
            puṃskokilāḥ pañcamacañcavopi //
             <span class="ref">Subhv_0195</span></p>
         
         <p id="Subhv_0196">
            vyālāśca rāhuśca sudhāprasādāj-<br />
            jihvāśironigrahamugramāpuḥ /<br />
            itīva bhītāḥ piśunā bhavanti<br />
            parāṅmukhāḥ kāvyarasāmṛteṣu //
             <span class="ref">Subhv_0196</span></p>
         
         <p id="Subhv_0197">
            sākūtaṃ nijasaṃvidekaviṣayaṃ tattvaṃ sacetā bruvan-<br />
            nagre nūnamabodhamohitadhiyāṃ hāsyatvamāyāsyati /<br />
            tadyuktaṃ viduṣo janasya jaḍavajjoṣaṃ nu nāmāsituṃ<br />
            jātyandhaṃ pratirūpavarṇanavidhau koyaṃ vṛthaivodyamaḥ //
             <span class="ref">Subhv_0197</span></p>
         
         <p id="Subhv_0198">
            jayanti jitamatsarāḥ parahitārthamabhyudyatāḥ<br />
            parābhyudayasusthitāḥ paravipattikhedākulāḥ /<br />
            mahāpuruṣasatkathāśravaṇajātakautūhalāḥ<br />
            samastaduritārṇavaprakaṭasetavaḥ sādhavaḥ //
             <span class="ref">Subhv_0198</span></p>
         
         <p id="Subhv_0199">
            paraparivāde mūkaḥ paranārīdarśanepi jātyandhaḥ /<br />
            paṅguḥ paradhanaharaṇe sa jayati loke mahāpuruṣaḥ //
             <span class="ref">Subhv_0199</span></p>
         
         <p id="Subhv_0200">
            saṃpatsu mahatāṃ ceto bhavatyutpalakomalam /<br />
            āpatsu ca mahāśailaśilāsaṃghātakarkaśam //
             <span class="ref">Subhv_0200</span></p>
         
         <p id="Subhv_0201">
            kusumastabakasyeva dvayī mṛttirmanasvinaḥ /<br />
            mūrdhni vā sarvalokasya śīryate vana eva vā //
             <span class="ref">Subhv_0201</span></p>
         
         <p id="Subhv_0202">
            upakāreṇa dūyante na sahantenukampitām /<br />
            āpatsvapi durārādhyā nityaduḥkhā manasvinaḥ //
             <span class="ref">Subhv_0202</span></p>
         
         <p id="Subhv_0203">
            jalasekena vardhante taravo nāśmasaṃcayāḥ /<br />
            bhavyo hi dravyatāmeti kriyāṃ prāpya tathāvidhām //
             <span class="ref">Subhv_0203</span></p>
         
         <p id="Subhv_0204">
            avṛttibhayamantyānāṃ madhyānāṃ maraṇādbhayam /<br />
            uttamānāṃ tu sattvānāmavamānātparaṃ bhayam //
             <span class="ref">Subhv_0204</span></p>
         
         <p id="Subhv_0205">
            tāpaṃ hanti sukhaṃ sūte jīvayatyujjvalaṃ yaśaḥ /<br />
            amṛtasya prakāroyaṃ durlabhaḥ sādhusaṃgamaḥ //
             <span class="ref">Subhv_0205</span></p>
         
         <p id="Subhv_0206">
            rasāyanamayī śītā paramānandadāyinī /<br />
            nānandayati kaṃ nāma sādhusaṃgaticandrikā //
             <span class="ref">Subhv_0206</span></p>
         
         <p id="Subhv_0207">
            sādhusaṅgatarorjātaṃ vivekakusumaṃ śubham /<br />
            rakṣanti ye mahātmāno bhājanaṃ te phalaśriyaḥ //
             <span class="ref">Subhv_0207</span></p>
         
         <p id="Subhv_0208">
            śūnyamākīrṇatāmeti mṛtyurapyutsavāyate /<br />
            āpatsaṃpadivābhāti vidvajjanasamāgame //
             <span class="ref">Subhv_0208</span></p>
         
         <p id="Subhv_0209">
            himamāpatsarojinyā mohanīhāramārutaḥ /<br />
            jayatyeko jagatyasminsādhuḥ sādhusamāgamaḥ //
             <span class="ref">Subhv_0209</span></p>
         
         <p id="Subhv_0210">
            paraṃ vivardhanaṃ buddherajñānataruśātanam /<br />
            samutsāraṇamādhīnāṃ viddhi sādhusamāgamam //
             <span class="ref">Subhv_0210</span></p>
         
         <p id="Subhv_0211">
            yaḥ snātaḥ śītasitayā sādhusaṃgatigaṅgayā /<br />
            kiṃ tasya dānaiḥ kiṃ tīrthaiḥ kiṃ tapobhiḥ kimadhvaraiḥ //
             <span class="ref">Subhv_0211</span></p>
         
         <p id="Subhv_0212">
            hṛdayāni satāmeva kaṭhinānīti me matiḥ /<br />
            khalavāgviśikhaistīkṣṇairbhidyante na manāgyataḥ //
             <span class="ref">Subhv_0212</span></p>
         
         <p id="Subhv_0213">
            āḥ kimarthamidaṃ cetaḥ satāmambhodhidurbharam /<br />
            iti krudheva durvedhāḥ paraduḥkhairapūrayat //
             <span class="ref">Subhv_0213</span></p>
         
         <p id="Subhv_0214">
            kāco maṇirmaṇiḥ kāco yeṣāṃ tenye hi dehinaḥ /<br />
            santi te sudhiyo yeṣāṃ kācaḥ kāco maṇirmaṇiḥ //
             <span class="ref">Subhv_0214</span></p>
         
         <p id="Subhv_0215">
            doṣānapi guṇīkartuṃ doṣīkartuṃ guṇānapi /<br />
            śakto vādī na tattathyaṃ doṣā guṇā guṇāḥ //
             <span class="ref">Subhv_0215</span></p>
         
         <p id="Subhv_0216">
            guṇarāśimahābhāranirbharāpūritāntarāḥ /<br />
            santo gauravamāyānti yadi tatra kimadbhutam //
             <span class="ref">Subhv_0216</span></p>
         
         <p id="Subhv_0217">
            svātmanyeva layaṃ yātu tādṛśo guṇināṃ guṇaḥ /<br />
            svayaṃ prakhyāpyamānopi yastṛṇāya na manyate //
             <span class="ref">Subhv_0217</span></p>
         
         <p id="Subhv_0218">
            guṇavajjanasaṃparkādyāti svalpopi gauravam /<br />
            puṣpamālānuṣaṅgeṇa tṛṇaṃ śirasi dhāryate //
             <span class="ref">Subhv_0218</span></p>
         
         <p id="Subhv_0219">
            suvṛttasyaikarūpasya paraprītyai dhṛtonnateḥ /<br />
            sādhoḥ stanayugasyeva patanaṃ kasya tuṣṭaye //
             <span class="ref">Subhv_0219</span></p>
         
         <p id="Subhv_0220">
            udeti savitā rakto rakta evāstameti ca /<br />
            saṃpatau ca vipatau ca mahatāmekarūpatā //
             <span class="ref">Subhv_0220</span></p>
         
         <p id="Subhv_0221">
            pātena kanduka ivotpatatyāryaḥ patannapi /<br />
            tathā tvanāryaḥ patati mṛtpiṇḍapatanaṃ yathā //
             <span class="ref">Subhv_0221</span></p>
         
         <p id="Subhv_0222">
            pātitopi karāghātairutpatatyeva kandukaḥ /<br />
            prāyeṇa hi suvṛttānāmasthāyinyo vipattayaḥ //
             <span class="ref">Subhv_0222</span></p>
         
         <p id="Subhv_0223">
            ghyutopyudgacchati punaḥ prajñāvānna tu mūḍhadhīḥ /<br />
            kandukaḥ patanotthāyī na tu kāntākucadvayī //
             <span class="ref">Subhv_0223</span></p>
         
         <p id="Subhv_0224">
            apekṣante na ca snehaṃ na pātraṃ na daśāntaram /<br />
            sadā lokahite yuktā ratnadīpā ivottamāḥ //
             <span class="ref">Subhv_0224</span></p>
         
         <p id="Subhv_0225">
            nirguṇeṣvapi sattveṣu dayāṃ kurvanti sādhavaḥ /<br />
            nahi saṃharate jyotsnāṃ candraścaṇḍālaveśmani //
             <span class="ref">Subhv_0225</span></p>
         
         <p id="Subhv_0226">
            nālokaḥ kriyate sūrye bhūḥ pratīpaṃ na dhāryate /<br />
            nahi pratyupakārāṇāmapekṣā satsu vidyate //
             <span class="ref">Subhv_0226</span></p>
         
         <p id="Subhv_0227">
            apakurvannapi prāyaḥ prāpnoti mahataḥ śubham /<br />
            dahantamapyaurvamagniṃ saṃtarapayati vāridhiḥ // Qsv0227-3 kasyāpi<br />
            satpakṣā ṛjavaḥ śuddhāḥ saphalā guṇasevinaḥ dṛṣṭvāpi dṛśyate dṛśyaṃ śrutvāpi śrūyate
            punaḥ /<br />
            satyaṃ na sādhuvṛttasya dṛśyate punaruktatā //
             <span class="ref">Subhv_0227</span></p>
         
         <p id="Subhv_0229">
            satpakṣā ṛjavaḥ śuddhāḥ saphalā guṇasevinaḥ /<br />
            tulyairapi guṇaiścitraṃ santaḥ santaḥ śarāḥ śarāḥ //
             <span class="ref">Subhv_0229</span></p>
         
         <p id="Subhv_0230">
            lābhapraṇayino nīcā mānakāmā manasvinaḥ /<br />
            madguḥ sarasi matsyārthī haṃsasyeṣṭā prasannatā //
             <span class="ref">Subhv_0230</span></p>
         
         <p id="Subhv_0231">
            paraduḥkhaṃ samākarṇya svabhāvasaralo janaḥ /<br />
            upakārāsamarthatvātprāpnoti hṛdaye vyathām //
             <span class="ref">Subhv_0231</span></p>
         
         <p id="Subhv_0232">
            te vandyāste kṛtinaḥ ślāghyā teṣāṃ hi janmanotpattiḥ /<br />
            yairujjhitātmakāryaiḥ suhṛdāmarthā hi sādhyante //
             <span class="ref">Subhv_0232</span></p>
         
         <p id="Subhv_0233">
            aśaṭhamalolamajihmaṃ tyāginamanurāgiṇaṃ viśeṣajñam /<br />
            yadi nāśrayati naraṃ śrīḥ śrīreva hi vañcitā tatra //
             <span class="ref">Subhv_0233</span></p>
         
         <p id="Subhv_0234">
            ārogyaṃ vidvattā sajjanamaittrī mahākule janma /<br />
            svādhīnatā ca puṃsāṃ mahadaiśvaryaṃ vināpyarthaiḥ //
             <span class="ref">Subhv_0234</span></p>
         
         <p id="Subhv_0235">
            svalpāpi sādhusaṃpadbhogyā mahatāṃ na pṛthvyapi khalaśrīḥ /<br />
            sārasameva payastṛṣamapaharati na vāridherjātu //
             <span class="ref">Subhv_0235</span></p>
         
         <p id="Subhv_0236">
            na bhavati bhavati ca na ciraṃ bhavati ciraṃ celphalo visaṃvadati /<br />
            manyuḥ satpuruṣāṇāṃ tulyaḥ snehena nīcānām //
             <span class="ref">Subhv_0236</span></p>
         
         <p id="Subhv_0237">
            doṣo guṇāya guṇināṃ mahadapi doṣāya doṣiṇāṃ sukṛtam /<br />
            tṛṇamiva dugdhāya gavāṃ dugdhamiva viṣāya sarpāṇām //
             <span class="ref">Subhv_0237</span></p>
         
         <p id="Subhv_0238">
            viṣamagatā api na budhāḥ paribhavamiśrāṃ śriyaṃ hi vāñchanti /<br />
            na pibanti bhaumamambhaḥ sarajasamiti cātakā ete //
             <span class="ref">Subhv_0238</span></p>
         
         <p id="Subhv_0239">
            yogyatayaiva vināśaṃ prāyonāryeṣu yānti guṇavantaḥ /<br />
            sphuṭavacanā eva śukāḥ pañjarabandhaṃ niṣevante //
             <span class="ref">Subhv_0239</span></p>
         
         <p id="Subhv_0240">
            sakṛdapi dṛṣṭvā puruṣaṃ prājñāstulayanti sāraphalgutvam /<br />
            hastatulayāpi nipuṇāḥ palaparimāṇaṃ vijānanti //
             <span class="ref">Subhv_0240</span></p>
         
         <p id="Subhv_0241">
            sujano na yāti vairaṃ parahitanirato vināśakālepi /<br />
            chedepi candanataruḥ surabhayati mukhaṃ kuṭhārasya //
             <span class="ref">Subhv_0241</span></p>
         
         <p id="Subhv_0242">
            nirguṇamapyanuraktaṃ prāyo na samāśritaṃ jahati santaḥ /<br />
            sahavṛddhikṣayabhājaṃ vahati śaśāṅkaḥ kalaṅkamapi //
             <span class="ref">Subhv_0242</span></p>
         
         <p id="Subhv_0243">
            antyāvasthopi budhaḥ svaguṇaṃ na jahāti jātiśuddhatayā /<br />
            na śvetabhāvamujjhati śaṅkhaḥ śikhibhuktamuktopi //
             <span class="ref">Subhv_0243</span></p>
         
         <p id="Subhv_0244">
            doṣamapi guṇavati jane dṛṣṭvā guṇarāgiṇo na khidyante /<br />
            prītyaiva śaśini patitaṃ paśyati lokaḥ kalaṅkamapi //
             <span class="ref">Subhv_0244</span></p>
         
         <p id="Subhv_0245">
            sāptapadīnaṃ sakhyaṃ bhavetprakṛtyā viśuddhacittānām /<br />
            kimutānyonyaguṇakathāvisrambhanibaddhabhāvānām //
             <span class="ref">Subhv_0245</span></p>
         
         <p id="Subhv_0246">
            spṛhaṇīyāḥ kasya na te sumateḥ saralāśayā mahātmānaḥ /<br />
            trayamapi yeṣāṃ sadṛśaṃ hṛdayaṃ vacanaṃ tathācāraḥ //
             <span class="ref">Subhv_0246</span></p>
         
         <p id="Subhv_0247">
            guṇinaḥ samīpavartī pūjyo lokasya guṇavihīnopi /<br />
            vimalekṣaṇaprasaṅkādañjanamāpnoti kāṇākṣi //
             <span class="ref">Subhv_0247</span></p>
         
         <p id="Subhv_0248">
            sahasiddhamidaṃ mahatāṃ dhaneṣvanāsthā guṇeṣu kṛpaṇatvam /<br />
            paraduḥkhe kātaratā mahacca dhairyaṃ svaduḥkheṣu //
             <span class="ref">Subhv_0248</span></p>
         
         <p id="Subhv_0249">
            atikupitā api sujanā yogena mṛdūbhavanti na tu nīcāḥ /<br />
            hemnaḥ kaṭhinasyāpi dravaṇopāyosti na tṛṇānām //
             <span class="ref">Subhv_0249</span></p>
         
         <p id="Subhv_0250">
            upakṛtisāhasikatayā kṣatimapi gaṇayanti no guṇinaḥ /<br />
            janayanti hi prakāśaṃ dīpaśikhāḥ svāṅgadāhena //
             <span class="ref">Subhv_0250</span></p>
         
         <p id="Subhv_0251">
            raktatvaṃ kamalānāṃ satpuruṣāṇāṃ paropakāritvam /<br />
            asatāṃ ca nirdayatvaṃ svabhāvasiddhaṃ triṣu tritayam //
             <span class="ref">Subhv_0251</span></p>
         
         <p id="Subhv_0252">
            upakartumaprakāśaṃ kṣantuṃ nyūneṣvayācitaṃ dātum /<br />
            abhisaṃdhātuṃ ca guṇaiḥ śateṣu kecidvijānanti //
             <span class="ref">Subhv_0252</span></p>
         
         <p id="Subhv_0253">
            guṇini guṇajño ramate nāguṇaśīlasya guṇini paritoṣaḥ /<br />
            alireti vanātkamalaṃ na dardurastānnivāsopi //
             <span class="ref">Subhv_0253</span></p>
         
         <p id="Subhv_0254">
            ādau tu mandamandāni madhye samarasāni ca /<br />
            ante snehāyamānāni saṃgatāni budhaiḥ saha //
             <span class="ref">Subhv_0254</span></p>
         
         <p id="Subhv_0255">
            iyamunnatasattvaśālināṃ<br />
            mahatāṃ kāpi kaṭhoracittatā /<br />
            upakṛtya bhavanti dūrataḥ<br />
            parataḥ pratyupakāraśaṅkayā //
             <span class="ref">Subhv_0255</span></p>
         
         <p id="Subhv_0256">
            upakāriṇi vītamatsare vā<br />
            sadayatvaṃ yadi tatra kotirekaḥ /<br />
            ahite sahasāparāddhalabdhe<br />
            saghṛṇaṃ yasya manaḥ satāṃ sa dhuryaḥ //
             <span class="ref">Subhv_0256</span></p>
         
         <p id="Subhv_0257">
            ādimadhyanidhaneṣu sauhṛdaṃ<br />
            sajjane bhavati netare jane /<br />
            chedatāḍananigharṣatāpanair-<br />
            nānyabhāvamupayāti kāñcanam //
             <span class="ref">Subhv_0257</span></p>
         
         <p id="Subhv_0258">
            dīpāḥ sthitaṃ vastu vibhāvayanti<br />
            kulapradīpāstu bhavanti kecit /<br />
            ciravyatītānapi pūrvajānye<br />
            prakāśayanti svaguṇaprakarṣāt //
             <span class="ref">Subhv_0258</span></p>
         
         <p id="Subhv_0259">
            tuṅgātmanāḥ tuṅgatarāḥ samarthā<br />
            manorujaṃ dhvaṃsayituṃ na nīcāḥ /<br />
            dhārādharā eva dharādharāṇāṃ<br />
            nidāghadāvaughaharā na nadyaḥ //
             <span class="ref">Subhv_0259</span></p>
         
         <p id="Subhv_0260">
            guṇā guṇajñeṣu guṇībhavanti<br />
            te nirguṇaṃ prāpya bhavanti doṣāḥ /<br />
            susvādutoyaprabhavā hi nadyaḥ<br />
            samudramāsādya bhavantyapeyāḥ //
             <span class="ref">Subhv_0260</span></p>
         
         <p id="Subhv_0261">
            tṛṇāni nonmūlayati prabhañjano<br />
            mṛdūni nīcaiḥ praṇatāni sarvaśaḥ /<br />
            samucchritāneva tarūnprabādhate<br />
            mahānmahatsveva karoti vikriyām //
             <span class="ref">Subhv_0261</span></p>
         
         <p id="Subhv_0262">
            cirāya satsaṃgamaśuddhamānaso<br />
            na yātyasatsaṃgatamātmavānnaraḥ /<br />
            manoharendīvarakhaṇḍagocaro<br />
            na jātu bhṛṅgaḥ kuṇape nilīyate //
             <span class="ref">Subhv_0262</span></p>
         
         <p id="Subhv_0263">
            api vibhavavihīnaḥ pracyuto vā svadeśān-<br />
            nahi khalajanasevāṃ prārthayatyunnatātmā /<br />
            tanu tṛṇamupabhuṅkte na kṣudhārtopi siṃhaḥ<br />
            pibati rudhiramuṣṇaṃ prāyaśaḥ kuñjarāṇām //
             <span class="ref">Subhv_0263</span></p>
         
         <p id="Subhv_0264">
            vitte tyāgaḥ kṣamā śaktau duḥkhe dainyavihīnatā /<br />
            nirdambhatā sadācāre svabhāvoyaṃ mahātmanām //
             <span class="ref">Subhv_0264</span></p>
         
         <p id="Subhv_0265">
            sukhalavadaśāharṣaklaivye khalaḥ khalu khelate<br />
            skhalati bhajate leśakleśe viṣādaviṣūcikām /<br />
            bhavati na satāṃ darpoddāmā na dainyamayī matir-<br />
            durabhibhavatā gambhīrāṇāṃ sukheṣvasukheṣu ca //
             <span class="ref">Subhv_0265</span></p>
         
         <p id="Subhv_0266">
            svāmye peśalatā guṇe praṇayitā harṣe nirutsekatā<br />
            mantre saṃvṛtatā śrute sumatitā vittodaye tyāgitā /<br />
            sādhau sādaratā khale vimukhatā pāpe paraṃ bhīrutā<br />
            duḥkhe kleśasahiṣṇutā ca mahatāṃ kalyāṇamākāṅkṣati //
             <span class="ref">Subhv_0266</span></p>
         
         <p id="Subhv_0267">
            vipadi dhairyamathābhyudaye kṣamā<br />
            sadasi vākpaṭutā yudhi vikramaḥ /<br />
            yaśasi cābhiratirvyasanaṃ śrute<br />
            prakṛtisiddhamidaṃ hi mahātmanām //
             <span class="ref">Subhv_0267</span></p>
         
         <p id="Subhv_0268">
            idaṃ hi māhātmyaviśeṣasūcakaṃ<br />
            vadanti cihnaṃ mahatāṃ manīṣiṇaḥ /<br />
            mano yadeṣāṃ sukhaduḥkhasaṃbhave<br />
            prayāti no harṣaviṣādavaśyatām //
             <span class="ref">Subhv_0268</span></p>
         
         <p id="Subhv_0269">
            subhāṣitaiḥ prītiranunnatiḥ śriyā<br />
            parārthaniṣpattipaṭīyasī kriyā /<br />
            guṇeṣvatṛptirguṇavatsu cādaro<br />
            nigūḍhametaccaritaṃ mahātmanām //
             <span class="ref">Subhv_0269</span></p>
         
         <p id="Subhv_0270">
            satyaṃ guṇā guṇavatāṃ vidhivaiparītyād-<br />
            yatnārjitā api kalau viphalā bhavanti /<br />
            sāphalyamasti sutarāmidameva teṣāṃ<br />
            yattāpayanti hṛdayāni punaḥ khalānām //
             <span class="ref">Subhv_0270</span></p>
         
         <p id="Subhv_0271">
            yadvañcanāhitamatirbahu cāṭugarbhaṃ<br />
            kāryonmukhaḥ khalajanaḥ kṛtakaṃ bravīti /<br />
            tatsādhavo na na vidanti vidanti kiṃ tu<br />
            kartuṃ vṛthā praṇayamasya na pārayanti //
             <span class="ref">Subhv_0271</span></p>
         
         <p id="Subhv_0272">
            pāpaṃ samācarati vītaghṛṇo jaghanyaḥ<br />
            prāpyāpadaṃ saghṛṇa eva tu madhyabuddhiḥ /<br />
            prāṇātyayepi na tu sādhujanaḥ suvṛttaṃ<br />
            velāṃ samudra iva laṅghayituṃ samarthaḥ //
             <span class="ref">Subhv_0272</span></p>
         
         <p id="Subhv_0273">
            śuddhiḥ sa eva kulajaśca sa eva dhīraḥ<br />
            ślāghyo vipatsvapi na muñcati yaḥ svabhāvam /<br />
            taptaṃ yathā dinakarasya marīcijālair-<br />
            dehaṃ tyajedapi himaṃ na tu śītalatvam //
             <span class="ref">Subhv_0273</span></p>
         
         <p id="Subhv_0274">
            yāñcāpadaṃ maraṇaduḥkhamivānubhāvya<br />
            dattena kiṃ khalu bhavatyatibhūyasāpi /<br />
            kalpadrumānparihasanta iveha santaḥ<br />
            saṃkalpitairatidadatyakadarthitaṃ yat //
             <span class="ref">Subhv_0274</span></p>
         
         <p id="Subhv_0275">
            te sādhavo bhuvanamaṇḍalamaulibhūtā<br />
            ye sādhutāṃ nirupakāriṣu darśayanti /<br />
            ātmaprayojanavaśīkṛtakhinnadehaḥ<br />
            pūrvopakāriṣu khalopi hi sānukampaḥ //
             <span class="ref">Subhv_0275</span></p>
         
         <p id="Subhv_0276">
            nāntarvicintayati kiṃcidapi pratīpam-<br />
            akopitopi sujanaḥ piśunena pāpam /<br />
            arkadviṣopi hi mukhe patitāgrabhāgās-<br />
            tārāpateramṛtameva karāḥ kiranti //
             <span class="ref">Subhv_0276</span></p>
         
         <p id="Subhv_0277">
            ākopitopi kulajo na vadatyavācyaṃ<br />
            niṣpīḍito madhurameva vametkilekṣuḥ /<br />
            nīco jano guṇaśatairapi sevyamāno<br />
            hāseṣu tadvadati yatkalaheṣu vācyam //
             <span class="ref">Subhv_0277</span></p>
         
         <p id="Subhv_0278">
            nidantu nītinipuṇā athavā stuvantu<br />
            lakṣmīḥ parāpatatu gacchatu vā yatheccham /<br />
            adyaiva vā maraṇamastu yugāntare vā<br />
            nyāyyātpathaḥ pracalayanti padaṃ na dhīrāḥ //
             <span class="ref">Subhv_0278</span></p>
         
         <p id="Subhv_0279">
            hetoḥ kutopyasadṛśāḥ sujanā garīyaḥ<br />
            kāryaṃ nisargaguravaḥ sphuṭamārabhante /<br />
            utthāya kiṃ kalaśatopi na sindhunātham-<br />
            udvīcimālamapibadbhagavānagastyaḥ //
             <span class="ref">Subhv_0279</span></p>
         
         <p id="Subhv_0280">
            priyā nyāyyā vṛttirmalinamasubhaṅgepyasukaraṃ<br />
            hyasanto nābhyarthyāḥ suhṛdapi na yācyokṛśadhanaḥ /<br />
            vipadyuccaiḥ stheyaṃ padamanuvidheyaṃ ca mahatāṃ<br />
            satāṃ kenoddiṣṭaṃ viṣamamasidhārāvratamidam //
             <span class="ref">Subhv_0280</span></p>
         
         <p id="Subhv_0281">
            pradānaṃ succhannaṃ gṛhamupagate saṃbhramavidhir-<br />
            anutseko lakṣmyāpyanabhibhavanīyāḥ parakathāḥ /<br />
            priyaṃ kṛtvā maunaṃ sadasi kathanaṃ cāpyupakṛteḥ<br />
            śrutetyantāsaktiḥ puruṣamabhijātaṃ kathayati //
             <span class="ref">Subhv_0281</span></p>
         
         <p id="Subhv_0282">
            kasyādeśātkṣapayati tamaḥ saptasaptiḥ prajānāṃ<br />
            chāyāhetoḥ pathi viṭapināmañjaliḥ kena baddhaḥ /<br />
            abhyarthyante jalalavamucaḥ kena vā vṛṣṭihetor-<br />
            jātyaivaite parahitavidhau sādhavo baddhakakṣyā //
             <span class="ref">Subhv_0282</span></p>
         
         <p id="Subhv_0283">
            svaphalanicayaḥ śākhābhaṅgaṃ karoti vanaspater-<br />
            gamanamalasaṃ barhāṭopi karoti śikhaṇḍinaḥ /<br />
            caturagamano yo jātyāśvaḥ sa gauriva vāhyate<br />
            guṇavati jane prāyeṇaite guṇāḥ khalu vairiṇaḥ //
             <span class="ref">Subhv_0283</span></p>
         
         <p id="Subhv_0284">
            khyātiṃ yatra guṇā na yānti guṇinastatrādaraḥ syātkutaḥ<br />
            kiṃ kuryādbahuśikṣitopi puruṣaḥ pāṣāṇabhūte jane /<br />
            premārūḍhavilāsinīmadavaśavyāvṛttakaṇṭhasvanaḥ<br />
            sītkāro hi manoharopi badhire kiṃ nāma kuryādguṇam //
             <span class="ref">Subhv_0284</span></p>
         
         <p id="Subhv_0285">
            kṣudrāḥ santi sahasraśaḥ svabharaṇavyāpāramātronmukhāḥ<br />
            svārtho yasya parārtha eva sa pumānekaḥ satāmagraṇīḥ /<br />
            duṣpūrodarapūraṇāya pibati srotaḥpatiṃ vāḍavo<br />
            jīmūtastu nidāghatāpitajagatsaṃtāpavicchittaye //
             <span class="ref">Subhv_0285</span></p>
         
         <p id="Subhv_0286">
            namratvenonnamantaḥ paraguṇanutibhiḥ svānguṇānkhyāpayantaḥ<br />
            puṣṇantaḥ svīyamarthaṃ satatakṛtamahārambhayatnāḥ parārthe /<br />
            kṣāntyaivākṣeparūkṣākṣaramukharamukhādurmukhānduḥkhayantaḥ<br />
            santaḥ sāścaryacaryā jagati bahumatāḥ kasya nābhyarthanīyāḥ //
             <span class="ref">Subhv_0286</span></p>
         
         <p id="Subhv_0287">
            sajjanā eva sādhūnāṃ prathayanti guṇotkaram /<br />
            puṣpāṇāṃ saurabhaṃ prāyastanvate dikṣu mārutāḥ //
             <span class="ref">Subhv_0287</span></p>
         
         <p id="Subhv_0288">
            sādhureva pravīṇaḥ syātsadguṇāmṛtacarvaṇe /<br />
            navacūtāṅkurāsvādakuśalaḥ kokilaḥ kila //
             <span class="ref">Subhv_0288</span></p>
         
         <p id="Subhv_0289">
            prāyaḥ santyupadeśārhā dhīmanto na jaḍāśayāḥ /<br />
            tilāḥ kusumasaugandhyagrāhiṇo na yavāḥ kvacit //
             <span class="ref">Subhv_0289</span></p>
         
         <p id="Subhv_0290">
            manasvihṛdayaṃ dhatte raukṣyeṇaiva prasannatām /<br />
            bhasmanā makuraḥ prāyaḥ prasādaṃ labhatetarām //
             <span class="ref">Subhv_0290</span></p>
         
         <p id="Subhv_0291">
            uttamaḥ kleśavikṣobhaṃ kṣamaḥ soḍhuṃ nahītaraḥ /<br />
            maṇireva mahāśāṇagharṣaṇaṃ na tu mṛtkaṇaḥ //
             <span class="ref">Subhv_0291</span></p>
         
         <p id="Subhv_0292">
            jaḍe prabhavati prāyo duḥkhaṃ bibhrati sādhavaḥ /<br />
            sitāṃśāvudite padmāḥ saṃkocātaṅkadhāriṇaḥ //
             <span class="ref">Subhv_0292</span></p>
         
         <p id="Subhv_0293">
            guṇānāmantaraṃ prāyastajjño jānāti netaraḥ /<br />
            mālatīmallikāmodaṃ ghrāṇaṃ vetti na locanam //
             <span class="ref">Subhv_0293</span></p>
         
         <p id="Subhv_0294">
            svabhāvaṃ naiva muñcanti santaḥ saṃsargatosatām /<br />
            na tyajanti rutaṃ mañju kākasaṃparkataḥ pikāḥ //
             <span class="ref">Subhv_0294</span></p>
         
         <p id="Subhv_0295">
            saṃpattau komalaṃ cittaṃ sādhorāpadi karkaśam /<br />
            sukumāraṃ madhau pattraṃ taroḥ syātkaṭhinaṃ śucau //
             <span class="ref">Subhv_0295</span></p>
         
         <p id="Subhv_0296">
            svabhāvaṃ na jahātyantaḥ sādhurāpadgatopi san /<br />
            karpūraḥ pāvakapluṣṭaḥ saurabhaṃ bhajatetarām //
             <span class="ref">Subhv_0296</span></p>
         
         <p id="Subhv_0297">
            apyāpatsamayaḥ sādhoḥ prayāti ślāghanīyatām /<br />
            vidhorvidhuṃtudāskandavipatkālopi sundaraḥ //
             <span class="ref">Subhv_0297</span></p>
         
         <p id="Subhv_0298">
            dṛṣṭadurjanadaurātmyaḥ sajjane rajyate janaḥ /<br />
            āruhya parvataṃ pānthaḥ nirvṛtimetyalam //
             <span class="ref">Subhv_0298</span></p>
         
         <p id="Subhv_0299">
            kṣaṇakṣayiṇi sāpāye bhoge rajyanti nottamāḥ /<br />
            saṃtyajyāmbhojakiṃjalkaṃ haṃsāḥ prāśnanti śaivalam //
             <span class="ref">Subhv_0299</span></p>
         
         <p id="Subhv_0300">
            adhamaṃ bādhate bhūyo duḥkhāvego na tūttamam /<br />
            pāṇipādaṃ rujatyāśu śītasparśo na cakṣuṣī //
             <span class="ref">Subhv_0300</span></p>
         
         <p id="Subhv_0301">
            guṇavānsucirasthāyī daivenāpi na sahyate /<br />
            tiṣṭhatyekāṃ niśāṃ candraḥ śrīmānsaṃpūrṇamaṇḍalaḥ //
             <span class="ref">Subhv_0301</span></p>
         
         <p id="Subhv_0302">
            sarvatra guṇavāndeśe cakāsti prathatetarām /<br />
            maṇirmūrdhni gale bāhau pādapīṭhepi śobhate //
             <span class="ref">Subhv_0302</span></p>
         
         <p id="Subhv_0303">
            uttamaṃ suciraṃ naiva vipadobhibhavantyalam /<br />
            rāhugrasanasaṃbhūtā kṣaṇaṃ vicchāyatā vidhoḥ //
             <span class="ref">Subhv_0303</span></p>
         
         <p id="Subhv_0304">
            saṃtuṣyatyuttamaḥ stutyā dhanena mahatādhamaḥ /<br />
            prasīdanti japairdevā balibhirbhūtavigrahāḥ //
             <span class="ref">Subhv_0304</span></p>
         
         <p id="Subhv_0305">
            na kadācitsatāṃ cetaḥ prasaratyaghakarmasu /<br />
            jaleṣu drutamapyantaḥ sarpirāśyānatāṃ vrajet //
             <span class="ref">Subhv_0305</span></p>
         
         <p id="Subhv_0306">
            narāḥ saṃskārārhā jagati kila kecitsukṛtinaḥ<br />
            samānāyāṃ jātāvapi vayasi satyāmapi dhiyi /<br />
            ayaṃ dṛṣṭāntotra sphuṭaparicayādabhyasanataḥ<br />
            śukaḥ ślokānvaktuṃ prabhavati na kākaḥ kvacidapi //
             <span class="ref">Subhv_0306</span></p>
         
         <p id="Subhv_0307">
            dhanamapi paradattaṃ duḥkamaucityabhājāṃ<br />
            bhavati hṛdi tadevānandakārītareṣām /<br />
            malayajarasabindurbādhate netramantar-<br />
            janayati ca sa evāhlādamanyatra gātre //
             <span class="ref">Subhv_0307</span></p>
         
         <p id="Subhv_0308">
            sadvaṃśajasya paritāpanudaḥ suvṛtta-<br />
            śuddhātmanaḥ sakalalokavibhūṣaṇasya /<br />
            chidraṃ prajātamapi sādhujanasya daivān-<br />
            muktāmaṇeriva guṇāya bhavatyavaśyam //
             <span class="ref">Subhv_0308</span></p>
         
         <p id="Subhv_0309">
            gehaṃ durgatabandhurbhirgurugṛhaṃ chātrairahaṃkāribhir-<br />
            haṭṭaṃ pattanavañcakairmunijanaiḥ śāponmukhairāśramān /<br />
            siṃhādyaiśca vanaṃ khalairnṛpasabhāṃ cauraurdigantānapi<br />
            saṃkīrṇānyavalokya satyasaralaḥ sādhuḥ kva viśrāmyati //
             <span class="ref">Subhv_0309</span></p>
         
         <p id="Subhv_0310">
            sābhimānamasaṃbhāvyamaucityacyutamapriyam /<br />
            duḥkhāvamānadīnaṃ vā na vadanti guṇonnatāḥ //
             <span class="ref">Subhv_0310</span></p>
         
         <p id="Subhv_0311">
            bhavati subhagatvamadhikaṃ vistāritaparaguṇasya sujanasya /<br />
            vahati vikāsitakumudo dviguṇaruciṃ himakaroddyotaḥ //
             <span class="ref">Subhv_0311</span></p>
         
         <p id="Subhv_0312">
            guṇināmapi nijarūpapratipattiḥ parata eva saṃbhavati /<br />
            svamahimadarśanamakṣṇormakuratale jāyate yasmāt //
             <span class="ref">Subhv_0312</span></p>
         
         <p id="Subhv_0313">
            kotibhāraḥ samarthānāṃ kiṃ dūraṃ vyavasāyinām /<br />
            ko videśaḥ savidyānāṃ kaḥ paraḥ priyavādinām //
             <span class="ref">Subhv_0313</span></p>
         
         <p id="Subhv_0314">
            aśvaḥ śastraṃ śāstraṃ vīṇā vāṇī naraśca nārī ca /<br />
            puruṣaviśeṣaṃ prāptā bhavanti yogyā ayogyāśca //
             <span class="ref">Subhv_0314</span></p>
         
         <p id="Subhv_0315">
            utsāhasaṃpannamadīrghasūtraṃ<br />
            kriyāvidhijñaṃ vyasaneṣvasaktam /<br />
            śūraṃ kṛtajñaṃ dṛḍhasauhṛdaṃ ca<br />
            lakṣmīḥ svayaṃ vāñchati vāsahetoḥ //
             <span class="ref">Subhv_0315</span></p>
         
         <p id="Subhv_0316">
            kadarthitasyāpi mahāśayasya<br />
            na śakyate sargaguṇaḥ pramārṣṭum /<br />
            adhomukhasyāpi kṛtasya vahner-<br />
            nādhaḥ śikhā yānti kadācideva //
             <span class="ref">Subhv_0316</span></p>
         
         <p id="Subhv_0317">
            nyāyaḥ khalaiḥ parihṛtaścalitaśca dharmaḥ<br />
            kālaḥ kaliḥ kaluṣa eva paraṃ pravṛttaḥ /<br />
            prāyeṇa durjanajanaḥ prabhāviṣṇureva<br />
            niścakrikaḥ paribhavāspadameva sādhuḥ //
             <span class="ref">Subhv_0317</span></p>
         
         <p id="Subhv_0318">
            vrate vivādaṃ vimatiṃ viveke<br />
            satyetiśaṅkāṃ vinaye vikāram /<br />
            guṇevamānaṃ kuśale niṣedhaṃ<br />
            dharme virodhaṃ na karoti sādhuḥ //
             <span class="ref">Subhv_0318</span></p>
         
         <p id="Subhv_0319">
            vandyaḥ sa puṃsaṃ tridaśābhinandyaḥ<br />
            kāruṇyapuṇyopacayakriyābhiḥ /<br />
            saṃsārasāratvamupaitai yasya<br />
            paropakārābharaṇaṃ śarīram //
             <span class="ref">Subhv_0319</span></p>
         
         <p id="Subhv_0320">
            abhedenopāste kumudamudare vā sthitavato<br />
            vipakṣādambhojādupagatavato vā madhulihaḥ /<br />
            aparyāptaḥ kopi svaparaparicaryāparicaya-<br />
            prabandhaḥ sādhūnāmayamanabhisaṃdhānamadhuraḥ //
             <span class="ref">Subhv_0320</span></p>
         
         <p id="Subhv_0321">
            yairvātūlo bhavati purataḥ kathyamānairjanānāṃ<br />
            kāmapyantarvidadhati rujaṃ yepyanudgīryamāṇāḥ /<br />
            tebhiprāyāḥ kimapi hṛdaye kaṇṭhalagnaḥ sphuranto<br />
            yasyākhyeyāstamiha suhṛdaṃ puṇyavanto labhante //
             <span class="ref">Subhv_0321</span></p>
         
         <p id="Subhv_0322">
            udanvacchinnā bhūḥ sa ca nidhirapāṃ yojanaśataṃ<br />
            sadā pānthaḥ pūṣā gaganaparimāṇaṃ kathayati /<br />
            iti prāyo bhāvāḥ sphuradavadhimudrāmukulitāḥ<br />
            satāṃ prajñonmeṣaḥ punarayamasīmā vijayate //
             <span class="ref">Subhv_0322</span></p>
         
         <p id="Subhv_0323">
            sāgasepi na kupyanti kṛpayā copakurvate /<br />
            bodhaṃ svasyaiva necchanti te viśvoddharaṇakṣamāḥ //
             <span class="ref">Subhv_0323</span></p>
         
         <p id="Subhv_0324">
            pātraṃ pavitrayati naiva guṇānkṣiṇoti<br />
            snehaṃ na saṃharati nāpi malaṃ prasūte /<br />
            doṣāvasānaruciraścalatāṃ na dhatte<br />
            satsaṃgamaḥ sukṛtasadmani kopi dīpaḥ //
             <span class="ref">Subhv_0324</span></p>
         
         <p id="Subhv_0325">
            aṇurapi maṇiḥ prāṇatrāṇakṣamo viṣabhakṣiṇāṃ<br />
            śiśurapi ruṣā siṃhīsūnaḥ samāhvayate gajān /<br />
            tanurapi taruskandhodbhūto dahatyanalo vanaṃ<br />
            prakṛtimahatāṃ jātyaṃ tejo na mūrtimapekṣate //
             <span class="ref">Subhv_0325</span></p>
         
         <p id="Subhv_0326">
            namaḥ khalebhyaḥ ka ivāthavā na tā-<br />
            nalaṃ namasyediha yo jijīviṣuḥ /<br />
            vinaiva ye doṣamṛṣiprakāṇḍavan-<br />
            nayanti śāpena rasātalaṃ narān //
             <span class="ref">Subhv_0326</span></p>
         
         <p id="Subhv_0327">
            viṣadharatopyativiṣamaḥ khala iti na mṛṣā vadanti vidvāṃsaḥ /<br />
            yadayaṃ nakuladveṣī sakuladveṣī sadā piśunaḥ //
             <span class="ref">Subhv_0327</span></p>
         
         <p id="Subhv_0328">
            atimaline kartavye bhavati khalānāmatīva nipuṇā dhīḥ /<br />
            timire hi kauśikānāṃ rūpaṃ pratipadyate dṛṣṭiḥ //
             <span class="ref">Subhv_0328</span></p>
         
         <p id="Subhv_0329">
            vidhvastaparaguṇānāṃ bhavati khalānāmatīva malinatvam /<br />
            antaritaśaśirucāmapi salilamucāṃ malinimābhyadhikaḥ //
             <span class="ref">Subhv_0329</span></p>
         
         <p id="Subhv_0330">
            hasta iva bhūtimalino laṅghayati yathā yathā khalaḥ sūjanam /<br />
            darpaṇamiva taṃ kurute tathā tathā nirmalacchāyam //
             <span class="ref">Subhv_0330</span></p>
         
         <p id="Subhv_0331">
            jīvanagrahaṇe namrā gṛhītvā punarutthitāḥ /<br />
            kiṃ kaniṣṭhā uta jyeṣṭhā ghaṭīyantrasya durjanāḥ //
             <span class="ref">Subhv_0331</span></p>
         
         <p id="Subhv_0332">
            sadā khaṇḍanayogyāya tuṣapūrṇāśayāya ca /<br />
            namostu bahubījāya khalāyolūkhalāya ca //
             <span class="ref">Subhv_0332</span></p>
         
         <p id="Subhv_0333">
            jihvādūṣitasatpātraḥ piṇḍārthī kalahotkaṭaḥ /<br />
            tulyatāmaśucirnityaṃ bibharti piśunaḥ śunaḥ //
             <span class="ref">Subhv_0333</span></p>
         
         <p id="Subhv_0334">
            aho bata khalaḥ puṇyairmūrkhopyaśrutapaṇḍitaḥ /<br />
            svaguṇodīraṇe śeṣaḥ paranindāsu vākpatiḥ //
             <span class="ref">Subhv_0334</span></p>
         
         <p id="Subhv_0335">
            khalaḥ sujanapaiśunye sarvatokṣi śiromukhaḥ /<br />
            sarvataḥ śrutimāṃlloke sarvamāvṛtya tiṣṭhati //
             <span class="ref">Subhv_0335</span></p>
         
         <p id="Subhv_0336">
            satsādhuvāde mūrkhasya mātsaryagalarogiṇaḥ /<br />
            jihvā kaṅkamukhenāpi kṛṣṭā naiva pravartate //
             <span class="ref">Subhv_0336</span></p>
         
         <p id="Subhv_0337">
            māyāmayaḥ prakṛtyaiva rāgadveṣamadākulaḥ /<br />
            mahatāmapi mohāya saṃsāra iva durjanaḥ //
             <span class="ref">Subhv_0337</span></p>
         
         <p id="Subhv_0338">
            khacitramapi māyāvī racayatyeva līlayā /<br />
            laghuśca mahatāṃ madhye tasmātkhala iti smṛtaḥ //
             <span class="ref">Subhv_0338</span></p>
         
         <p id="Subhv_0339">
            khalena dhanamattena nīcena prabhaviṣṇunā /<br />
            piśunena padasthena hā praje kva gamiṣyasi //
             <span class="ref">Subhv_0339</span></p>
         
         <p id="Subhv_0340">
            kṛtaśatamasatsu naṣṭaṃ subhāṣitaśataṃ ca naṣṭamabudheṣu /<br />
            vacanaśatamavacanakare buddhiśatamacetane naṣṭam //
             <span class="ref">Subhv_0340</span></p>
         
         <p id="Subhv_0341">
            naṣṭamapātre dānaṃ naṣṭaṃ hitamaphalabuddhyavajñāne /<br />
            naṣṭo guṇoguṇajñe naṣṭaṃ dākṣiṇyamakṛtajñe //
             <span class="ref">Subhv_0341</span></p>
         
         <p id="Subhv_0342">
            dūrāducchritapāṇirārdranayanaḥ protsāritārdhāsano<br />
            gāḍhāliṅganatatparaḥ priyakathāpraśneṣu saktottaraḥ /<br />
            antargūḍhaviṣo bahirmadhumayaścātīva māyāmayaḥ<br />
            ko nāmāyamapūrvanāṭakavidhiryaḥ śikṣito durjanaiḥ //
             <span class="ref">Subhv_0342</span></p>
         
         <p id="Subhv_0343">
            ye śramaṃ hartumīhante mahatāṃ cirasaṃbhṛtam /<br />
            vandyāstesaralātmāno durjanāḥ sajjanā iva //
             <span class="ref">Subhv_0343</span></p>
         
         <p id="Subhv_0344">
            aho kuṭilabuddhīnāṃ durgrāhamasatāṃ manaḥ /<br />
            anyadvacasi kaṇṭhenyadanyadoṣṭhapuṭe sthitam //
             <span class="ref">Subhv_0344</span></p>
         
         <p id="Subhv_0345">
            khaleṣu satsu niryātā vayamarjayituṃ guṇān /<br />
            iyaṃ sā taskaragrāme ratnakrayaviḍambanā //
             <span class="ref">Subhv_0345</span></p>
         
         <p id="Subhv_0346">
            vardhete spardhayevobhau saṃpadā śataśākhayā /<br />
            aṅkurovaskarodbhūtaḥ puruṣaścākulodbhavaḥ //
             <span class="ref">Subhv_0346</span></p>
         
         <p id="Subhv_0347">
            dahyamānāḥ sutīkṣṇena nīcāḥ parayaśogninā /<br />
            aśaktāstatpadaṃ gantuṃ tato nindāṃ pracakrire //
             <span class="ref">Subhv_0347</span></p>
         
         <p id="Subhv_0348">
            yatsmṛtvaiva parāṃ yānti santaḥ saṃtāpasaṃtatim /<br />
            tadasanto hasantopi helayaiva hi kurvate //
             <span class="ref">Subhv_0348</span></p>
         
         <p id="Subhv_0349">
            guṇadoṣāvaśāstrajñaḥ kathaṃ vibhajate janaḥ /<br />
            kimandhasyādhikārosti rūpabhedopalabdhiṣu //
             <span class="ref">Subhv_0349</span></p>
         
         <p id="Subhv_0350">
            prāyaḥ prakāśatāṃ yāti malinaḥ sādhubādhayā /<br />
            nāgrasiṣyata cedarkaṃ kojñāsyatsiṃhikāsutam //
             <span class="ref">Subhv_0350</span></p>
         
         <p id="Subhv_0351">
            prāyaḥ paropatāpāya durjanaḥ satatodyataḥ /<br />
            avaśyakaraṇīyatvānna kāraṇamapekṣate //
             <span class="ref">Subhv_0351</span></p>
         
         <p id="Subhv_0352">
            stokenonnatimāyāti stokenāyātyadhogatim /<br />
            aho susadṛśī vṛttistulākoṭeḥ khalasya ca //
             <span class="ref">Subhv_0352</span></p>
         
         <p id="Subhv_0353">
            aho prakṛtisādṛśyaṃ śleṣmaṇo durjanasya ca /<br />
            madhuraiḥ kopamāyāti kaṭukairupaśāmyati //
             <span class="ref">Subhv_0353</span></p>
         
         <p id="Subhv_0354">
            yathā gajapatiḥ śrāntaśchāyārthī vṛkṣamāśritaḥ /<br />
            viśramya taṃ drumaṃ hanti tathā nīcaḥ svamāśrayam //
             <span class="ref">Subhv_0354</span></p>
         
         <p id="Subhv_0355">
            durjanaḥ parihartavyo vidyayālaṃkṛtopi san /<br />
            maṇinā bhūṣitaḥ sarpo bhavetkiṃ na bhayaṃkaraḥ //
             <span class="ref">Subhv_0355</span></p>
         
         <p id="Subhv_0356">
            cārutā paradārārthaṃ dhanaṃ lokopataptaye /<br />
            prabhūtvaṃ sādhunāśāya khale khalatarā guṇāḥ //
             <span class="ref">Subhv_0356</span></p>
         
         <p id="Subhv_0357">
            paropaghātavijñānamātralābhopajīvinām /<br />
            dāśānāmiva dhūrtānāṃ jālāya guṇasaṃgrahaḥ //
             <span class="ref">Subhv_0357</span></p>
         
         <p id="Subhv_0358">
            durjanenocyamānāni vacāṃsi madhurāṇyapi /<br />
            akālakusumānīva trāsaṃ saṃjanayanti me //
             <span class="ref">Subhv_0358</span></p>
         
         <p id="Subhv_0359">
            na lajjate sajjanavarjanīyayā<br />
            bhujaṃgavakrakriyayāpi durjanaḥ /<br />
            dhiyaṃ kumāyāsamayābhicāriṇīṃ<br />
            vidagdhatāmeva hi manyate khalaḥ //
             <span class="ref">Subhv_0359</span></p>
         
         <p id="Subhv_0360">
            vṛtiṃ svāṃ bahu manyate hṛdi śucaṃ dhattenukampoktibhir-<br />
            vyaktaṃ nindati yogyatāṃ mitamatiḥ kurvanstutīrātmanaḥ /<br />
            garhyopāyaniṣevaṇaṃ kathayati sthāsnuṃ vadanvyāpadaṃ<br />
            śrutvā duḥkhamaruṃtudāṃ vitanute pīḍāṃ janaḥ prākṛtaḥ //
             <span class="ref">Subhv_0360</span></p>
         
         <p id="Subhv_0361">
            pākaścenna śubhasya medya tadasau prāgeva nādātkimu<br />
            svārthaścenna mayāsya kiṃ na bhajate dīnānsvabandhūnayam /<br />
            matto randhrudṛśosya bhīryadi na tallubdhaḥ kimeṣa tyajed-<br />
            ityantaḥ puruṣodhaṃaḥ kalayati prāyaḥ kṛtopakriyaḥ //
             <span class="ref">Subhv_0361</span></p>
         
         <p id="Subhv_0362">
            sāścaryaṃ yudhi śauryamapratihataṃ tatkaṇḍitākhaṇḍalaṃ<br />
            pāñcottānakaraḥ kṛta sabhagavāndānena lakṣmīpatiḥ /<br />
            aiśvaryaṃ svakarāptasaptabhuvanaṃ labdhābdhipāraṃ yaśaḥ<br />
            sarvaṃ durjanasaṃgamena sahasā spaṣṭaṃ vinaṣṭaṃ baleḥ //
             <span class="ref">Subhv_0362</span></p>
         
         <p id="Subhv_0363">
            śamayati yaśaḥ kleśaṃ sūte diśatyaśivāṃ gatiṃ<br />
            janayati janodvegāyāsaṃ nayatyupahāsyatām /<br />
            bhramayati matiṃ mānaṃ hanti kṣiṇoti ca jīvitaṃ<br />
            kṣipati sakalaṃ kalyāṇānāṃ kulaṃ khalasaṃgamaḥ //
             <span class="ref">Subhv_0363</span></p>
         
         <p id="Subhv_0364">
            avinayabhuvāmajñānānāṃ śamāya bhavannapi<br />
            prakṛtikuṭilādvidyābhyāsaḥ khalatvavivṛddhaye /<br />
            phaṇibhayabhṛtāmastu cchedakṣamastamasāmasau<br />
            viṣadharaphaṇāratnāloko bhayaṃ tu bhṛśāyate //
             <span class="ref">Subhv_0364</span></p>
         
         <p id="Subhv_0365">
            karoti pūjyamānopi lokavyasanadīkṣitaḥ /<br />
            darśane darśane trāsaṃ gṛhāhiriva durjanaḥ //
             <span class="ref">Subhv_0365</span></p>
         
         <p id="Subhv_0366">
            satyadharmacyutātpuṃsaḥ kruddhādāśīviṣādiva /<br />
            nāstikopi hyudvijate janaḥ kiṃ punarāstikaḥ //
             <span class="ref">Subhv_0366</span></p>
         
         <p id="Subhv_0367">
            yeṣāṃ prāṇivadhaḥ krīḍā narma marmacchido giraḥ /<br />
            kāryaṃ paropatāpitvaṃ te mṛtyorapi mṛtyavaḥ //
             <span class="ref">Subhv_0367</span></p>
         
         <p id="Subhv_0368">
            aho bata mahatkaṣṭaṃ viparītamidaṃ jagat /<br />
            yenāpatrpate sādhurasādhustena tuṣyati //
             <span class="ref">Subhv_0368</span></p>
         
         <p id="Subhv_0369">
            na tathecchantyakalyāṇāḥ pareṣāṃ vedituṃ guṇān /<br />
            yathaiṣāṃ jñātumicchanti nairguṇyaṃ pāpacetasaḥ //
             <span class="ref">Subhv_0369</span></p>
         
         <p id="Subhv_0370">
            varjanīyo matimatāṃ durjanaḥ sakhyavairayoḥ /<br />
            śvā bhavatyupaghāyāya laḍannapi daśannapi //
             <span class="ref">Subhv_0370</span></p>
         
         <p id="Subhv_0371">
            ato hāsyataraṃ loke kiṃcidanyanna vidyate /<br />
            yatra durjana ityāha durjanaḥ sajjanaṃ janam //
             <span class="ref">Subhv_0371</span></p>
         
         <p id="Subhv_0372">
            apakāramasaṃprāpya tuṣyetsādhurasādhutaḥ /<br />
            naiṣa lābho bhujaṃgena veṣṭito yanna daśyate //
             <span class="ref">Subhv_0372</span></p>
         
         <p id="Subhv_0373">
            labdhaḥ stabdhonṛjurmūrkhaḥ prabhurekāntadāruṇaḥ /<br />
            bahūneṣa khalaḥ sādhūnmārayitvā mariṣyati //
             <span class="ref">Subhv_0373</span></p>
         
         <p id="Subhv_0374">
            kā khalena saha spardhā sajjanasyābhimāninaḥ /<br />
            bhāṣaṇaṃ bhīṣaṇaṃ sādhudūṣaṇaṃ yasya bhūṣaṇam //
             <span class="ref">Subhv_0374</span></p>
         
         <p id="Subhv_0375">
            mukhenaikena vidhyanti pādamekasya kaṇṭakāḥ /<br />
            dūrānmukhasahasreṇa sarvaprāṇaharāḥ khalāḥ //
             <span class="ref">Subhv_0375</span></p>
         
         <p id="Subhv_0376">
            nirmāya khalajihvāgraṃ sarvaprāṇaharaṃ nṛṇām /<br />
            cakāra kiṃ vṛthā śastraviṣavahnīnprajāpatiḥ //
             <span class="ref">Subhv_0376</span></p>
         
         <p id="Subhv_0377">
            yathā paropakāreṣu nityaṃ jāgarti sajjanaḥ /<br />
            tathā parāpakāreṣu jāgarti satataṃ khalaḥ //
             <span class="ref">Subhv_0377</span></p>
         
         <p id="Subhv_0378">
            bibheti piśunānnīcaḥ prakāśanapaṭīyasaḥ /<br />
            na punarmūḍhahṛdayo nindanīyātsvakarmaṇaḥ //
             <span class="ref">Subhv_0378</span></p>
         
         <p id="Subhv_0379">
            vṛthājvalitakopāgneḥ paruṣākṣaravādinaḥ /<br />
            durjanasyauṣadhaṃ nāsti kiṃcidanyadanuttarāt //
             <span class="ref">Subhv_0379</span></p>
         
         <p id="Subhv_0380">
            khalānāṃ kaṇṭakānāṃ ca dvidhaivāsti pratikriyā /<br />
            upānanmukhabhaṅgo vā dūrato vāpi varjanam //
             <span class="ref">Subhv_0380</span></p>
         
         <p id="Subhv_0381">
            jīvannapi na tatkartuṃ śaknoti sujanastathā /<br />
            durjano yanmṛtaḥ kuryātparebhyohitamuttaram //
             <span class="ref">Subhv_0381</span></p>
         
         <p id="Subhv_0382">
            yadyadiṣṭatamaṃ tattaddeyaṃ guṇavate kila /<br />
            ata eva khalo doṣānsādhubhyaḥ saṃprayacchati //
             <span class="ref">Subhv_0382</span></p>
         
         <p id="Subhv_0383">
            rogoṇḍajoṅkurognirviṣamaśvataro ghuṇāḥ krimayaḥ /<br />
            prakṛtikṛtaghnaśca naraḥ svāśrayamavināśya naidhante //
             <span class="ref">Subhv_0383</span></p>
         
         <p id="Subhv_0384">
            na vinā paravādena ramate durjano janaḥ /<br />
            śvā hi sarvarasānbhuktvā vināmedhyaṃ na tṛpyati //
             <span class="ref">Subhv_0384</span></p>
         
         <p id="Subhv_0385">
            varamatyantaviphalaḥ sukhasevyo hi sajjanaḥ /<br />
            na tu prāṇaharastīkṣṇaḥ śaravatsaphalaḥ khalaḥ //
             <span class="ref">Subhv_0385</span></p>
         
         <p id="Subhv_0386">
            svabhāvenaiva niśitaḥ kṛtapakṣagrahopi san /<br />
            śaravadguṇanirmuktaḥ khalaḥ kasya na bhedakaḥ //
             <span class="ref">Subhv_0386</span></p>
         
         <p id="Subhv_0387">
            durjanaḥ sujanīkartuṃ yatnenāpi na śakyate /<br />
            saṃskāreṇāpi laśunaṃ kaḥ sugandhīkariṣyati //
             <span class="ref">Subhv_0387</span></p>
         
         <p id="Subhv_0388">
            nīcaḥ samutthitovaśyamanavāpya parāśrayam /<br />
            chidreṇa ratimāpnoti dṛṣṭāntotra kaṭībhavaḥ //
             <span class="ref">Subhv_0388</span></p>
         
         <p id="Subhv_0389">
            paravāde daśavadanaḥ pararandhranirīkṣaṇe sahasrākṣaḥ /<br />
            sadvṛttavṛttiharaṇe bāhusahasrārjuno nīcaḥ //
             <span class="ref">Subhv_0389</span></p>
         
         <p id="Subhv_0390">
            durjanadūṣitamanasāṃ puṃsāṃ sujanepi nāsti viśvāsaḥ /<br />
            bālaḥ pāyasadagdhodadhyapi phūtkṛtya bhakṣayati //
             <span class="ref">Subhv_0390</span></p>
         
         <p id="Subhv_0391">
            ādau lajjayati kṛtaṃ madhye paribhavati riktamavasāne /<br />
            khalasaṃgatasya kathayata yadi susthitamasti kiṃcidapi //
             <span class="ref">Subhv_0391</span></p>
         
         <p id="Subhv_0392">
            paramarmadivyadarśiṣu jātyaivocitanigūḍhavaireṣu /<br />
            kaḥ khalu khaleṣu śaṅkāṃ ślathayiṣyati dambhānirateṣu //
             <span class="ref">Subhv_0392</span></p>
         
         <p id="Subhv_0393">
            ajñaḥ sukhamārādhyaḥ sukhataramārādhyate viśeṣajñaḥ /<br />
            jñānalavadurvidagdhaṃ brahmāpi naraṃ na rañjayati //
             <span class="ref">Subhv_0393</span></p>
         
         <p id="Subhv_0394">
            asthānābhiniveśī prāyo jaḍe eva bhavati no vidvān /<br />
            bālādanyaḥ kombhasi jighṛkṣatīndoḥ sphurabimbam //
             <span class="ref">Subhv_0394</span></p>
         
         <p id="Subhv_0395">
            labdhodayopi hi khalaḥ prathamaṃ svajanaṃ nayati paritāpam /<br />
            udgacchandavadahano janmabhuvaṃ dāru nirdahati //
             <span class="ref">Subhv_0395</span></p>
         
         <p id="Subhv_0396">
            alpaśrutalava eva prāyaḥ prakaṭayati vāgvibhavamuccaiḥ /<br />
            sarvatra kunaṭa eva hi nāṭakamadhikaṃ viḍambayati //
             <span class="ref">Subhv_0396</span></p>
         
         <p id="Subhv_0397">
            prakhalā eva guṇāvatāmākramya dhuraṃ puraḥ prakarṣanti /<br />
            tṛṇakāṣṭhameva jaladherupariplavate na ratnāni //
             <span class="ref">Subhv_0397</span></p>
         
         <p id="Subhv_0398">
            mahatāṃ yadeva mūrdhasu tadeva nīcāstṛṇāya manyante /<br />
            liṅgaṃ praṇamanti budhāḥ kākaḥ punarāsanīkurate //
             <span class="ref">Subhv_0398</span></p>
         
         <p id="Subhv_0399">
            saha vasatāmapyasatāṃ jalaruhajalavadbhavatyasaṃśleṣaḥ /<br />
            dūrepi satāṃ vasatāṃ prītiḥ kumudenduvadbhavati //
             <span class="ref">Subhv_0399</span></p>
         
         <p id="Subhv_0400">
            pariśuddhāmapi vṛttiṃ samāśrito durjanaḥ parānvyathate /<br />
            pavanāśinopi bhujagāḥ paropatāpaṃ na muñcanti //
             <span class="ref">Subhv_0400</span></p>
         
         <p id="Subhv_0401">
            sādhayati yatprayojanamajñastattasya kākatālīyam /<br />
            daivātkathamapyakṣaramutkirati ghuṇopi kāṣṭheṣu //
             <span class="ref">Subhv_0401</span></p>
         
         <p id="Subhv_0402">
            prāyaḥ khalaprakṛtayo nāparibhūtā hitāya kalpante /<br />
            puṣpyatyadhikamaśoko gaṇikācaraṇaprahāreṇa //
             <span class="ref">Subhv_0402</span></p>
         
         <p id="Subhv_0403">
            paramarmaghaṭṭanādiṣu khalasya yatkauśalaṃ na tatkṛtye /<br />
            yatsāmarthyamupahatau viṣasya tannopakārāya //
             <span class="ref">Subhv_0403</span></p>
         
         <p id="Subhv_0404">
            atisatkṛtāapi śaṭhāḥ sahabhuvamujjhanti jātu na prakṛtim /<br />
            śirasā mahāśvareṇāpi nanu dhṛto vakra eva śaśī //
             <span class="ref">Subhv_0404</span></p>
         
         <p id="Subhv_0405">
            vāyuriva khalajanoyaṃ prāyaḥ pararūpameti saṃparkāt /<br />
            santastu ravikarā iva sadasadyogepyasaṃśliṣṭāḥ //
             <span class="ref">Subhv_0405</span></p>
         
         <p id="Subhv_0406">
            prerayati paramanāryaḥ śakridaridropi jagadabhidrohe /<br />
            tejayati khaṅgadhārāṃ svayamasamarthā śilā chettum //
             <span class="ref">Subhv_0406</span></p>
         
         <p id="Subhv_0407">
            dūrepi parasyāgasi paṭurjano nātmanaḥ samīpepi /<br />
            svaṃ vraṇamakṣi na paśyati śaśini kalaṅkaṃ nirūpayati //
             <span class="ref">Subhv_0407</span></p>
         
         <p id="Subhv_0408">
            sādhuṣvevātitarāmaruṃtudāḥ svāṃ vivṛṇvate vṛttim /<br />
            vyādhā nighnanti mṛgānmṛtamapi na tu siṃhamādadate //
             <span class="ref">Subhv_0408</span></p>
         
         <p id="Subhv_0409">
            avikāriṇamapi sajjanamaniśamanāryaḥ prabādhatetyartham /<br />
            kamalinyā kimiha kṛtaṃ himasya yattāṃ sadā dahati //
             <span class="ref">Subhv_0409</span></p>
         
         <p id="Subhv_0410">
            svaguṇāniva paradoṣānvaktuṃ na satopi śakruvanti budhāḥ /<br />
            svaguṇāniva paradoṣānasatopi khalāstu kathayanti //
             <span class="ref">Subhv_0410</span></p>
         
         <p id="Subhv_0411">
            kṛtvāpi yena lajjāmupaiti sādhuḥ paroditenāpi /<br />
            tadakṛtvaiva khalajanaḥ svayamudgiratīti dhiglaghutām //
             <span class="ref">Subhv_0411</span></p>
         
         <p id="Subhv_0412">
            āptvāpyātmavināśaṃ gaṇayati na khalaḥ paravyasanakaṣṭam /<br />
            prāyaḥ sahasranāśe samaramukhe nṛtyati kabandhaḥ //
             <span class="ref">Subhv_0412</span></p>
         
         <p id="Subhv_0413">
            prakṛtikhalatvādasatāṃ doṣa iva guṇopi bādhate lokān /<br />
            viṣakusumānāṃ gandhaḥ surabhirapi manāṃsi mohayati //
             <span class="ref">Subhv_0413</span></p>
         
         <p id="Subhv_0414">
            labdhocchrāyo nīcaḥ prathamataraṃ svāminaṃ parābhavati /<br />
            pathi dhūlirajo hyādāvutthāpakameva saṃvṛṇute //
             <span class="ref">Subhv_0414</span></p>
         
         <p id="Subhv_0415">
            mṛgamadakarpūrāgurucandanagandhādhivāsito laśunaḥ /<br />
            na tyajati gandhamaśubhaṃ prakṛtimiva sahotthitāṃ nīcaḥ //
             <span class="ref">Subhv_0415</span></p>
         
         <p id="Subhv_0416">
            upakṛtamanena suhṛdayamiti durjaneṣvasti na kvacidapekṣā /<br />
            hotrā saha svamāśrayamudvṛttognirdahatyeva //
             <span class="ref">Subhv_0416</span></p>
         
         <p id="Subhv_0417">
            upakṛtireva khalānāṃ doṣasya garīyaso bhavati hetuḥ /<br />
            anukūlācaraṇena hi kupyanti vyādhayotyartham //
             <span class="ref">Subhv_0417</span></p>
         
         <p id="Subhv_0418">
            na paraṃ phalati hi kiṃcitkhala evānarthamāvahati yāvat /<br />
            mārayati sapadi viṣatarurāśrayamāṇaṃ śramāpanude //
             <span class="ref">Subhv_0418</span></p>
         
         <p id="Subhv_0419">
            svārthanirapekṣa eva hi paropaghātosatāṃ vyasanameva /<br />
            aśanāyodanyā vā viramati phaṇino na dandaśataḥ //
             <span class="ref">Subhv_0419</span></p>
         
         <p id="Subhv_0420">
            ekībhāvaṃ gatayorjalapayasormittracetasośvaiva /<br />
            vyatirekakṛtau śaktirhaṃsānāṃ durjanānāṃ ca //
             <span class="ref">Subhv_0420</span></p>
         
         <p id="Subhv_0421">
            śalyamapi skhaladantaḥ soḍhuṃ śakyate hālahaladigdham /<br />
            dhīrairna punarakāraṇakupitakhalālīkadurvacanam //
             <span class="ref">Subhv_0421</span></p>
         
         <p id="Subhv_0422">
            mṛgamīnasajjanānāṃ tṛṇajalasaṃtoṣavihitavṛttīnām /<br />
            lubdhakadhīvarapiśunā niṣkāraṇavairiṇo jagati //
             <span class="ref">Subhv_0422</span></p>
         
         <p id="Subhv_0423">
            prārambhatotivipulaṃ bhṛśakṛśamante vibhedakṛnmalinam /<br />
            mahiṣaviṣāṇamivānṛju puruṣaṃ bhayadaṃ khalaprema //
             <span class="ref">Subhv_0423</span></p>
         
         <p id="Subhv_0424">
            pātramapātrīkurute dahati guṇānsnehamāśu nāśayati /<br />
            amale malaṃ prayacchati dīpajvāleva khalamaittrī //
             <span class="ref">Subhv_0424</span></p>
         
         <p id="Subhv_0425">
            samarpitāḥ kasya na tena doṣā<br />
            haṭhādguṇā vā na hṛtāḥ khalena /<br />
            tathāpi doṣairna viyujyatesau<br />
            spṛṣṭopi naikena guṇena citram //
             <span class="ref">Subhv_0425</span></p>
         
         <p id="Subhv_0426">
            ārādhyamāno bahubhiḥ prakārair-<br />
            nārādhyate nāma kimatra citram /<br />
            ayaṃ tvapūrvaḥ pratibhāviśeṣo<br />
            yatsevyamāno riputāmupaiti //
             <span class="ref">Subhv_0426</span></p>
         
         <p id="Subhv_0427">
            vidvānupālambhamavāpya doṣān-<br />
            nivartatesau paritapyate ca /<br />
            jñātastu doṣo mama sarvatheti<br />
            pāpo janaḥ pāpataraṃ karoti //
             <span class="ref">Subhv_0427</span></p>
         
         <p id="Subhv_0428">
            evameva nahi jīvyate khalāt-<br />
            tatra kā nṛpativallabhe kathā /<br />
            pūrvameva hi suduḥsaho nalaḥ<br />
            kiṃ punaḥ prabalavāyuneritaḥ //
             <span class="ref">Subhv_0428</span></p>
         
         <p id="Subhv_0429">
            amarairamṛtaṃ na pītamabdher-<br />
            na ca hālāhalamulvaṇaṃ hareṇa /<br />
            vidhinā nihitaṃ khalasya vāci<br />
            dvayametadbahirekamantaranyat //
             <span class="ref">Subhv_0429</span></p>
         
         <p id="Subhv_0430">
            nimittamuddiśya hi yaḥ prakupyati<br />
            dhruvaṃ sa tasyāpagase prasīdati /<br />
            akāraṇadveṣi mano hi yasya vai<br />
            kathaṃ parastaṃ paritoṣayiṣyati //
             <span class="ref">Subhv_0430</span></p>
         
         <p id="Subhv_0431">
            itaradeva bahirmukhamucyate<br />
            hṛdi tu yatsphuratītaradeva tat /<br />
            caritametadadhīravitārakaṃ<br />
            dhuri payaḥpratibimbamivāsatām //
             <span class="ref">Subhv_0431</span></p>
         
         <p id="Subhv_0432">
            kva piśunasya gatiḥ pratihanyate<br />
            daśati dṛṣṭamapi śrutamapyasau /<br />
            atisuduṣkaramavyatiriktadṛk-<br />
            chrutibhirapyatha dṛṣṭiviṣairidam //
             <span class="ref">Subhv_0432</span></p>
         
         <p id="Subhv_0433">
            gajaturagaśataiḥ prayāntu mūrkhā<br />
            dhanarahitā vibudhāḥ prayāntu padbhyām /<br />
            giriśikhiragatāpi kākapālī<br />
            pulinagatairna sameti rājahaṃsaiḥ //
             <span class="ref">Subhv_0433</span></p>
         
         <p id="Subhv_0434">
            hrepayati priyavacanairādaramupadarśayankhalīkurute /<br />
            utkarṣayaṃśca laghayati mūrkhasuhṛtsarvathā varjyaḥ //
             <span class="ref">Subhv_0434</span></p>
         
         <p id="Subhv_0435">
            prakaṭamapi na saṃvṛṇoti doṣaṃ<br />
            guṇalavalampaṭa eṣa sādhuvargaḥ /<br />
            atiparuṣaruṣaṃ vināpi doṣaiḥ<br />
            piśunaśunāṃ ruṣatāṃ prayāti kālaḥ //
             <span class="ref">Subhv_0435</span></p>
         
         <p id="Subhv_0436">
            yadā vigṛhṇāti tadā hataṃ yaśaḥ<br />
            karoti maittrīmatha dūṣitā guṇāḥ /<br />
            sthitiṃ samīkṣyobhayathā parīkṣakaḥ<br />
            karotyavajñopahataṃ pṛthagjanam //
             <span class="ref">Subhv_0436</span></p>
         
         <p id="Subhv_0437">
            iṣṭo vā sukṛtaśatopalālito vā<br />
            śliṣṭo vā vyasanaśatābhirakṣito vā /<br />
            dauḥśīlyājjanayati naiva jātvasādhur-<br />
            visrambhaṃ bhujaga ivāṅkamadhyasuptaḥ //
             <span class="ref">Subhv_0437</span></p>
         
         <p id="Subhv_0438">
            rūkṣaṃ virauti parikupyati nirnimittaṃ<br />
            sparśena dūṣayati vārayati praveśam /<br />
            lajjākaraṃ daśati naiva ca tṛpyatīti<br />
            kauleyakasya ca khalasya ca ko viśeṣaḥ //
             <span class="ref">Subhv_0438</span></p>
         
         <p id="Subhv_0439">
            pādāhatotha dṛḍhadaṇḍavighaṭṭito vā<br />
            yaṃ daṃṣṭrayā daśati taṃ kila hanti sarpaḥ /<br />
            kopyanya eva piśunodya bhujaṃgadharmā<br />
            karṇe paraṃ spṛśati hantyaparaṃ samūlam //
             <span class="ref">Subhv_0439</span></p>
         
         <p id="Subhv_0440">
            yuktaṃ yayā kila nirantaralabdhavṛtter-<br />
            asyābhimānatamasaḥ prasaraṃ niroddhum /<br />
            vidvattayā jagati tāmavalambya kecit-<br />
            tanvantyahaṃkṛtimaho śataśākhamāndhyam //
             <span class="ref">Subhv_0440</span></p>
         
         <p id="Subhv_0441">
            nanvāśrayasthitiriyaṃ tava kālakūṭa<br />
            kenottarottaraviśiṣṭapadopadiṣṭā /<br />
            prāgarṇavasya hṛdaye vṛṣalakṣmaṇotha<br />
            kaṇṭhedhunā vasasi vāci punaḥ khalānām //
             <span class="ref">Subhv_0441</span></p>
         
         <p id="Subhv_0442">
            prāyaḥ svabhāvamalino mahatāṃ samīpe<br />
            ṭiṣṭhankhalaḥ prakuruterthijanopaghātam /<br />
            śītārditaiḥ sakalalokasukhāvahopi<br />
            dhūme sthite nahi sukhena niṣevyatogniḥ //
             <span class="ref">Subhv_0442</span></p>
         
         <p id="Subhv_0443">
            dhūmaḥ payodharapadaṃ kathamapyavāpya<br />
            varṣāmbubhiḥ śamayati jvalanasya tejaḥ /<br />
            daivādavāpya kaluṣaprakṛtirmahattvaṃ<br />
            prāyaḥ svabandhujanameva tiraskaroti //
             <span class="ref">Subhv_0443</span></p>
         
         <p id="Subhv_0444">
            ullāsitākhilakhalasya viśṛṅkhalasya<br />
            prāgjātavismṛtanijādhamakarmavṛtteḥ /<br />
            daivādavāptavibhavasya guṇadviṣosya<br />
            nīcasya gocaragataiḥ sukhamāsyate kaiḥ //
             <span class="ref">Subhv_0444</span></p>
         
         <p id="Subhv_0445">
            nāścaryametadadhunā hatadaivayogā-<br />
            durccaiḥsthitiryadadhamo na mahānubhāvaḥ /<br />
            rathyākalaṅkaśatasaṃkarasaṃkulopi<br />
            pṛṣṭhe bhavatyavakaro na punarnidhānam //
             <span class="ref">Subhv_0445</span></p>
         
         <p id="Subhv_0446">
            prasahya maṇimuddharenmakaravaktradaṃṣṭrāntarāt-<br />
            samudramapi saṃtaretpracaladūrmimālākulam /<br />
            bhujagamapi kopitaṃ śirasi puśpavaddhārayen-<br />
            na tu pratiniviṣṭamūrkhajanacittamārādhayet //
             <span class="ref">Subhv_0446</span></p>
         
         <p id="Subhv_0447">
            labheta sikatāsu tailamapi yatnataḥ pīḍayan-<br />
            pibecca mṛgatṛṣṇikāsu salilaṃ pipāsārditaḥ /<br />
            kadācidapi paryaṭacchaśaviṣāṇamāsādayen-<br />
            na tu pratiniviṣṭamūrkhajanacittamārādhayet //
             <span class="ref">Subhv_0447</span></p>
         
         <p id="Subhv_0448">
            araṇyaruditaṃ kṛtaṃ śavaśarīramudvartitaṃ<br />
            sthalebjamavaropitaṃ suciramūṣare varṣitam /<br />
            śvapucchamavanāmitaṃ badhirakarṇajāpaḥ kṛtaḥ<br />
            kṛtāndhamukhamaṇḍanā yadabudho janaḥ secitaḥ //
             <span class="ref">Subhv_0448</span></p>
         
         <p id="Subhv_0449">
            vṛthā dugdhonaḍvānstanabharanatā gauriti ciraṃ<br />
            pariṣvaktaḥ ṣaṇḍho yuvatirita lāvaṇyasahitā /<br />
            kṛtā vaidūryāśā vikacakiraṇe kācaśakale<br />
            mayā mūḍhena tvāṃ kṛpaṇamaguṇajñaṃ praṇamatā //
             <span class="ref">Subhv_0449</span></p>
         
         <p id="Subhv_0450">
            svapakṣacchedaṃ vā samucitaphalabhraṃśamathavā<br />
            svamūrterbhaṅgaṃ vā patanamaśucau nāśamathavā /<br />
            śaraḥ prāpnotyetānhṛdayapathasaṃsthopi dhanuṣa<br />
            ṛjorvakrāśleṣādbhavati khalu suvyaktamaśubham //
             <span class="ref">Subhv_0450</span></p>
         
         <p id="Subhv_0451">
            guṇāṇāṃ sā śaktirvipadamanubadhnanti yadamī<br />
            prasannastadvedhā mama yadi na tairyogamakarot /<br />
            viṣaṇṇaṃ daurgatyāditi guṇinamālokya viguṇaḥ<br />
            karoti sve gehe dhruvamatisamṛddhyotsavamasau //
             <span class="ref">Subhv_0451</span></p>
         
         <p id="Subhv_0452">
            avekṣya svātmānaṃ viguṇamaparānichhati tathā<br />
            phalatyetanno cedvilapati na santīha guṇinaḥ /<br />
            nimārṣṭuṃ śaptuṃ vā paribhavitumudyacchati tato-<br />
            pyaho nīce ramyā saguṇavijigīṣā vidhiktā //
             <span class="ref">Subhv_0452</span></p>
         
         <p id="Subhv_0453">
            yadi paraguṇā na kṣamyante yatasva tadarjane<br />
            nahi parayaśo nindāvyājairalaṃ parimārjitum /<br />
            viramasi na cedicchādveṣaprasaktamanorathā<br />
            dinakarakarānpāṇicchattrairnudacchramameṣyasi //
             <span class="ref">Subhv_0453</span></p>
         
         <p id="Subhv_0454">
            prakṛṣṭe saṃparke bhaṇibhujagayorjanmajanite<br />
            maṇirnāherdoṣānbhajati na ca sarpo maṇiguṇān /<br />
            asādhuḥ sādhurvā bhavati nanu jātyaiva puruṣo<br />
            nasaṅgāddaurjanyaṃ na ca sujanatā kasyacidapi //
             <span class="ref">Subhv_0454</span></p>
         
         <p id="Subhv_0455">
            na viṣamamṛtīkartuṃ śakyaṃ prayatnaśatairapi<br />
            tyajati kaṭutāṃ na svāṃ nimbaḥ sthitopi payohrade /<br />
            guṇaparicitāmāryāṃ vāṇīṃ na jalpati durjanaś-<br />
            ciramapi balādhmāte lohe kutaḥ kanakākṛtiḥ //
             <span class="ref">Subhv_0455</span></p>
         
         <p id="Subhv_0456">
            varamahimukhe krodhāviṣṭe karau viniveśitau<br />
            viṣamapi varaṃ pītvā suptaṃ kṛtāntaniveśane /<br />
            girivarataṭānmuktaścātmā varaṃ śatadhā kṛto<br />
            na tu khalajanāvāptairarthaiḥ kṛtaṃ hitamātmanaḥ //
             <span class="ref">Subhv_0456</span></p>
         
         <p id="Subhv_0457">
            varṇasthaṃ gurulāghavaṃ na gaṇathatyāśaṅkate na kvacid-<br />
            rūpaṃ naiva parīkṣate na puruṣaṃ vṛtteṣu vārtā kutaḥ /<br />
            kaṣṭaṃ nāyaśaso vibheti mahato naivāpaśabdāntarān-<br />
            mṛtyurmūrkhakaviḥ khalaḥ kunṛpatiścauraśca tulyakriyāḥ //
             <span class="ref">Subhv_0457</span></p>
         
         <p id="Subhv_0458">
            siṃho vyākaraṇasya karturaharatprāṇānpriyānpāṇiner-<br />
            mīṃāṃsākṛtamunmamātha tarasā hastī muniṃ jaiminim /<br />
            chandojñānanidhiṃ jaghāna makaro velātaṭe piṅgalam-<br />
            ajñānāhatacetasāmatiruṣāṃ korthastiraścāṃ guṇaiḥ //
             <span class="ref">Subhv_0458</span></p>
         
         <p id="Subhv_0459">
            vandyānnindati duḥkhitānupahasatyābādhate bāndhavāñ-<br />
            chūrāndveṣṭi dhanacyutānparibhavatyājñāpayatyāśritān /<br />
            guhyāni prakaṭikaroti ghaṭayanyatnena vairāśayaṃ<br />
            brūte śīghramavācyamujjhati guṇāngṛhṇāti doṣānkhalaḥ //
             <span class="ref">Subhv_0459</span></p>
         
         <p id="Subhv_0460">
            hasati lasati harṣāttīvraduḥkhe pareṣāṃ<br />
            skhalati galati mohādātmanaḥ kleśaleśe /<br />
            nadati vadati nindyaṃ mānināṃ kiṃ ca nīcaḥ<br />
            paruṣavacanamalpaṃ śrāvito hantumeti //
             <span class="ref">Subhv_0460</span></p>
         
         <p id="Subhv_0461">
            yadi satsaṅganirato bhaviṣyasi bhaviṣyasi /<br />
            athāsajjaganoṣṭhīṣu patiṣyasi patiṣyasi //
             <span class="ref">Subhv_0461</span></p>
         
         <p id="Subhv_0462">
            karṇe tatkathayanti dundubhiravai rāṣṭre yaduddhoṣitaṃ<br />
            tannamrāṅgatayā vadanti karuṇaṃ yasmātrapāvānbhavet /<br />
            ślāghante tadudīryate yadariṇāpyugraṃ na marmāntakṛ-<br />
            dye kecinnanu śāvyamaugdhyanidhayaste bhūbhṛtāṃ rañjakāḥ //
             <span class="ref">Subhv_0462</span></p>
         
         <p id="Subhv_0463">
            bhaṇḍastāṇḍavamaṇḍape caṭukathāvīthīṣu kanthākavir-<br />
            goṣṭhaśva svagṛhāṅgaṇe śikharibhūgarte khaṭākhuḥ sphuṭam /<br />
            piṇḍīśūratayā viṭaśva paṭutāṃ bhūbhṛdgṛhe gāhate<br />
            gacchanti hradakṛṣṭakacchapatulāṃ citraṃ tatonyatra te //
             <span class="ref">Subhv_0463</span></p>
         
         <p id="Subhv_0464">
            jāḍyaṃ hrīmati gaṇyate vratarucau dambhaḥ śucau kaitavaṃ<br />
            śūre nirghṛṇatā ṛjau vimatitā dainyaṃ priyālāpini /<br />
            tejasvinyavaliptatā mukharatā vaktaryaśaktiḥ sthire<br />
            tatko nāma guṇo bhavedguṇavatāṃ yo durjanairnāṅkitaḥ //
             <span class="ref">Subhv_0464</span></p>
         
         <p id="Subhv_0465">
            ākhuḥ kailāsaśailaṃ tulayati karaṭastārkṣyamāṃsābhilāṣī<br />
            babhrurlāṅgūlamūlaṃ calayati capalastakṣakāhiṃ jighāṃsuḥ /<br />
            bhekaḥ pāraṃ yiyāaurbhujagamapi mahāghasmarasyāmburāśeḥ<br />
            prāyeṇāsannapātaḥ smarati samucitaṃ karma na kṣudrakarmā //
             <span class="ref">Subhv_0465</span></p>
         
         <p id="Subhv_0466">
            aguṇakaṇo guṇorāśirdvayamiha daivātkhalamukhe patitam /<br />
            prasarati tailamivaikaḥ salile ghṛtavajjaḍatvametyanyaḥ //
             <span class="ref">Subhv_0466</span></p>
         
         <p id="Subhv_0467">
            śaraṇaṃ kiṃ prapannāni viṣavanmārayanti kim /<br />
            na tyajyante na bhujyante kṛpaṇena dhanāni yat //
             <span class="ref">Subhv_0467</span></p>
         
         <p id="Subhv_0468">
            kṛpaṇena samo dātā na bhūto na bhaviṣyati /<br />
            aspṛśanneva vittāni yaḥ parebhyaḥ prayacchati //
             <span class="ref">Subhv_0468</span></p>
         
         <p id="Subhv_0469">
            yā vipattirdhanāpāye navā bhogivadānyayoḥ /<br />
            prajñāpakarṣātprāgeva prāptā hi kṛpaṇena sā //
             <span class="ref">Subhv_0469</span></p>
         
         <p id="Subhv_0470">
            tyāgopabhogaśūnyena dhanena dhanino yadi /<br />
            bhavāmaḥ kiṃ na tenaiva dhanena dhanino vayam //
             <span class="ref">Subhv_0470</span></p>
         
         <p id="Subhv_0471">
            gṛhamadhyanikhātena dhanena ramate yadi /<br />
            sa tu tenānusāreṇa ramate kiṃ na meruṇā //
             <span class="ref">Subhv_0471</span></p>
         
         <p id="Subhv_0472">
            kiṃśuke kiṃ śukaḥ kuryātphalitepi bubhukṣitaḥ /<br />
            adātari samṛddhepi kiṃ kuryurupajīvinaḥ //
             <span class="ref">Subhv_0472</span></p>
         
         <p id="Subhv_0473">
            dānopabhogabandhyā yā suhṛdhbiryā na bhujyate /<br />
            puṃsāṃ yadi hi sā lakṣmīralakṣmīḥ katama bhavet //
             <span class="ref">Subhv_0473</span></p>
         
         <p id="Subhv_0474">
            atisaṃcayakart ṇāṃ vittamanyasya kāraṇām /<br />
            anyaiḥ saṃcīyate yatnādanyaiśca madhu pīyate //
             <span class="ref">Subhv_0474</span></p>
         
         <p id="Subhv_0475">
            yaddadāsi viśiṣṭebhyo yadāśnāsi dine dine /<br />
            tatte vittamahaṃ manye śeṣaṃ kasyāpi rakṣasi //
             <span class="ref">Subhv_0475</span></p>
         
         <p id="Subhv_0476">
            viḍambanaiva puṃsi śrīḥ parapraṇayapāṃsule /<br />
            kāntiṃ kāmiha kurvīta kuṇau kaṭakakalpanā //
             <span class="ref">Subhv_0476</span></p>
         
         <p id="Subhv_0477">
            kṛtvopakāraṃ yastasmādvāñchati pratyupakriyām /<br />
            dīnastṛṣṇāvidheyatvādvāntamapyupaleḍhi saḥ //
             <span class="ref">Subhv_0477</span></p>
         
         <p id="Subhv_0478">
            dānaṃ bhogo nāśastisro gatayo bhavanti vittasya /<br />
            yo na dadāti na bhuṅkte tasya tṛtīyā gatirnāśaḥ //
             <span class="ref">Subhv_0478</span></p>
         
         <p id="Subhv_0479">
            dānaṃ bhogaṃ ca vinā dhanasattāmātrakeṇa ceddhaninaḥ /<br />
            vayamapi kimiti na dhaninistiṣṭhati naḥ kāñcano meruḥ //
             <span class="ref">Subhv_0479</span></p>
         
         <p id="Subhv_0480">
            dhaninopyadānabhogā gaṇyante dhuri mahādaridrāṇām /<br />
            hanti na yataḥ pipāsāmataḥ samudropi marureva //
             <span class="ref">Subhv_0480</span></p>
         
         <p id="Subhv_0481">
            abhyupayuktāḥ sadbhirgatāgatairaharahaḥ sunirviṇṇāḥ /<br />
            kṛpaṇajanasaṃnikarṣaṃ saṃprāpyārthāḥ svapantīva //
             <span class="ref">Subhv_0481</span></p>
         
         <p id="Subhv_0482">
            upabhogakātarāṇāṃ puruṣāṇāmarthasaṃcayaparāṇām /<br />
            kanyāratnamiva gṛhe tiṣṭhantyarthāḥ parasyārthe //
             <span class="ref">Subhv_0482</span></p>
         
         <p id="Subhv_0483">
            te mūrkhatarā loke yeṣāṃ dhanamasti nāsti ca tyāgaḥ /<br />
            kevalamarjunarakṣaṇaviyogaduḥkhānyanubhavanti //
             <span class="ref">Subhv_0483</span></p>
         
         <p id="Subhv_0484">
            kṛpaṇasamṛddhīnāmapi bhoktāraḥ santi kecidatinipuṇāḥ /<br />
            jalasaṃpadomburāśeryānti layaṃ śaśvadaurvāgnau //
             <span class="ref">Subhv_0484</span></p>
         
         <p id="Subhv_0485">
            prāptānapi na labhante bhogānbhoktuṃ svakarmabhiḥ kṛpaṇāḥ /<br />
            mukharogaḥ kila bhavati drākṣāpāke balibhujāṃ hi //
             <span class="ref">Subhv_0485</span></p>
         
         <p id="Subhv_0486">
            na niryiyāsanti kadaryahastād-<br />
            dhanāni pāṃsoriva tailaleśāḥ /<br />
            daivātkadācidviniyoktureva<br />
            nirgantumicchantyasubhiḥ sahaiva //
             <span class="ref">Subhv_0486</span></p>
         
         <p id="Subhv_0487">
            saṃcitaṃ kratuṣu nopayujyate<br />
            yācitaṃ guṇavate na dīyatye /<br />
            tatkadaryaparirakṣitaṃ dhanaṃ<br />
            caurapārthivagṛheṣu gacchati //
             <span class="ref">Subhv_0487</span></p>
         
         <p id="Subhv_0488">
            varamamī taravo vanagocarāḥ<br />
            śakunisārthaviluptaphalaśriyaḥ /<br />
            na tu dhanāḍhyagṛhāḥ kṛpaṇāḥ phaṇa-<br />
            nihitaratnabhujaṃgamavṛttayaḥ //
             <span class="ref">Subhv_0488</span></p>
         
         <p id="Subhv_0489">
            susaṃvṛtairjīvitavatsurakṣitair-<br />
            nijepi dehe kṛtayantraṇasya ca /<br />
            tavānumārgaṃ vrajato bhavāntare<br />
            śaṭhairdhanaiḥ pañcapadī na pūritā //
             <span class="ref">Subhv_0489</span></p>
         
         <p id="Subhv_0490">
            aho dhanānāṃ mahatī vidagdhatā<br />
            sukhoṣitānāṃ kṛpaṇasya veśmani /<br />
            vrajanti na tyāgadaśāṃ na bhogyatāṃ<br />
            parāṃ ca kāñcitprathayanti nirvṛtim //
             <span class="ref">Subhv_0490</span></p>
         
         <p id="Subhv_0491">
            na śāntāntastṛṣṇāṃ dhanalavaṇavārivyatikaraiḥ<br />
            kṣatacchāyaḥ kāyaściravirasarūkṣāśanatayā /<br />
            anidrā mandāgnirnṛpasalilacaurānalabhayāt-<br />
            kadaryāṇāṃ kaṣṭaṃ sphuṭamadhanakaṣṭādapi param //
             <span class="ref">Subhv_0491</span></p>
         
         <p id="Subhv_0492">
            ekaikātiśayālavaḥ paraguṇajñānaikavaijñānikāḥ<br />
            santyete dhanikāḥ kalāsu sakalāsvācāryacaryācaṇāḥ /<br />
            apyete sumanogirāṃ niśamanādbibhyatyaho ślāghayā<br />
            dhūte mūrdhani kuṇḍale kaṣaṇataḥ kṣīṇe bhavetāmiti //
             <span class="ref">Subhv_0492</span></p>
         
         <p id="Subhv_0493">
            prītiṃ na prakaṭīkaroti suhṛdi dravyavyayāśaṅkayā<br />
            bhītaḥ pratyupakārakāraṇabhayānnākṛṣyate sevayā /<br />
            mithyā jalpati vittamārgaṇabhayātstutyāpi na prīyate<br />
            kīnāśo vibhavavyayavyatikaratrastaḥ kathaṃ prāṇiti //
             <span class="ref">Subhv_0493</span></p>
         
         <p id="Subhv_0494">
            matvā sāraṃ guṇānāṃ śirasi yadi śaśī sthāpito daivayogā-<br />
            dīśena kṣīṇabimbaṃ sakalamupacayaṃ kiṃ na nītaḥ kṣaṇena /<br />
            mithyaivaṃ khyāpayanto guṇini saralatāṃ lokabhaktyarthamuccair-<br />
            āḍhyāḥ kurvanti vittavyayacakitadhiyo mānamarthena śūnyam //
             <span class="ref">Subhv_0494</span></p>
         
         <p id="Subhv_0495">
            brahmāṇḍamaṇḍalīmātraṃ kiṃ lobhāya manasvinaḥ /<br />
            śapharīsphuritairnābdheḥ kṣubdhatā jātu jāyate //
             <span class="ref">Subhv_0495</span></p>
         
         <p id="Subhv_0496">
            nālpīyasi nibadhnanti padamuddāmacetasaḥ /<br />
            yeṣāṃ bhuvanalābhepi niḥsīmāno manorathāḥ //
             <span class="ref">Subhv_0496</span></p>
         
         <p id="Subhv_0497">
            puṃsāmunnatacittānāṃ sukhāvahamidaṃ dvayam /<br />
            sarvasaṅganivṛttirvā vibhūtirvā suvistarā //
             <span class="ref">Subhv_0497</span></p>
         
         <p id="Subhv_0498">
            ayaṃ bandhuḥ paro veti gaṇanā laghucetasām /<br />
            puṃsāmudāracittānāṃ vasudhaiva kuṭumbakam //
             <span class="ref">Subhv_0498</span></p>
         
         <p id="Subhv_0499">
            jarāmaraṇadaurgatyavyādhayastāvadāsatām /<br />
            janmaiva kiṃ na dhīrasya bhūyo bhūyastrapākaram //
             <span class="ref">Subhv_0499</span></p>
         
         <p id="Subhv_0500">
            parivartini saṃsāre mṛtaḥ ko vā na jāyate /<br />
            sa jāto yena jātena yāti vaṃśaḥ samunnatim //
             <span class="ref">Subhv_0500</span></p>
         
         <p id="Subhv_0501">
            api nāma sa dṛśyeta puruṣātiśayo bhuvi /<br />
            garvocchūnamukhā yena dhanino nāvalokitāḥ //
             <span class="ref">Subhv_0501</span></p>
         
         <p id="Subhv_0502">
            pṛthvī pṛthvī guṇā mānyāḥ santi bhūpā vivekinaḥ /<br />
            parābhavāpadaṃ yānti kasmādunnatabuddhayaḥ //
             <span class="ref">Subhv_0502</span></p>
         
         <p id="Subhv_0503">
            adṛṣṭamukhabhaṅgasya yuktamandhasya yācitum /<br />
            aho bata mahatkaṣṭaṃ cakṣuṣmānapi yācate //
             <span class="ref">Subhv_0503</span></p>
         
         <p id="Subhv_0504">
            dāridryānalasaṃtāpaḥ śāntaḥ saṃtoṣavāriṇā /<br />
            yācakāśāvighātāntardāhaṃ ko nāma paśyatu //
             <span class="ref">Subhv_0504</span></p>
         
         <p id="Subhv_0505">
            paripūrṇaguṇābhogagarimodnāra eva saḥ /<br />
            trijagatspṛhaṇīyesminna rucirdraviṇepi yat //
             <span class="ref">Subhv_0505</span></p>
         
         <p id="Subhv_0506">
            vidyayaiva mado yeṣāṃ kārpaṇyaṃ ca dhane sati /<br />
            teṣāṃ daivābhiśaptānāṃ salilādagnirutthitaḥ //
             <span class="ref">Subhv_0506</span></p>
         
         <p id="Subhv_0507">
            kiṃ tayā kriyate lakṣmyā yā vadhūriva kevalā /<br />
            yā na veśyeva sāmānyā pathikairapi bhujyate //
             <span class="ref">Subhv_0507</span></p>
         
         <p id="Subhv_0508">
            tyāgo guṇo vittavatāṃ vittaṃ tyāgavatāṃ guṇaḥ /<br />
            parasparaviyuktau tu vittatyāgau viḍambanā //
             <span class="ref">Subhv_0508</span></p>
         
         <p id="Subhv_0509">
            kusumastabakasyeva dvayī vṛttirmanasvinaḥ /<br />
            mūrdhni vā sarvalokasya śīryate vana eva vā //
             <span class="ref">Subhv_0509</span></p>
         
         <p id="Subhv_0510">
            nṛṇāṃ dhuri sa evaiko yaḥ kaścittyāgapāṇinā /<br />
            nirmārṣṭi prārthanāpāṃsudhūsaraṃ mukhamarthinām //
             <span class="ref">Subhv_0510</span></p>
         
         <p id="Subhv_0511">
            ākāramātravijñānasaṃpāditamanorathāḥ /<br />
            dhanyāste ye na śṛṇvanti dīnāḥ praṇayināṃ giraḥ //
             <span class="ref">Subhv_0511</span></p>
         
         <p id="Subhv_0512">
            buddhiryā sattvarahitā strītvaṃ tatkevalaṃ matam /<br />
            sattvaṃ cānayasaṃpannaṃ tatpaśutvaṃ na pauruṣam //
             <span class="ref">Subhv_0512</span></p>
         
         <p id="Subhv_0513">
            kāmaṃ priyānapi prāṇānvimuñcanti manasvinaḥ /<br />
            icchanti na tvamitrebhyo mahatīmapi satkriyām //
             <span class="ref">Subhv_0513</span></p>
         
         <p id="Subhv_0514">
            atyadbhutamimaṃ manye svabhāvamamanasvinaḥ /<br />
            yadupakriyamāṇopi prīyate na vilīyate //
             <span class="ref">Subhv_0514</span></p>
         
         <p id="Subhv_0515">
            pratyupakurvatpūrvaṃ kṛtopakāramapi lajjayati cetaḥ /<br />
            yastu vihitopakārādupakāraḥ sodhiko mṛtyoḥ //
             <span class="ref">Subhv_0515</span></p>
         
         <p id="Subhv_0516">
            pratyupakurvanbahvapi na bhavati pūrvopakāriṇā tulyaḥ /<br />
            ekonukaroti kṛtaṃ niṣkāraṇameva kurutenyaḥ //
             <span class="ref">Subhv_0516</span></p>
         
         <p id="Subhv_0517">
            jīvañjīvayati hi yo jñātijanaṃ parijanaṃ ca suhṛdaśca /<br />
            tasya saphalā gṛhaśrīrdhiganupajīvyāṃ dhanasamṛddhim //
             <span class="ref">Subhv_0517</span></p>
         
         <p id="Subhv_0518">
            yacchañjalamapi jalado vallabhatāmeti sarvalokasya /<br />
            nityaṃ prasāritakaraḥ savitāmapi bhavatyacakṣuṣyaḥ //
             <span class="ref">Subhv_0518</span></p>
         
         <p id="Subhv_0519">
            nāptaṃ yatkenacidapi manorathā api yato nivartante /<br />
            tadyapi na labhyatenyanmanasvinaḥ kimabhimānaphalam //
             <span class="ref">Subhv_0519</span></p>
         
         <p id="Subhv_0520">
            ghaṭanaṃ vighaṭanamathavā kāryāṇāṃ bhavati vidhiniyogena /<br />
            ucitenucite karmaṇi vṛttinivṛttī mamāyatte //
             <span class="ref">Subhv_0520</span></p>
         
         <p id="Subhv_0521">
            kalpasthāyi na jīvitamaiścaryaṃ nāpyate ca yadabhimatam /<br />
            lokastathāpyakāryaṃ kurute kāryaṃ kimuddiśya //
             <span class="ref">Subhv_0521</span></p>
         
         <p id="Subhv_0522">
            dhanabāhulyamahetuḥ kopi nisargeṇa muktakaraḥ /<br />
            prāvṛṣi kasyāmbumucaḥ saṃpattiḥ kimadhikāmbunidheḥ //
             <span class="ref">Subhv_0522</span></p>
         
         <p id="Subhv_0523">
            utpāditā svayamiyaṃ yadi tattanūjā<br />
            tātena vā yadi tadā bhaginī khalu śrīḥ /<br />
            yadyanyasaṃgamavatī ca tadā parastrī<br />
            tattyāgabaddhamanasaḥ sudhiyo bhavanti //
             <span class="ref">Subhv_0523</span></p>
         
         <p id="Subhv_0524">
            draviṇārjanajaḥ pariśramaḥ<br />
            phalitopyasya janasya nīrasaḥ /<br />
            draviṇārjanamātmatuṣṭaye<br />
            paramāvarjayituṃ guṇārjanam //
             <span class="ref">Subhv_0524</span></p>
         
         <p id="Subhv_0525">
            yaḥ praśaṃsati naro naramanyaṃ<br />
            devatāsu varadāsu satīṣu /<br />
            mugdhadhīrdhanalavaspṛhayālus-<br />
            taṃ nṛśaṃsamahamādyamavaimi //
             <span class="ref">Subhv_0525</span></p>
         
         <p id="Subhv_0526">
            yathā śarīraṃ kila jīvitena<br />
            vinākṛtaṃ kāṣṭhamivāvabhāti /<br />
            tathaiva lajjīvitamapyavaimi<br />
            lokottareṇa sphuritena śūnyam //
             <span class="ref">Subhv_0526</span></p>
         
         <p id="Subhv_0527">
            santopi santaḥ kva kirantu tejaḥ<br />
            kva nojjvalantu kva nu na prathantām /<br />
            vidhāya ruddhā nanu vedhasaiva<br />
            brahmāṇḍakośe ghaṭadīpakalpāḥ //
             <span class="ref">Subhv_0527</span></p>
         
         <p id="Subhv_0528">
            kadarthitasyāpi hi dhairyavṛtter-<br />
            na śakyate sattvaguṇaḥ pramārṣṭum /<br />
            adhomukhasyāpi kṛtasya vahner-<br />
            nādhaḥ śikhā yānti kadācideva //
             <span class="ref">Subhv_0528</span></p>
         
         <p id="Subhv_0529">
            jātaśca nāma na vinaṅkṣyanti cetyayuktam-<br />
            utpāda eva niyameva vināśahetuḥ /<br />
            tulye ca nāma maraṇavyasanopatāpe<br />
            mṛtyurvaraṃ parahitāvahitāśayasya //
             <span class="ref">Subhv_0529</span></p>
         
         <p id="Subhv_0530">
            iyatyapyetasminniravadhimahatyadhvani guṇās-<br />
            ta evāmī dvitrā jaraṭhajaraṭhā yānti gaṇanām /<br />
            aho grāmyo lokaḥ sa na paramamībhiḥ kṛtadhṛtiḥ<br />
            smayastabdhoyāvatkalayati samagraṃ tṛṇamidam //
             <span class="ref">Subhv_0530</span></p>
         
         <p id="Subhv_0531">
            svacittaparicintayaiva paritāpamātmanyamī<br />
            na bibhrati manāsvino yadamunā na tāvatkṣatiḥ /<br />
            aharniśamihaiva ye paramanonuvṛttyā punar-<br />
            vahanti vijigīṣutāṃ kimiva tenukampāspadam //
             <span class="ref">Subhv_0531</span></p>
         
         <p id="Subhv_0532">
            vipulahṛdayairanyaiḥ kaiścijjagajjanitaṃ purā<br />
            vidhṛtamaparairdattaṃ cānyairvijitya tṛṇaṃ yathā /<br />
            iha hi bhuvanānyanye dhīrāścaturdaśa bhuñjate<br />
            katipayapurasvāmye puṃsāṃ ka eṣa madajvaraḥ //
             <span class="ref">Subhv_0532</span></p>
         
         <p id="Subhv_0533">
            abhuktāyāṃ yasyāṃ kṣaṇamapi na yātaṃ nṛpaśatair-<br />
            bhuvastasyā lābhe ka iva bahumānaḥ kṣitibhujām /<br />
            tadaṃśasyāpyaṃśe tadavayavaleśepi patayo<br />
            viṣāde kartavye vidadhati jaḍāḥ pratyuta mudam //
             <span class="ref">Subhv_0533</span></p>
         
         <p id="Subhv_0534">
            pareṣāṃ cetāṃsi pratidivasamāyāsya bahudhā<br />
            prasādaṃ kiṃ netuṃ viśāsi hṛdaya kleśakalilam /<br />
            prasanne tvayyeva svayamuditacintāmaṇiguṇe<br />
            viviktaḥ saṃkalpaḥ kimabhilaṣitaṃ puṣyati na te //
             <span class="ref">Subhv_0534</span></p>
         
         <p id="Subhv_0535">
            vināpyarthairdhīraḥ spṛśati bahumānonnatipadaṃ<br />
            pariṣvaktopyarthaiḥ paribhavapadaṃ yāti kṛpaṇaḥ /<br />
            svabhāvenodbhūtāṃ guṇasamudayāvāptivipulāṃ<br />
            dyutiṃ saiṃhīṃ na śvā dhṛtakanakamālopi labhate //
             <span class="ref">Subhv_0535</span></p>
         
         <p id="Subhv_0536">
            bhujyante svagṛhasthitā iva sukhaṃ yasyāthibhiḥ saṃpadaḥ<br />
            paṭvī yasya matistamaḥprahataye dvāveva tau prāṇitaḥ /<br />
            yastvātmaṃbharirunnatepi vibhave hīnaśca vidvattayā<br />
            tasyālekhyamaṇerivākṛtidhṛtaḥ sattāpyasattā nanu //
             <span class="ref">Subhv_0536</span></p>
         
         <p id="Subhv_0537">
            ādhārāya dharāvakāśavidhayepyākāśamālokane<br />
            bhāsvānātmamahattvasādhanavidhāvanye guṇāḥ kecana /<br />
            ityasminnupakārakāriṇi sadā varge paraṃ dustyaje<br />
            dainyavrīḍakalaṅkamujjhatu kathaṃ ceto mahācetasām //
             <span class="ref">Subhv_0537</span></p>
         
         <p id="Subhv_0538">
            nityaṃ yā gurubhṛtyabandhusujanairna svecchayā bhujyate<br />
            paśyanti spṛhayālavo na ripavo yāṃ vikramāsāditām /<br />
            yasyāḥ sādhuparikṣayeṇa suhṛdāṃ nāśena vā saṃbhavo<br />
            no saṃpadvipadeva sā guṇavatāṃ prītistayā kīdṛśī //
             <span class="ref">Subhv_0538</span></p>
         
         <p id="Subhv_0539">
            nyāyyaṃ mārgamanujjhataḥ sukṛtino daivādbhavantyāpado<br />
            yāstāḥ santu balerivādipuruṣāyorvīṃ svayaṃ yacchataḥ /<br />
            śakrasyeva jugupsitaiḥ subahubhirnindyairbhṛśaṃ karmabhir-<br />
            devānāmupari prabhutvamapi me mā bhūttrapākāraṇam //
             <span class="ref">Subhv_0539</span></p>
         
         <p id="Subhv_0540">
            śayyā śādvalamāsanaṃ śuciśilā sadma dramāṇāmadhaḥ<br />
            śītaṃ nirjharavāri pānamaśanaṃ kandāḥ sahāyā mṛgāḥ /<br />
            ityprārthitasarvalabhyavibhave doṣoyameko vane<br />
            duṣprāpārthini yatparārthaghaṭanāvandhyairvṛthā sthīyate //
             <span class="ref">Subhv_0540</span></p>
         
         <p id="Subhv_0541">
            alpīyasāmeva hi janmabhūmes-<br />
            tyāgaḥ pramādo viduṣāṃ na sosti /<br />
            sthānādapetā maṇayo vrajanti<br />
            rājñāṃ śiraḥ kākamukhāni bhekāḥ //
             <span class="ref">Subhv_0541</span></p>
         
         <p id="Subhv_0542">
            śūrāśca kṛtavidyāśca rūpavatyaśca yoṣitaḥ /<br />
            yatra yatra gamiṣyanti tatra tatra kṛtālayāḥ //
             <span class="ref">Subhv_0542</span></p>
         
         <p id="Subhv_0543">
            rudrodriṃ jaladhiṃ harirdiviṣado dūraṃ vihāyaḥ śritā<br />
            bhogīndrāḥ prabalā api prathamataḥ pātālamūle sthitāḥ /<br />
            līnā padmavane sarojanilayā manyerthisārthādbhiyā<br />
            dīnoddhāraparāyaṇāḥ kaliyuge satpūruṣāḥ kevalam //
             <span class="ref">Subhv_0543</span></p>
         
         <p id="Subhv_0544">
            prārabhyate na khalu vighnabhayena nīcaiḥ<br />
            prārabhya vighnavihatā viramanti madhyāḥ /<br />
            vighnaiḥ sahasraguṇitairapi hanyamānāḥ<br />
            prārabdhamuttamaguṇā na parityajanti //
             <span class="ref">Subhv_0544</span></p>
         
         <p id="Subhv_0545">
            prasaradbhiḥ karairyasya vikasanti na sadguṇāḥ /<br />
            tasya doṣākarasyeyaṃ kathaṃ nityāsti pūrṇatā //
             <span class="ref">Subhv_0545</span></p>
         
         <p id="Subhv_0546">
            kṣīṇaḥ kṣīṇaḥ samīpatvaṃ pūrṇaḥ pūrṇotidūratām /<br />
            upaiti mitrādyaccandro yuktaṃ yanmalinaḥ sadā //
             <span class="ref">Subhv_0546</span></p>
         
         <p id="Subhv_0547">
            kathaṃ na lajjitastādṛksavitā tejasāṃ nidhiḥ /<br />
            brahmāṇḍakhaṇḍikāṃ prāpya kurvanpādaprasārikām //
             <span class="ref">Subhv_0547</span></p>
         
         <p id="Subhv_0548">
            raverevodayaḥ ślāghyaḥ konyeṣāmudayagrahaḥ /<br />
            na tamāṃsi na tejāṃsi yasminnabhyudite sati //
             <span class="ref">Subhv_0548</span></p>
         
         <p id="Subhv_0549">
            kimanena na paryāptaṃ kāntatvaṃ śaśalakṣmaṇā /<br />
            susaṃtaptāpi nalinī yadviśvāsamupāgamat //
             <span class="ref">Subhv_0549</span></p>
         
         <p id="Subhv_0550">
            karānprasārya raviṇā dakṣiṇāśāvilambinā /<br />
            na kevalamanenātmā divasopi laghūkṛtaḥ //
             <span class="ref">Subhv_0550</span></p>
         
         <p id="Subhv_0551">
            vartate yena pātaṅgiḥ ṣaṇmāsāndvau ca vatsarau /<br />
            rāśiḥ sa eva candrasya na yāti divasatrayam //
             <span class="ref">Subhv_0551</span></p>
         
         <p id="Subhv_0552">
            śirasā dhāryamāṇopi somaḥ somena śaṃbhunā /<br />
            tathāpi kṛśatāṃ dhatte kaṣṭaḥ khalu parāśrayaḥ // Qsv0552-3 pa. pājakasya<br />
            patatu vāriṇi yātu digantaraṃ<br />
            viśatu vahnimatho vrajatu kṣitim kathaṃ sa dantarahitaḥ sūryaḥ sūribhirucyate /<br />
            yo mīnarāśiṃ bhuktvaiva meṣaṃ bhoktuṃ samudyataḥ //
             <span class="ref">Subhv_0552</span></p>
         
         <p id="Subhv_0554">
            patatu vāriṇi yātu digantaraṃ<br />
            viśatu vahnimatho vrajatu kṣitim /<br />
            ravirasāviyatāsya guṇeṣu kā<br />
            sakalalokacamatkṛtiṣu kṣatiḥ //
             <span class="ref">Subhv_0554</span></p>
         
         <p id="Subhv_0555">
            tattāvadeva śaśinaḥ sphuritaṃ mahīyo<br />
            yāvanno tīkṣṇarucimaṇḍalamabhyupaiti /<br />
            abhyudyate sakaladhāmanidhau ca tasmin-<br />
            nindoḥ sitābhraśakalasya ca ko viśeṣaḥ //
             <span class="ref">Subhv_0555</span></p>
         
         <p id="Subhv_0556">
            sadvṛttayaḥ sadasadarthavivekino ye<br />
            te paśya kīdṛśamamuṃ samudāharanti /<br />
            caurāsatīprabhṛtayo bruvate yadasya<br />
            tadgṛhyate yadi kṛtaṃ tadahaskareṇa //
             <span class="ref">Subhv_0556</span></p>
         
         <p id="Subhv_0557">
            ekaiva sāmṛtamayī sutarāmanarghā<br />
            kāpyastyasau śaśadharasya kalā yayaiva /<br />
            āropito guṇavidā parameśvareṇa<br />
            cūḍāmaṇau na gaṇitosya kalaṅkadoṣaḥ //
             <span class="ref">Subhv_0557</span></p>
         
         <p id="Subhv_0558">
            udyantyamūni subahūni mahāmahāṃsi<br />
            candropyalaṃ bhuvanamaṇḍalamaṇḍanāya /<br />
            sūryādṛte na tadudeti na cāstameti<br />
            yenoditena dinamastamitena rātriḥ //
             <span class="ref">Subhv_0558</span></p>
         
         <p id="Subhv_0559">
            lokānandādviramati na yaḥ kṣīyamāṇopi bhūyaḥ<br />
            svaḥsthe tasminkila dinamukhaṃ nūtanaṃ nābhaviṣyat /<br />
            daivaṃ kīdṛkkathamapi yathā bhartumātmānameva<br />
            vyagraḥ kālaṃ gamayati sakhe sopyayaṃ paśya candraḥ //
             <span class="ref">Subhv_0559</span></p>
         
         <p id="Subhv_0560">
            kṣīṇaścandro viśāti taraṇermaṇḍalaṃ māsi māsi<br />
            labdhvā kāṃcitpunarapi kalāṃ dūradūrānuvartī /<br />
            saṃpūrṇaścetkathamapi tathā spardhayodeti bhānor-<br />
            no daurjanyādviramati jaḍo nāpi dainyādvyaraṃsīt //
             <span class="ref">Subhv_0560</span></p>
         
         <p id="Subhv_0561">
            pādanyāsaṃ kṣitidharagurormūrdhni kṛtvā sumeroḥ<br />
            krāntaṃ yena kṣapitatamasā madhyamaṃ dhāma viṣṇoḥ /<br />
            soyaṃ candraḥ patati gaganādalpaśeṣairmayūkhair-<br />
            dūrāroho bhavati mahatāmapyupabhraṃśaniṣṭhaḥ // Qsv0561-5 kalaśakasya<br />
            pātaḥ pūṣṇo bhavati mahate nopatāpāya yasmāt-<br />
            kālenāstaṃ ka iva na gatā yānti yāsyanti cānye kva tattejastādṛgjvalanamahaso nāśapiśunaṃ<br />
            parābhūtiḥ kvāsau visadṛśatarādrāhuśirasaḥ /<br />
            vidheryogādetatsamucitamidaṃ tu vyathayati<br />
            trapāhīno mitrāttadapi gagane yadviharati //
             <span class="ref">Subhv_0561</span></p>
         
         <p id="Subhv_0563">
            pātaḥ pūṣṇo bhavati mahate nopatāpāya yasmāt-<br />
            kālenāstaṃ ka iva na gatā yānti yāsyanti cānye /<br />
            etāvattu vyathayati yadālokabāhyaistamobhis-<br />
            tasminneva prakṛtimahati vyomni labdhovakāśaḥ //
             <span class="ref">Subhv_0563</span></p>
         
         <p id="Subhv_0564">
            ā sargātprativāsaraṃ rasaśatairyā bodhitā poṣitā<br />
            kalpāntāvasaretha saiva pṛthivī svaireva dagdhā karaiḥ /<br />
            kṛtvetthaṃ kimapi svakarma niyateḥ pūrvāparopaplutaṃ<br />
            kaṣṭaṃ sopi dināntavītakiraṇastigmāṃśurastaṃ gataḥ //
             <span class="ref">Subhv_0564</span></p>
         
         <p id="Subhv_0565">
            yenonmathya tamāṃsi māṃsalaghanaspardhīni sarvaṃ jagac-<br />
            cakṣuṣmatparamārthataḥ kṛtamidaṃ devena tigmatviṣā /<br />
            tasminnastamite vivasvati kiyānkrūro jano durjano<br />
            yadbadhnāti dhṛtiṃ śaśāṅkaśakalāloketha dīpethavā //
             <span class="ref">Subhv_0565</span></p>
         
         <p id="Subhv_0566">
            śocyastāvadumāpatiḥ prabhutayā yo mūrdhni gaṅgokṣite<br />
            sacchidraṃ nṛśiraḥkapālamamalaṃ candraṃ ca dhatte samam /<br />
            candraḥ śocyatarastataḥ paribhavepyevaṃvidhe yaḥ sati<br />
            jyotsnāhāsavikāsapāṇḍuravapurmukhyāṃ mudaṃ puṣyati //
             <span class="ref">Subhv_0566</span></p>
         
         <p id="Subhv_0567">
            pūrṇaṃ vīcibhujaiḥ svavṛddhirabhasādinnduṃ samāliṅgati<br />
            kṣīṇaṃ dūrata eva muñcati pitā bhūtvā jalānāṃ nidhiḥ /<br />
            prakṣīṇasya tu yena tasya vasunā kṛtvā krameṇodayaṃ<br />
            pūrṇatve ca davīyasi sthitamaho mitrāya tasmai namaḥ //
             <span class="ref">Subhv_0567</span></p>
         
         <p id="Subhv_0568">
            dhvāntena grathitairgrahakṣitipaterdevasya dūrasthiteḥ<br />
            saccakrapramadāvahābhyuditatā kairnāma nākāṅkṣitā /<br />
            etenābhyuditena saṃprati punaḥ kaṣṭaṃ tathā ceṣṭitaṃ<br />
            lokastīkṣṇakaroyamityabhimukhaṃ nainaṃ yathā prekṣate //
             <span class="ref">Subhv_0568</span></p>
         
         <p id="Subhv_0569">
            dṛṣṭaiva yaṃ karasahasrahṛtāndhakāraṃ<br />
            bhītyāpayāntyanudinaṃ śataśaḥ piśācāḥ /<br />
            kṣīṇe vidhau harivilūnakaroti citraṃ<br />
            gṛhṇāti taṃ dyumaṇimabhrapiśāca ekaḥ //
             <span class="ref">Subhv_0569</span></p>
         
         <p id="Subhv_0570">
            tamograstaṃ jagatsarvaṃ trātuṃ bhānuḥ sadodyataḥ /<br />
            taṃ tu trātuṃ tamograstaṃ jagatyekopi na kṣamaḥ //
             <span class="ref">Subhv_0570</span></p>
         
         <p id="Subhv_0571">
            rātrau guṇanidheḥ padmātkumudaṃ yadanakṣaram /<br />
            prāptā lakṣmīḥ sa mahimā rājño jaḍanidherdhruvam //
             <span class="ref">Subhv_0571</span></p>
         
         <p id="Subhv_0572">
            ābhāti candrarahitā na kadāpi rātriś-<br />
            candropi rātrirahito gatakāntireva /<br />
            kiṃ kāraṇaṃ yadanayoḥ pratimāsameko<br />
            jāto nistaratayā parirambhayogaḥ //
             <span class="ref">Subhv_0572</span></p>
         
         <p id="Subhv_0573">
            gaganaśayanalīnāṃ rātrimutsṛjya candro<br />
            vrajati dhavalapakṣe kṛṣṇapakṣe tu rātriḥ /<br />
            apasarati yadīndorvyomatalpe prasuptāt-<br />
            truṭati tadanayoḥ kiṃ tāvatā dampatitvam //
             <span class="ref">Subhv_0573</span></p>
         
         <p id="Subhv_0574">
            āśāḥ prakāśayati yastimirāṇi bhaṅktvā<br />
            bodhaṃ dṛśāṃ diśati bhūriguṇeṣvabhīṣṭaḥ /<br />
            khedāya yasya na paropakṛtiṣvaṭāṭyā<br />
            dhīmānnamasyati na kastaminaṃ praśasyam //
             <span class="ref">Subhv_0574</span></p>
         
         <p id="Subhv_0575">
            vicārastathyo vā bhavatu vitatho vā kimaparaṃ<br />
            tathāpyuccairdhāmno bhavati bahujalpo janaravaḥ /<br />
            tulottīrṇasyāpi prathitamahimadhvastatamaso<br />
            ravestādṛktejo na bhavati hi kanyāṃ gata iti //
             <span class="ref">Subhv_0575</span></p>
         
         <p id="Subhv_0576">
            uḍugaṇaparivāro nāyakopyoṣadhīnām-<br />
            amṛtamayaśarīraḥ kāntiyuktopi candraḥ /<br />
            bhavati vigataraśmirmaṇḍalaṃ prāpya bhānoḥ<br />
            parasadananiviṣṭaḥ ko laghutvaṃ na yāti //
             <span class="ref">Subhv_0576</span></p>
         
         <p id="Subhv_0577">
            uccaḥ satphalado yathāyamahamapyetādṛgetāvatā<br />
            spardhāṃ manda madoddhataḥ svajanakenārkeṇa mā mā kṛthāḥ /<br />
            dūrādeva bhavādṛśosya mahasā dhvastāḥ samastāḥ svayaṃ<br />
            naivecchatyayamatyayaṃ guṇisakhaḥ kasyāpi tejonidhiḥ //
             <span class="ref">Subhv_0577</span></p>
         
         <p id="Subhv_0578">
            tulyā sukhasthitiramuṣya mameti rājñi<br />
            spardhāṃ nijepi janake janakelihetau /<br />
            mā rājanandana kṛthāḥ sa hi sarvaloka-<br />
            dhvāntāntakṛdgiriśahastapavitritātmā //
             <span class="ref">Subhv_0578</span></p>
         
         <p id="Subhv_0579">
            mātsaryeṇa jahadgrahānvisadṛśe dhūmadhvaje yogyatāṃ<br />
            jñātvā svāṃ vidadhattviṣaṃ dinapatirhāsyapraśāntyunmukhaḥ /<br />
            daivaṃ vetti na yaḥ śikhī sa parato nāmāstu tatsaṃbhavāḥ<br />
            syurdīpā api yadvaśena jagatāṃ tigmāṃśuvismārakāḥ //
             <span class="ref">Subhv_0579</span></p>
         
         <p id="Subhv_0580">
            pādmā ye madanuvratā dadhati te klāntiṃ tuṣārāhatā<br />
            yepyete divasā madekaśaraṇāḥ kārśyaṃ paraṃ yānti te /<br />
            gacchannitthamasau samāśritajanaprītyeva dūrāṃ diśaṃ<br />
            hemante bhagavānaharpatiraho loke gataḥ sevyatām //
             <span class="ref">Subhv_0580</span></p>
         
         <p id="Subhv_0581">
            nābhiṣeko na saṃskāraḥ siṃhasya kriyate vane /<br />
            vikramārjitasattvasya svayameva mṛgendratā //
             <span class="ref">Subhv_0581</span></p>
         
         <p id="Subhv_0582">
            ekohamasahāyohaṃ kṛśohamaparicchadaḥ /<br />
            svapnepyevaṃvidhā cintā mṛgendrasya na jāyate //
             <span class="ref">Subhv_0582</span></p>
         
         <p id="Subhv_0583">
            mattebhakumbhanirbhedakaṭhoranakharāśaniḥ /<br />
            mṛgāririti nāmnaiva laghutvaṃ yāti kesarī //
             <span class="ref">Subhv_0583</span></p>
         
         <p id="Subhv_0584">
            patanti naiva mātaṅgakumbhapāṭanalampaṭāḥ /<br />
            valgatsvapi kuraṅgeṣu mṛgārernakharāḥ kharāḥ //
             <span class="ref">Subhv_0584</span></p>
         
         <p id="Subhv_0585">
            kiṃ kirmaḥ ka upālabhyo yatredamasamañjasam /<br />
            kākiṇyapi na siṃhasya mūlyaṃ koṭistu dantinaḥ //
             <span class="ref">Subhv_0585</span></p>
         
         <p id="Subhv_0586">
            līlādalitadhṛṣṭebhakumbhapīṭhasya nirbhayaiḥ /<br />
            kathaṃ kesariṇaḥ krāntaṃ suptasyāpi mṛgaiḥ padam //
             <span class="ref">Subhv_0586</span></p>
         
         <p id="Subhv_0587">
            mattebhakumbhanirbhedarudhirāruṇapāṇinā /<br />
            hariṇā hariṇaḥ spardhāṃ varākaḥ kurute katham //
             <span class="ref">Subhv_0587</span></p>
         
         <p id="Subhv_0588">
            tāvadgarjati mātaṅgo vane madabharālasaḥ /<br />
            śirovilagnalāṅgūlo yāvannāyāti kesarī //
             <span class="ref">Subhv_0588</span></p>
         
         <p id="Subhv_0589">
            śauryadarpabalādhmātaśvasadgaṇḍāntaśobhinaḥ /<br />
            saṭāmutpāṭya siṃhasya kiṃ narāḥ sukhamāsate //
             <span class="ref">Subhv_0589</span></p>
         
         <p id="Subhv_0590">
            kopodekatalāghātanipatanmattadantinaḥ /<br />
            harerhariṇayuddhesya kiyānvyākṣepavistaraḥ //
             <span class="ref">Subhv_0590</span></p>
         
         <p id="Subhv_0591">
            yāvadasthiṣu saṃlagnāḥ karāḥ kesariṇaḥ kṣaṇam /<br />
            yūthasya prāṇitaṃ tāvattadaraṇyanivāsinaḥ //
             <span class="ref">Subhv_0591</span></p>
         
         <p id="Subhv_0592">
            sagrvagarjadgajagaṇḍamaṇḍalī-<br />
            vikhaṇḍanoḍḍāmaravikramakramaḥ /<br />
            anantaviśrāntakuraṅgasaṃgara-<br />
            prasaṅgamaṅgīkurute kathaṃ hariḥ //
             <span class="ref">Subhv_0592</span></p>
         
         <p id="Subhv_0593">
            siṃhaḥ śiśurapi nipatati madamalinakapolabhittiṣu gajeṣu /<br />
            prakṛtiriyaṃ sattvavatāṃ na khalu vayastejaso hetuḥ //
             <span class="ref">Subhv_0593</span></p>
         
         <p id="Subhv_0594">
            ekākini vanavāsinyarājalakṣmaṇyanītiśāstrejñe /<br />
            sattvocchrite mṛgapatau rājeti giraḥ pariṇamanti //
             <span class="ref">Subhv_0594</span></p>
         
         <p id="Subhv_0595">
            siṃhaḥ karoti vikramamalijhāṅkārāṅkite kare kariṇaḥ /<br />
            na punarnakhamukhavilikhitabhūdharakuharasthite nakule //
             <span class="ref">Subhv_0595</span></p>
         
         <p id="Subhv_0596">
            samadakarikumbhadāraṇamadapaṅkacchuritakesarasaṭasya /<br />
            siṃhasya ka iva vaktre karatalamādhātumutsahate //
             <span class="ref">Subhv_0596</span></p>
         
         <p id="Subhv_0597">
            niṣpragraheṣu karipotaśateṣu mohād-<br />
            valgatsu bāliśatayā puratopyaṭatsu /<br />
            mattebhakumbhadalanocitacittavṛtteḥ<br />
            siṃhasya locananimīlanameva yuktam //
             <span class="ref">Subhv_0597</span></p>
         
         <p id="Subhv_0598">
            dṛṣṭvaiva roṣavaśaghūrṇitakesarāṃsa-<br />
            māyāntamantakasamaṃ purato mṛgārim /<br />
            māṃsaṃ cikhādiṣubhiretya patatripūgair-<br />
            bhrāntaṃ madāndhagajayūthapamastakeṣu //
             <span class="ref">Subhv_0598</span></p>
         
         <p id="Subhv_0599">
            yaḥ kesarī kharanakhakrakacograpāṇi-<br />
            nirdāritebhavarakumbhasamudbhavena /<br />
            navyena śoṇitacayena nirastatṛṣṇo<br />
            nityaṃ babhūva dhigahodya tṛṇena sorthī //
             <span class="ref">Subhv_0599</span></p>
         
         <p id="Subhv_0600">
            visraṃ vapuḥ paravadhapravaṇā ca buddhis-<br />
            tiryaktayaiva kathitaḥ sadasadvivekaḥ /<br />
            itthaṃ na kiṃcidapi sādhu mṛgādhipasya<br />
            tejastu tatsphurati yena jagadvarākam //
             <span class="ref">Subhv_0600</span></p>
         
         <p id="Subhv_0601">
            siṃhostu śatrurathavādhipatirmṛgāṇāṃ<br />
            śaṃsāspadaṃ tadapi na dvayameva manye /<br />
            tasya sphuratkarajavajraśirobhighāta-<br />
            helānipātitamataṅgajajaṅgamādreḥ //
             <span class="ref">Subhv_0601</span></p>
         
         <p id="Subhv_0602">
            preṅkhanmayūkhanakhapātaśikhānikhāta-<br />
            vikhyātavāraṇagaṇasya harerguhāyām /<br />
            kroṣṭā nikṛṣṭasaramāsutadṛṣṭinaṣṭa-<br />
            dhārṣṭyo niviṣṭa iti kaṣṭamihādya dṛṣṭam //
             <span class="ref">Subhv_0602</span></p>
         
         <p id="Subhv_0603">
            mattebhakumbhadalanākulalolavalga-<br />
            dantaḥ kvaṇatkarajavajraśikhābhighātaḥ /<br />
            kiṃ kesarī jagati mānanidhistṛṇena<br />
            prāṇātyayepi kurute svaśarīrayātrām //
             <span class="ref">Subhv_0603</span></p>
         
         <p id="Subhv_0604">
            viśvasya sthitaye dhanurdharatayā garjantamuccaiḥ pade<br />
            meghaṃ dantimadāntadurlalitadhīrmā siṃha lālaṅghiṣīḥ /<br />
            asmādvajravidāritakṣitibhṛto mā pāti varṣopalair-<br />
            jhampālampaṭabhāvabhāvipatanāccintyoṅgabhaṅgaḥ svayam //
             <span class="ref">Subhv_0604</span></p>
         
         <p id="Subhv_0605">
            kharanakharanikhātottuṅgamātaṅgakumbha-<br />
            sthalavigalitamuktālaṃkṛtakṣmātalasya /<br />
            harati hariṇavṛndaṃ kiṃ harervairamājau<br />
            militamapi samantādekakāryeṇa kṛtsnam //
             <span class="ref">Subhv_0605</span></p>
         
         <p id="Subhv_0606">
            anukṛtagaṇḍaśailamadamaṇḍitagaṇḍataṭa-<br />
            bhramadalimaṇḍalīniviḍaguṃgumaghoṣajuṣaḥ /<br />
            dalayati helayaiva harirugrakarānkariṇas-<br />
            trijagati teja eva guru no vikṛtākṛtitā //
             <span class="ref">Subhv_0606</span></p>
         
         <p id="Subhv_0607">
            śailaśreṇiguhāgṛheṣu nivasañjīvannijāḍambarair-<br />
            avyājorjitavikramo mṛgapatirvīrendra mā kupyatām /<br />
            asmātkuñjarakumbhasaṃbhavavasāpānaikahevākino<br />
            yallabdhaṃ vyasanākulena manasā svenaiva taccintyatām //
             <span class="ref">Subhv_0607</span></p>
         
         <p id="Subhv_0608">
            kaśmīrāngatukāmasya mīraśāhākhyabhūpateḥ /<br />
            śāhābuddīnabhūmīndraḥ prāhiṇoditi lekhakam //
             <span class="ref">Subhv_0608</span></p>
         
         <p id="Subhv_0609">
            kimevamaviśāṅkitaḥ śiśukuraṅga lolakramaṃ<br />
            parikramitumīhase virama naiva śūnyaṃ vanam /<br />
            sthitotra gajayṅthanāthamathanocchalacchoṇita-<br />
            cchaṭāpaṭalabhāsurotkaṭasaṭābharaḥ kesarī //
             <span class="ref">Subhv_0609</span></p>
         
         <p id="Subhv_0610">
            kaṭhoranakharāhatadviradakumbhapīṭhasthalī-<br />
            luṭhadrudhirarañjitollalitakesaraḥ kesarī /<br />
            gabhīraravakātarāturatarāturavyāhṛtaiḥ<br />
            patanhariṇakaiḥ samaṃ samarabhūmikāṃ lajjate //
             <span class="ref">Subhv_0610</span></p>
         
         <p id="Subhv_0611">
            carata vṛṣabhā jālīmāṃsaṃ yathecchamabhīravaḥ<br />
            pibata nalinīkaccheṣvacchaṃ punarmahiṣāḥ payaḥ /<br />
            vahata kariṇo bhūyaḥ śobhāṃ madena kapolayor-<br />
            asahanatayā dūrībhūto vidherta kesarī //
             <span class="ref">Subhv_0611</span></p>
         
         <p id="Subhv_0612">
            labdhā ḍambharamambare jaladharaṃ garjantamālokya yad-<br />
            dūrāducchalitosi siṃha mahatāṃ tenaiva khinnaṃ manaḥ /<br />
            yattvāsārabhayena saṃprati darīsāṃmukhyamālambase<br />
            taddṛṣṭvaiva vayaṃ hriyā kimaparaṃ pātālamūlaṃ gatāḥ //
             <span class="ref">Subhv_0612</span></p>
         
         <p id="Subhv_0613">
            yasyānekamadāndhavāraṇaghaṭākumbhasthalībhedana-<br />
            vyāpāraikavinodadurlalitayā kālogamallīlayā /<br />
            udgarjajjalabhāravāmanaghanaspardhī sa evādhunā<br />
            siṃhaḥ pañjarapātapuñjitatanurdhatte daśāmīdṛśīm //
             <span class="ref">Subhv_0613</span></p>
         
         <p id="Subhv_0614">
            kṣutkṣāmepi jarākṛśopi śithilaprāṇopi kaṣṭāṃ daśā-<br />
            māpannopi vipannadhīdhṛtirapi prāṇeṣu naśyatsvapi /<br />
            darpādhmātakarīndrakumbhadalanapreṅkhannakhāgrāśaniḥ<br />
            kiṃ jīrṇaṃ tṛṇamatti mānamahatāmagresaraḥ kesarī //
             <span class="ref">Subhv_0614</span></p>
         
         <p id="Subhv_0615">
            nāsyocchrāyavatī tanurna daśanau no dīrghadīrghaḥ karaḥ<br />
            satyaṃ vāraṇa naiṣa kesariśiśustvāḍambaraiḥ spardhate /<br />
            tejobījamasahyamasya hṛdaye nyastaṃ purā vedhasā<br />
            tādṛktvādṛśameva yena sutarāṃ bhojyaṃ paśuṃ manyate //
             <span class="ref">Subhv_0615</span></p>
         
         <p id="Subhv_0616">
            mādyanmātaṅgakumbhasthalabahalavasāvāsanāvisragandha-<br />
            vyāsaṅgavyaktamuktāphalaśakalalasatkesarālīkarālaḥ /<br />
            vyādhīvaidhavyavedhāḥ svabhujabalamadagrastatejasvidhāmā<br />
            vibhyatsāraṅgasārthaḥ satatamasahanaḥ kesarī kena dṛṣṭaḥ //
             <span class="ref">Subhv_0616</span></p>
         
         <p id="Subhv_0617">
            kaḥ kaḥ kutra na ghurghurāyitaghurīghoro ghuretsūkaraḥ<br />
            kaḥ kaḥ kaṃ kamalākaraṃ vikamalaṃ kartuṃ karī nodyataḥ /<br />
            ke ke kāni vanānyaraṇyamahiṣā nonmūlayeyuryataḥ<br />
            siṃhīsnehavilāsabaddhavasatiḥ pañcānano vartate //
             <span class="ref">Subhv_0617</span></p>
         
         <p id="Subhv_0618">
            ā bālyādapi yo vidāritamadonmattebhakumbhasthalī-<br />
            sthālīmadhyakavoṣṇaraktarasavanmuktāpulākapriyaḥ /<br />
            hastastasya kathaṃ prasarpatu puraḥ kṛcchrepyavasthāntare<br />
            gartāvartavivartamānaśaśakaprāṇāpahāre hareḥ //
             <span class="ref">Subhv_0618</span></p>
         
         <p id="Subhv_0619">
            raktāktayannakharakoṭinibhādibhānāṃ<br />
            yūthāḥ palāśavanatopi palāyya jagmuḥ /<br />
            siṃhasya tasya jarato viṣamā daśā yad-<br />
            gomāyavairavayavairapi nāsti vṛttiḥ //
             <span class="ref">Subhv_0619</span></p>
         
         <p id="Subhv_0620">
            parjanyaṃ prati garjataḥ pratinidhīnvindhyasya vātoddhatā-<br />
            nambhodhīniva dhāvataḥ sarabhasaṃ hatvā raṇe vāraṇān /<br />
            vṛkṣādvṛkṣamupeyuṣolpavapuṣaḥ śākhāmṛgasyopari<br />
            kruddhaḥ sopi bhavānaho bata gataḥ pañcāsya hāsyāṃ daśām //
             <span class="ref">Subhv_0620</span></p>
         
         <p id="Subhv_0621">
            huṃkāraiḥ stanitānukāracaturairnyakkāramākārita-<br />
            kṣauṇībhṛcchikharaśriyo gajaghaṭā nītvā madāṭopinīḥ /<br />
            siṃhaḥ saṃhatabhāvato daśadiśaḥ kliśyatsu durvāśitair-<br />
            gomāyuṣvapi viśvaviśvaviditaprauḍhiḥ kimudyacchate //
             <span class="ref">Subhv_0621</span></p>
         
         <p id="Subhv_0622">
            karikalabha vimuñca lolatāṃ<br />
            cara vinayavratamānatānanaḥ /<br />
            mṛgapatinakhakoṭibhaṅguro<br />
            gururupari kṣamate na teṅkuśaḥ //
             <span class="ref">Subhv_0622</span></p>
         
         <p id="Subhv_0623">
            keliṃ kuruṣva paribhuṅkṣva saroruhāṇi<br />
            gāhasya śailataṭanirjhariṇīpayāṃsi /<br />
            bhāvānuraktakariṇīkaralālitāṅga<br />
            mātaṅga muñca mṛgarājaraṇābhilāṣam //
             <span class="ref">Subhv_0623</span></p>
         
         <p id="Subhv_0624">
            ucchṛṅkhalena nirapekṣatayonmadena<br />
            yenākulīkṛtamidaṃ kariṇā babhūva /<br />
            dattvā padaṃ śirasi hastipakārbhakeṇa<br />
            mandaḥ kathaṃ gamita eṣa vaśaṃ prasahya //
             <span class="ref">Subhv_0624</span></p>
         
         <p id="Subhv_0625">
            vindhyādrisānutarupuṣpapatatparāga-<br />
            saṃpuñjapūjitakaraḥ kariyūthasevyaḥ /<br />
            yobhūtsa eva nṛnideśakaraḥ karīndro<br />
            jātaḥ kathaṃ kimathavā prabhuratra kālaḥ //
             <span class="ref">Subhv_0625</span></p>
         
         <p id="Subhv_0626">
            antaḥsamutthavirahānalatīvratāpa-<br />
            saṃtāpitāṅga karipuṅgava muñca śokam /<br />
            dhātrā svahastalikhitāni lalāṭapaṭṭe<br />
            ko vākṣarāṇi parimārjayituṃ samarthaḥ //
             <span class="ref">Subhv_0626</span></p>
         
         <p id="Subhv_0627">
            bho bhoḥ karīndra divasāni kiyanti tāvad-<br />
            asminmarau samativāhayakutracittvam /<br />
            revājalairnijakareṇukaraprayuktair-<br />
            bhūyaḥ śamaṃ gamayitāsi nidāghakāle //
             <span class="ref">Subhv_0627</span></p>
         
         <p id="Subhv_0628">
            asmiñjaḍe jagati ko nu bṛhatpramāṇa-<br />
            karṇaḥ karī nanu bhavedduritasya pātram /<br />
            ityāgataṃ tamapi yolinamunmamātha<br />
            mātaṅga eva kimataḥ paramucyatesau //
             <span class="ref">Subhv_0628</span></p>
         
         <p id="Subhv_0629">
            na gṛhṇāti grāsaṃ navakamalakiṃjalkini jale<br />
            na paṅkairāhlādaṃ vrajati bisabhaṅgārdhaśakalaiḥ /<br />
            lalantīṃ premārdrāmapi viṣahate nānyakariṇīṃ<br />
            smarandāvabhraṣṭāṃ hṛdayadayitāṃ vāraṇapatiḥ //
             <span class="ref">Subhv_0629</span></p>
         
         <p id="Subhv_0630">
            latāntānnādatte śaśiśakalaśītaṃ na ca jalaṃ<br />
            bhramadbhṛṅgāsaṅgāḥ pariharati kāntāḥ kamalinīḥ /<br />
            dadhadbhārākāraṃ karamapi karī jātaviraho<br />
            vitanvannucchvāsānkṣaṇamapi vatānte na ramate //
             <span class="ref">Subhv_0630</span></p>
         
         <p id="Subhv_0631">
            nadīvaprānbhittvā kisalayavadutpāṭya ca tarūn-<br />
            madonmattāñjitvā karacaraṇadantaiḥ pratigajān /<br />
            jarāṃ prāpyānāryāṃ taruṇajanavidveṣajananīṃ<br />
            sa evāyaṃ nāgaḥ sahati kalabhebhyaḥ paribhavam //
             <span class="ref">Subhv_0631</span></p>
         
         <p id="Subhv_0632">
            varamiyamaṅkuśakṣatiralakṣitamāpatitā<br />
            vinayavidhitsayā śirasi te gajayūthapate /<br />
            na punarapaścimā karajavajraśikhābhihatiḥ<br />
            prasabhasamutthitasya niśitā vanakesariṇaḥ //
             <span class="ref">Subhv_0632</span></p>
         
         <p id="Subhv_0633">
            svādhīnāṃ pravihāya śailakaṭakaprānte kareṇa vane<br />
            yatte nāgarikājane nipatitaṃ sadbhāvaśūnye manaḥ /<br />
            tasyaitaddṛḍharajjubandhanavadhavyāpārakhedātmakaṃ<br />
            he mattadvipu karmaṇaḥ pariṇataṃ rāgānurūpaṃ phalam //
             <span class="ref">Subhv_0633</span></p>
         
         <p id="Subhv_0634">
            kvākāro girisannibhaḥ kva ca gatirvegena līlā ca sā<br />
            helākuḍmalitekṣaṇāḥ kva nu dṛśastadvā kva te bṛṃhitam /<br />
            vaprāghātarasaḥ kva te kva ca karaḥ kaṣṭaṃ yadevaṃvidhaṃ<br />
            tvāmāruhya śiśuḥ padā paravaśaṃ saṃcārayatyājñayā //
             <span class="ref">Subhv_0634</span></p>
         
         <p id="Subhv_0635">
            pādāghātavighūrṇitā vasumatī trāsālasāḥ pakṣiṇaḥ<br />
            paṅkāṅkāni sarāṃsi gaṇḍakaṣaṇakṣodakṣatāḥ śākhinaḥ /<br />
            prāpyedaṃ karipotakairvidhivaśācchārdūlaśūnyaṃ vanaṃ<br />
            tattannāma kṛtaṃ viśṛṅkhalatayā vaktuṃ na yatpāryate //
             <span class="ref">Subhv_0635</span></p>
         
         <p id="Subhv_0636">
            puṇḍrekṣūnapi bhakṣayanghṛtabhṛto māṃsaudanādīnapi<br />
            prāvṛṇvanvividhāḥ kuthā api vahannakṣatramālā api /<br />
            karṇe cāmaramālikāmapi dadhaddantī tathāpi smara-<br />
            nvaindhyīnāṃ ghanasallakīvanabhuvāmāste sadā duḥkhitaḥ //
             <span class="ref">Subhv_0636</span></p>
         
         <p id="Subhv_0637">
            nīvāraprasavāgramuṣṭikavalairyo vardhitaḥ śaiśavo<br />
            pītaṃ yena sarojapattrapuṭake homāvaśeṣaṃ payam /<br />
            taṃ dṛṣṭvā madamantharālivalayavyālupragaṇḍaṃ gajaṃ<br />
            sotkaṇṭhaṃ sabhayaṃ ca paśyati muhurdūre sthitastāpasaḥ //
             <span class="ref">Subhv_0637</span></p>
         
         <p id="Subhv_0638">
            dante nyasya karaṃ pralambitaśirāḥ saṃmīlya netradvayaṃ<br />
            kiṃ tvaṃ vāraṇa tapyase gaṇikayā ko nāma no vañcitaḥ /<br />
            grāsaṃ śāntamanā gṛhāṇa satataṃ śokodhunā tyajyatāṃ<br />
            ye mattā avivekinaścaladhiyaste prāpnuvantyāpadam //
             <span class="ref">Subhv_0638</span></p>
         
         <p id="Subhv_0639">
            patyuryatkavalāvaśeṣapatitagrāsena vṛttiḥ kṛtā<br />
            pītaṃ yacca karāvagāhakaluṣaṃ tatpītaśeṣaṃ payaḥ /<br />
            prāṇānpūrvataraṃ vihāya tadidaṃ prāptaṃ kariṇyā phalaṃ<br />
            yadbandhārpaṇakātarasya kariṇaḥ kliṣṭaṃ na dṛṣṭaṃ mukham //
             <span class="ref">Subhv_0639</span></p>
         
         <p id="Subhv_0640">
            ghāsagrāsaṃ gṛhāṇa tyaja gajakalabha premabandhaṃ kariṇyāḥ<br />
            pāśagranthivraṇānāmabhimatamadhunā dehi paṅkānulepam /<br />
            dūrībhūtāstavaite śabaravaravadhūvibhramodbhrāntaramyā<br />
            revākulopakaṇṭadrumakusumarajo dhūsarā vindhyapādāḥ //
             <span class="ref">Subhv_0640</span></p>
         
         <p id="Subhv_0641">
            lāṅgūlacālanamadhaścaraṇāvapātaṃ<br />
            bhūmau nipatya vadanodaradarśanaṃ ca /<br />
            śvā piṇḍadasya kurute gajapuṅgavastu<br />
            dhīraṃ vilokayati cāṭuśataiśca bhuṅkte //
             <span class="ref">Subhv_0641</span></p>
         
         <p id="Subhv_0642">
            yadvindhyaḥ śikharī tadantarapi yatpīlupriyaḥ pippalaḥ<br />
            sotkaṇṭhā rabhasāgamādabhipatadreṇuḥ kareṇuśca yat /<br />
            tatkiṃ bhadratayā smaratyapi karī daivaṃ hi sarvaṃkaṣaṃ<br />
            tanmṛtyorapi duḥsahaṃ tu yadayaṃ mando dhuri sthāpitaḥ //
             <span class="ref">Subhv_0642</span></p>
         
         <p id="Subhv_0643">
            madhyevindhyamudūrminārmadanadīvātūlavātāvalī-<br />
            heloddhūlitamallikākisalayairyo vṛddhimabhyāgataḥ /<br />
            soyaṃ daivavaśādvaśāvirahitaḥ śūtkārakārī karī<br />
            nirmajjadvajarajjupāśavivaśaḥ kaṣṭaṃ kimāceṣṭām //
             <span class="ref">Subhv_0643</span></p>
         
         <p id="Subhv_0644">
            he gandhakuñjara mahāgirikuñjarāji-<br />
            madyāpi mā smara salīlanimīlitākṣaḥ /<br />
            muñcābhimānamadhunā bhaja vartamānaṃ<br />
            vakraṃ vidherupari śāsanamaṅkuśaṃ ca //
             <span class="ref">Subhv_0644</span></p>
         
         <p id="Subhv_0645">
            svacchasvādujalā vihāya sarito hartuṃ tṛṣaṃ duḥsahāṃ<br />
            mā matta dviradākṣi nikṣipa śaratkṛṣṭe taḍāgāmbuni /<br />
            pītesminsakalepi gacchati na te śāntiṃ pipāsā jale<br />
            grāmasyaikagateramuṣya niyataṃ syājjīvite saṃśayaḥ //
             <span class="ref">Subhv_0645</span></p>
         
         <p id="Subhv_0646">
            dūrvākuratṛṇāhārā dhanyāstāta vane mṛgāḥ /<br />
            vibhavonmattacittānāṃ na paśyanti mukhāni yat //
             <span class="ref">Subhv_0646</span></p>
         
         <p id="Subhv_0647">
            amṛtā vigataprāṇā sāntaḥśalyākṛtavraṇā /<br />
            abaddhā niścalevāste kūṭasaṃsthe mṛge mṛgī //
             <span class="ref">Subhv_0647</span></p>
         
         <p id="Subhv_0648">
            rajjvā diśaḥ pravitatāḥ salilaṃ viṣeṇa<br />
            pāśairmahī hutabhujā jvalitā vanāntāḥ /<br />
            vyādhāḥ padānyanusaranti gṛhītabāṇāḥ<br />
            kaṃ deśamāśrayati yūthapatirmṛgāṇām //
             <span class="ref">Subhv_0648</span></p>
         
         <p id="Subhv_0649">
            drutataramito gaccha prāṇaiḥ kuraṅga viyujyase<br />
            kimiti valitagrīvaṃ sthitvā muhurmuhurīkṣase /<br />
            vidadhati hatavyādhānāṃ te manāgapi nārdratāṃ<br />
            kaṭhinamanasāmeṣāmete vilocanavibhramāḥ //
             <span class="ref">Subhv_0649</span></p>
         
         <p id="Subhv_0650">
            sthalīnāṃ dagdhānāmupari mṛgatṛṣṇāmanusaraṃs-<br />
            tṛṣārtaḥ sāraṅgo viramati na khinnepi manasi /<br />
            ajānānastattvaṃ na sa mṛgayatenyatra sarasī-<br />
            mabhūmau pratyāśā na ca phalati vighnaṃ ca kurute //
             <span class="ref">Subhv_0650</span></p>
         
         <p id="Subhv_0651">
            he sāraṅga tṛṇānyaśāna salilaiḥ prāṇānpuṣāṇāthavā<br />
            yadvā syāḥ pavanāśanastadapi te sāviṣkṛti prāṇitam /<br />
            yeneyaṃ bhavatocchvasatkuvalayaprastāracārudyutir-<br />
            dṛṣṭirvittamadoddhatākṣiṇi mukhe mūrkhasya nāyāsitā //
             <span class="ref">Subhv_0651</span></p>
         
         <p id="Subhv_0652">
            alpīyaḥskhalanena yatra patanaṃ kṛcchreṇa yatronnatir-<br />
            dvāre vetralatāvitānagahane kaṣṭaḥ praveśakramaḥ /<br />
            he sāraṅga manoramā vanabhuvastyaktvā viśeṣārthinā<br />
            kiṃ bhūbhṛtkaṭakasthitivyasaninā vyarthaṃ khurāḥ śātitāḥ //
             <span class="ref">Subhv_0652</span></p>
         
         <p id="Subhv_0653">
            naitāstā malaya kānanabhuvaḥ svacchasravannirjharās-<br />
            tṛṣṇā yāsu nivartate tanubhṛtāmālokamātrādapi /<br />
            rūkṣadhvāṅkṣaparigraho bharurayaṃ sphārībhavadbhrāntayas-<br />
            tā etā mṛgatṛṣṇikā hariṇa he nedaṃ payo gamyatām //
             <span class="ref">Subhv_0653</span></p>
         
         <p id="Subhv_0654">
            tyaktaṃ janmavanaṃ tṛṇāṅkuravatī māteva muktā sthalī<br />
            visrambhasthitihetavo na gaṇitā bandhūpamāḥ pādapāḥ /<br />
            bālāpatyaviyogaduḥkhavidhurā nāpekṣitā sā mṛgī<br />
            mārgantaḥ padavīṃ tathāpyakaruṇā vyādhā na muñcantyamī //
             <span class="ref">Subhv_0654</span></p>
         
         <p id="Subhv_0655">
            chittvā pāśamapāsya kūṭaracanāṃ bhaṅktvā balādvāgurāṃ<br />
            paryastāgniśikhākalāpajaṭilānnirgatya dūraṃ vanāt /<br />
            vyādhānāṃ śaragocarādapi javenotplutya dhāvanmṛgaḥ<br />
            kūpāntaḥ patitaḥ karoti vidhure kiṃ vā vidhau pauruṣam //
             <span class="ref">Subhv_0655</span></p>
         
         <p id="Subhv_0656">
            svairī bhrāmyasi nātha kāmyasi paradvārāṇi nottāmyasi<br />
            nādyānāmanimittakopakuṭilālāpaṃ mukhaṃ paśyasi /<br />
            muñcasyekamapi kṣaṇaṃ prakaṭitapremāṃ ca na preyasīṃ<br />
            he sāraṅga tavātisundaramidaṃ kenopadiṣṭaṃ vratam //
             <span class="ref">Subhv_0656</span></p>
         
         <p id="Subhv_0657">
            svacchandaṃ hariṇena yā viharatā daivātsamāsāditā<br />
            bhaṅgaprasrutadugdhabindubisarā śālernavā mañjarī /<br />
            niḥśvāsānaladagdhakomalatṛṇaprakhyāpitāntarvyathas-<br />
            tāmeva prativāsaraṃ muniriva dhyāyanvane śuṣyati //
             <span class="ref">Subhv_0657</span></p>
         
         <p id="Subhv_0658">
            sāraṅgo na latāgṛheṣu ramate no paṃsule bhūtale<br />
            no ramyāsu vanopakaṇṭhaharitacchāyāsu śītāsvapi /<br />
            tāmevāyatalocanāmanudinaṃ dhyāyanmuhuḥ preyasīṃ<br />
            śailendrodarakaṃdareṣu gatadhīḥ śṛṅgāriveṣaḥ sthitaḥ //
             <span class="ref">Subhv_0658</span></p>
         
         <p id="Subhv_0659">
            śṛṅgeṇāṅgaṃ mṛgāṇāṃ kaṣati paricayaprāptaye niḥspṛhāṇāṃ<br />
            mandasvacchandacārī pariharati bhayādālayaṃ yūthapasya /<br />
            dṛṣṭastiṣṭhatyalakṣyo jhagiti nipatitaistatkuraṅgīkaṭākṣaiḥ<br />
            sāraṅgo duḥkhamāste vidhuravidhivaśādanyayūthapraviṣṭaḥ //
             <span class="ref">Subhv_0659</span></p>
         
         <p id="Subhv_0660">
            ādāya māṃsamakhilaṃ stanavarjamaṅgān-<br />
            māṃ muñca vāgurika yāhi kuru prasādam /<br />
            adyāpi ghāsakavalagrasanānabhijño<br />
            manmārgavīkṣaṇaparastanayo madīyaḥ //
             <span class="ref">Subhv_0660</span></p>
         
         <p id="Subhv_0661">
            puro revā pāre giriratidurārohaśikharaḥ<br />
            saraḥ savye vāme davadahanadāhavyatikaraḥ /<br />
            dhanuṣpāṇiḥ paścācchabarahatako dhāvatitarāṃ<br />
            na yātuṃ na sthātuṃ hariṇāśiśureṣa prabhavati //
             <span class="ref">Subhv_0661</span></p>
         
         <p id="Subhv_0662">
            kva krīḍati kva carati kva karoti vṛttiṃ<br />
            vāri kva nāma pibati svapiti kva nāma /<br />
            itthaṃ mṛgaṃ niraparādhamabādhamānaṃ<br />
            vyādhonudhāvati vadhāya dhanurdadhānaḥ //
             <span class="ref">Subhv_0662</span></p>
         
         <p id="Subhv_0663">
            candraḥ sudhāṃśurayamatrisuto dvijeśaḥ<br />
            puṇyairavāpi śaraṇāya mayeti toṣam /<br />
            mugdhaiṇaśāva bhaja mā tyaja pāpamenaṃ<br />
            mīnaṃ prabhujya sahasā kṛtameṣabhogam //
             <span class="ref">Subhv_0663</span></p>
         
         <p id="Subhv_0664">
            karabha yadi kadācitprabhramandaivayogān-<br />
            madhukarakulatastvaṃ prāpayethā madhūni /<br />
            virama virama tebhyaḥ santi śaṣpāṇyaraṇye<br />
            prathamamukharasāste śoṣayantyeva paścāt //
             <span class="ref">Subhv_0664</span></p>
         
         <p id="Subhv_0665">
            vikacakumudaiḥ phullāmbhojaiḥ sarobhiralaṃkṛtāṃ<br />
            marakatamaṇiśyāmāṃ śaṣpairvihāya vanasthalīm /<br />
            smarati karabho yadvṛkṣāṇāṃ caranmarudhanvanāṃ<br />
            paricayaratiḥ sā durvārā na sā guṇavairitā //
             <span class="ref">Subhv_0665</span></p>
         
         <p id="Subhv_0666">
            karabhadayite yattatpītaṃ sudurlabhamekadā<br />
            madhu vanagataṃ tasyālābhe virauṣi kimutsukā /<br />
            kuru paricitaiḥ pīloḥ pattrairdhṛtiṃ marugocare<br />
            jagati sakale kasyāvāptiḥ sukhasya nirantarā //
             <span class="ref">Subhv_0666</span></p>
         
         <p id="Subhv_0667">
            karabhadayite yosau pīlustvayā madhulubdhayā<br />
            vyapagatadhanacchāyastyakto na sādaramīkṣitaḥ /<br />
            calakisalayaḥ sopīdānīṃ prarūḍhanavāṅkuraḥ<br />
            karabhadayitāvṛndairanyaiḥ sukhaṃ paribhujyate //
             <span class="ref">Subhv_0667</span></p>
         
         <p id="Subhv_0668">
            karabha kimidaṃ dīrghocchvāsaiḥ kṣiṇoṣi śarīrakaṃ<br />
            virama śaṭhe he kasyātyantaṃ sakhe sukhamāgatam /<br />
            cara kisalayaṃ svasthaḥ pīlorvimuñca madhuspṛhāṃ<br />
            punarapi bhavānkalyāṇānāṃ bhaviṣyati bhājanam //
             <span class="ref">Subhv_0668</span></p>
         
         <p id="Subhv_0669">
            karabha rabhasātkroṣṭuṃ vāñchasyaho śravaṇajvaraḥ<br />
            śaraṇamathavānṛjvī dīrghā tavaiva śirodharā /<br />
            pṛthugalabilāvṛttiśrāntoccariṣyati vāṅmukhā-<br />
            diyati samaye ko jānīte bhaviṣyati kasya kim //
             <span class="ref">Subhv_0669</span></p>
         
         <p id="Subhv_0670">
            tathā saṃtuṣṭaḥ sañjalavṛṇaśamīpīlubadaraiś-<br />
            caransvasthoraṇye karabhaśiśukaḥ śokarahitaḥ /<br />
            kṛto madhvāsvādapravaṇahadayo mugdhavidhinā<br />
            yathā nānyadbhuṅkte na pibati na śete na ramate //
             <span class="ref">Subhv_0670</span></p>
         
         <p id="Subhv_0671">
            yasyāsīnnavapīlupattrabadaragrāsopi saṃtuṣṭaye<br />
            dīrghādhvanyanugamyate na padavī yasya svayūthyairapi /<br />
            soyaṃ saṃprati yāti bālakarabhaḥ kṣīṇodyamaḥ kṣāmatāṃ<br />
            manye nūnamanena daivahatakenāsvāditaṃ bhrāmaram //
             <span class="ref">Subhv_0671</span></p>
         
         <p id="Subhv_0672">
            pīlūnāṃ hi phalaṃ kaṣāyarahitaṃ romanthayitvā marau<br />
            śākhāgraṃ yadakhādi cāru karabhīvaktrārpitaṃ premataḥ /<br />
            tatsmṛtvā karabhena khedavidhuraṃ dīrghaṃ tathā kūjitaṃ<br />
            prāṇānāmabhavattadeva sahasā prasthānatūryaṃ yathā //
             <span class="ref">Subhv_0672</span></p>
         
         <p id="Subhv_0673">
            kramelakaṃ nindati komalecchuḥ<br />
            kramelakaḥ kaṇṭakalampaṭastam /<br />
            prītau tayoriṣṭabhujoḥ samāyāṃ<br />
            madhyasthatā naikataropahāsaḥ //
             <span class="ref">Subhv_0673</span></p>
         
         <p id="Subhv_0674">
            eka eva khago mānī vane vasati cātakaḥ /<br />
            pipāsito vā mriyate yācate vā puraṃdaram //
             <span class="ref">Subhv_0674</span></p>
         
         <p id="Subhv_0675">
            ayi cakitamugdhacātaka marubhuvi dhāvasi mudhā kimudgrīvam /<br />
            grīṣme davāgnivalitastāpicchoyaṃ na vidyutvān //
             <span class="ref">Subhv_0675</span></p>
         
         <p id="Subhv_0676">
            pipāsurapyeva jalaṃ śikhaṇḍī<br />
            pratīkṣate prāṇasamāṃ pibantīm /<br />
            nūnaṃ priyāsnehanibaddhadṛṣṭiḥ<br />
            svalpaṃ payaḥ paśyati nimnagāsu //
             <span class="ref">Subhv_0676</span></p>
         
         <p id="Subhv_0677">
            atyunnativyasaninaḥ śirasodhunaiṣa<br />
            svasyaiva cātakaśiśuḥ praṇayaṃ vidhattām /<br />
            asyaitadicchati nahi pratatāsu dikṣu<br />
            tāḥ svacchaśītamadhurāḥ kva nu nāma nāpaḥ //
             <span class="ref">Subhv_0677</span></p>
         
         <p id="Subhv_0678">
            kekāḥ kalā vanabhuvastilakāyamāno<br />
            ramyaḥ kalāpamahimaiṣa śikhaṇḍinosya /<br />
            durlakṣaṇaṃ nanu vihāyasi vāyasādi-<br />
            kṣuṇṇepyayaṃ caṭakatulyagatirna jātaḥ //
             <span class="ref">Subhv_0678</span></p>
         
         <p id="Subhv_0679">
            nīlābjapuñjarajasāruṇitānvimucya<br />
            svacchānsudhādhikarasānapi vārirāśīn /<br />
            yaccātakaḥ pibati vāridharodabindūn-<br />
            manye tadānatibhayācchirasobhimānī //<br />
            divyāmbupānaniyamastava mohayetkaṃ<br />
            doṣopi saṃvṛtimatāṃ bhajate guṇatvam bhūmisthamambu yadi cātaka pātumiccheḥ<br />
            kaṇṭhavraṇaṃ prakaṭayestadayogyatāṃ ca //<br />
            divyāmbupānaniyamastava mohayetkaṃ<br />
            doṣopi saṃvṛtimatāṃ bhajate guṇatvam //
             <span class="ref">Subhv_0679</span></p>
         
         <p id="Subhv_0681">
            kiṃ naiva santi navatāmarasāvataṃsā<br />
            haṃsāvalīvalayino jalasanniveśāḥ /<br />
            kopi graho gururayaṃ bata cātakasya<br />
            pauraṃdarīṃ yadabhivāñchati vāridhārām //
             <span class="ref">Subhv_0681</span></p>
         
         <p id="Subhv_0682">
            kiṃ dūreṇa payodharā upari kiṃ nānye raṭantaḥ śrutā<br />
            nindyāḥ pāpatayā svakukṣiṣu gatāḥ kiṃ nāma pakṣāḥ kṣayam /<br />
            ramyaṃ vā gagane na kiṃ viharaṇaṃ kiṃ tūgrakākāvalī-<br />
            paryāyapratipattilāghavabhayādbhūmau sthitā barhiṇaḥ //
             <span class="ref">Subhv_0682</span></p>
         
         <p id="Subhv_0683">
            no tāṇḍavena nayanāmṛtanirjhareṇa<br />
            kekāraveṇa na ca karṇarasāyanena /<br />
            barheṇa cāpi suracāparucā tavāya-<br />
            moturna tuṣyati śikhinvadhamantareṇa //
             <span class="ref">Subhv_0683</span></p>
         
         <p id="Subhv_0684">
            cātaka tāta kiyadbhavatā pātakamatulamakāri /<br />
            navajaladādapi cañcupuṭe yattava na patati vāri //
             <span class="ref">Subhv_0684</span></p>
         
         <p id="Subhv_0685">
            jalakaṇavitaraṇarahitaḥ prakaṭitadhavalitaveṣaḥ /<br />
            cātaka raṭasi vṛthā kiṃ jaladaḥ śārada eṣaḥ //
             <span class="ref">Subhv_0685</span></p>
         
         <p id="Subhv_0686">
            santi kūpāḥ sphuradrūpāḥ paritaḥ saritaḥ śubhāḥ /<br />
            tathāpi cātakasyaikaḥ phalado jaladodayaḥ //
             <span class="ref">Subhv_0686</span></p>
         
         <p id="Subhv_0687">
            kekānibhāddhaṭayase paṭucāṭukāni<br />
            cañcatkalāpamapi nṛtyasi rañjanāya /<br />
            he cātaka prayatase jaladaṃ pratītthaṃ<br />
            binduṃ jalasya labhase na ca lajjase ca //
             <span class="ref">Subhv_0687</span></p>
         
         <p id="Subhv_0688">
            vāhatvamīśvarasutasya vidhāya barhin-<br />
            pramlāyitaḥ sa nijapakṣakalāpa eva /<br />
            nārādhitaḥ sa bhavatā puruṣottamaḥ kiṃ<br />
            yaste tṛṣaṃ praśamayetkacameghavarṣaiḥ //
             <span class="ref">Subhv_0688</span></p>
         
         <p id="Subhv_0689">
            vasatotiśayaprītyā mānasocitasaṃsthiteḥ /<br />
            palvalāmbhasi haṃsasya haṃsataiva vikalpyate //
             <span class="ref">Subhv_0689</span></p>
         
         <p id="Subhv_0690">
            pibanti madhu padmebhyo bhṛṅgāḥ kesaradhūsarāḥ /<br />
            haṃsāḥ śaivālamaśnanti dhigdaivamasamañjasam //
             <span class="ref">Subhv_0690</span></p>
         
         <p id="Subhv_0691">
            yadi nāma daivayogājjagadasarojaṃ kadācidapi jātam /<br />
            avakaranikaraṃ vikirati tatkiṃ kṛkavākuriva haṃsaḥ //
             <span class="ref">Subhv_0691</span></p>
         
         <p id="Subhv_0692">
            kaṭu raṭati nikaṭarvatī vācāṭaṣṭiṭṭibhaḥ paṭuryatra /<br />
            apasaraṇameva śaraṇaṃ maunaṃ vā tatra haṃsasya //
             <span class="ref">Subhv_0692</span></p>
         
         <p id="Subhv_0693">
            astu yadyapi sarvatra nīraṃ nīrajamaṇḍitam /<br />
            ramate na marālasya mānasaṃ mānasaṃ vinā //
             <span class="ref">Subhv_0693</span></p>
         
         <p id="Subhv_0694">
            kṣudhitopi padmakhaṇḍe jahāti rajasāvṛtaṃ hi kiṃjalkam /<br />
            guṇini kṛtapakṣapāto bisaṃ tu bahu manyate haṃsaḥ //
             <span class="ref">Subhv_0694</span></p>
         
         <p id="Subhv_0695">
            taralayasi dṛśaṃ kimutsukā-<br />
            makulaṣamānasavāsalālite /<br />
            avatara kalahaṃsi vāpikāṃ<br />
            punarapi yāsyasi paṅkajālayam //
             <span class="ref">Subhv_0695</span></p>
         
         <p id="Subhv_0696">
            bhṛṅgāṅganājanamanoharahārigīta-<br />
            rājīvareṇukraṇakīrṇapaśaṅgatoyām /<br />
            ramyāṃ himācalanadīṃ pravihāya haṃsa<br />
            he he hatāśa vada kāṃ diśamutsukosi //
             <span class="ref">Subhv_0696</span></p>
         
         <p id="Subhv_0697">
            he haṃsa melitapayaḥsalilaṃ vivektuṃ<br />
            śaktasya saṃprati matiḥ kva nu tedya yātā /<br />
            kāsāravāriṇi kalāṃ patitāṃ yadindo-<br />
            rādātumicchasi bisāṅkuravāñchayā tvam //
             <span class="ref">Subhv_0697</span></p>
         
         <p id="Subhv_0698">
            śītāṃśuśekharaśiroruhasaṃśritāni<br />
            puṇyāni pāvitajaganti manoramāṇi /<br />
            bhrāntvā ciraṃ surasaritsalilāni daivāl-<br />
            labdhāni hātumiha vāñchasi nāsi haṃsaḥ //
             <span class="ref">Subhv_0698</span></p>
         
         <p id="Subhv_0699">
            sthitvā ciraṃ nabhasi niścalatārakeṇa<br />
            mātaṅgasaṅgakaluṣāṃ nalinīṃ nirīkṣya /<br />
            utpannamanyuparighargharaniḥsvanena<br />
            haṃsena sāśru parivṛtya gataṃ na līnam //
             <span class="ref">Subhv_0699</span></p>
         
         <p id="Subhv_0700">
            yenojjhitaṃ sahacarīvadanopanītaṃ<br />
            ramyaṃ mṛṇālaśakalaṃ himaśaṅkhaśubhram /<br />
            soyaṃ khago hatavidhe tava ceṣṭitena<br />
            śevālanālalavalampaṭatāṃ vidhatte //
             <span class="ref">Subhv_0700</span></p>
         
         <p id="Subhv_0701">
            raṭasi kaṭu kimuccairvāyasa spardhayā me<br />
            vihagahataka viṣṭhāraktavaktrāntarālaḥ /<br />
            vitatadhavalapakṣākṣepavikṣobhitāmbhāḥ<br />
            kamalavanavihārī sārasohaṃ na kākaḥ //
             <span class="ref">Subhv_0701</span></p>
         
         <p id="Subhv_0702">
            haṃsodhvagaḥ śramamapohayituṃ dinānte<br />
            kāraṇḍakākabakabhāsavanaṃ praviṣṭaḥ /<br />
            mūkoyamityupahasanti lunanti pakṣān-<br />
            nīcāśrayo hi mahatāmavamānabhūmiḥ //
             <span class="ref">Subhv_0702</span></p>
         
         <p id="Subhv_0703">
            kva kaṭhinamaho pīloḥ pattraṃ mṛduḥ kva bisāṅkuraḥ<br />
            kva kaṭu lavaṇaṃ kaupaṃ cāmbhaḥ kva tāmarasāsavaḥ /<br />
            kva kusumarajo hṛdyaṃ rūkṣāḥ kva coṣarapāṃsavaḥ<br />
            kva maruviṣayo dhvāṅkṣakṣetraṃ kva haṃsa bhavādṛśāḥ //
             <span class="ref">Subhv_0703</span></p>
         
         <p id="Subhv_0704">
            bho rājahaṃsa kimiti tvamihāgatosi<br />
            yosau bakaḥ sa iha haṃsa iti pratītaḥ /<br />
            tadgamyatāṃ tvaritameva tataḥ prabhāte<br />
            yāvadvadanti baka eṣa na mūḍhalokāḥ //
             <span class="ref">Subhv_0704</span></p>
         
         <p id="Subhv_0705">
            aye vāpīhaṃsā nijavasatisaṃkocapiśunaṃ<br />
            karudhvaṃ mā ceto viyati bahato vīkṣya vihagān /<br />
            amī te sāraṅgā bhuvanamahanīyavratabhṛto<br />
            nirīhāṇāmeṣāṃ tṛṇamiva bhavantyambunidhayaḥ //
             <span class="ref">Subhv_0705</span></p>
         
         <p id="Subhv_0706">
            tarau tīrodbhūte kvacidapi dalācchāditatanuḥ<br />
            pataddhārāsārāṃ gamaya viṣamāṃ prāvṛṣamimām /<br />
            nivṛttāyāṃ tvasyāṃ sarasi sarasotphullanaline<br />
            sa eva tvaṃ haṃsaḥ punarapi vilāsāsta iha te //
             <span class="ref">Subhv_0706</span></p>
         
         <p id="Subhv_0707">
            gataṃ tadgāmbhīryaṃ jalamapi vṛtaṃ jālakaśataiḥ<br />
            sakhe haṃsottiṣṭha prathamamamuto dagdhasarasaḥ /<br />
            sa yāvatpaṅkāmbhaḥkaluṣitavapurbhūrivilapan-<br />
            na kāko vācāṭaścaraṇayugalaṃ mūrdhni kurute //
             <span class="ref">Subhv_0707</span></p>
         
         <p id="Subhv_0708">
            spṛśati na bisaṃ cañcvā bhūyastayā saha khaṇḍitaṃ<br />
            pibati na jalaṃ yāti svaptuṃ na śevalajālakam /<br />
            kamalakalikābhaṅgakrīḍāṃ karoti na sārasaḥ<br />
            kvaṇati karuṇaṃ śokagrastaḥ priyāvirahākulaḥ //
             <span class="ref">Subhv_0708</span></p>
         
         <p id="Subhv_0709">
            sarasi bahuśastārāchāyāṃ daśanparivañcataḥ<br />
            kumuda viṭapānveṣī haṃso niśāsvavicakṣaṇaḥ /<br />
            daśati na punastārāśaṅkī divāpi sitotpalaṃ<br />
            kuhakacakito lokaḥ satyepyapāyamapekṣate //
             <span class="ref">Subhv_0709</span></p>
         
         <p id="Subhv_0710">
            muktābhāni payāṃsi bhaṅgavilasaddugdhā bisagranthayaḥ<br />
            sphītāstāmarasāsavā viharaṇakrīḍāsahaṃ saikatam /<br />
            santyeva pratideśamatraviṣame he haṃsa paṅkāṅkite<br />
            dhṛṣṭoktruṣṭabake jaratsarasi te koyaṃ nivāsagrahaḥ //
             <span class="ref">Subhv_0710</span></p>
         
         <p id="Subhv_0711">
            āpūryeta punaḥ sphuracchapharikāsārormibhirvāribhir-<br />
            bhūyopi pravibhajyamānanalinaṃ paśyema toyāśayam /<br />
            ityāśāśatatantubaddhahṛdayo naktaṃdinaṃ dīnadhīḥ<br />
            śuṣyatyātapaśoṣitasya sarasastīre jaratsārasaḥ //
             <span class="ref">Subhv_0711</span></p>
         
         <p id="Subhv_0712">
            tāvaddolitapaṅkajacyutarajaḥpiṅkāṅgarāgojjvalp<br />
            yaḥ śṛṇvankalakūjitaṃ madhulihāṃ saṃjātaharṣotsavaḥ /<br />
            kāntācañcupuṭāpavarjitabisagrāsagrahepyakṣamaḥ<br />
            soyaṃ saṃprati haṃsako marugataḥ kaṣṭaṃ tṛṇaṃ vāñchati //
             <span class="ref">Subhv_0712</span></p>
         
         <p id="Subhv_0713">
            yāṃ smṛtvā sahasaiva mānasasarastyaktvā viśeṣārthinas-<br />
            tāmevotsukacetasaḥ kamalinīṃ dṛṣṭvā bakādhyāsitām /<br />
            līyante vigatābhimānalaghavastatraiva bhūyopi ye<br />
            haṃsāste na bhavanti haṃsadhavalāḥ prāyo bakā eva te //
             <span class="ref">Subhv_0713</span></p>
         
         <p id="Subhv_0714">
            yāmāliṅgya bakā raṭanti kaṭukaṃ dīrghocchvasatkaṃdharā<br />
            yasyāmaṃsataṭāvaghaṭṭitajalaṃ valgantyamī madgavaḥ /<br />
            yā śaśvanmalinātmakairapi bakairnaktaṃdinaṃ sevyate<br />
            sā haṃsena manasvinā kamalinī yuktaṃ yadi tyajyate //
             <span class="ref">Subhv_0714</span></p>
         
         <p id="Subhv_0715">
            rūpaṃ hāri manoharā sahacarī pānāya pādmaṃ madhu<br />
            krīḍā cāpsu saroruheṣu vasatisteṣāṃ rajo maṇḍanam /<br />
            vṛttiḥ sādhumatā bisena sahṛdaścārusvanāḥ ṣaṭpadāḥ<br />
            sevādainyavimānanāvirahito haṃsaḥ sukhaṃ jīvati //
             <span class="ref">Subhv_0715</span></p>
         
         <p id="Subhv_0716">
            matsyā api hi jānanti kṣīranīravivecanam /<br />
            prasiddhaṃ rājahaṃsānāṃ yaśaḥ puṇyairavāpyate //
             <span class="ref">Subhv_0716</span></p>
         
         <p id="Subhv_0717">
            kruddholūkanakhaprapātavigalatpakṣā api svāśrayaṃ<br />
            ye nojjhanti purīṣapuṣṭavapuṣastekecidanye dvijāḥ //
             <span class="ref">Subhv_0717</span></p>
         
         <p id="Subhv_0718">
            ye tu svargataraṅgiṇībisalatāleśena saṃvardhitā<br />
            gaṅgānīramapi tyajanti kaluṣaṃ te rājahaṃsāḥ kutaḥ //<br />
            samudgirasi vācaḥ kiṃ puṃskokila sukomalāḥ /<br />
            śvabhresmiñjaḍapāṣāṇagurunirghoṣabhairave //
             <span class="ref">Subhv_0718</span></p>
         
         <p id="Subhv_0720">
            kākaiḥ saha vivṛddhasya kokilasya kalā giraḥ /<br />
            khalasaṅgepi naiṣṭhuryaṃ kalyāṇaprakṛteḥ kutaḥ //<br />
            śrotrotsavaṃ tava kalaṃ kalakaṇṭha kotra<br />
            nādaṃ śṛṇoti rativigrahasaṃdhidūtam /<br />
            dāvāgnidagdhaghanapādapakoṭarānta-<br />
            rāvirbhavatkaṭuravāsu vanasthalīṣu //
             <span class="ref">Subhv_0720</span></p>
         
         <p id="Subhv_0721">
            mūkīmūya tameva kokila madhuṃ bandhuṃ pratīkṣasva he<br />
            helollāsitamālatīparimalāmodānukūlānilam /<br />
            yatraitāstava sūktayaḥ saphalatāmāyāntyamī tūllasat-<br />
            pāṃsūttambhabhṛto nidāghadivasāḥ saṃtāpasaṃdhāyinaḥ //
             <span class="ref">Subhv_0721</span></p>
         
         <p id="Subhv_0722">
            bhrātaḥ kokilakūjitairalamalaṃ nārghanti yasmādguṇās-<br />
            tūṣṇīmāḥsva viśīrṇaparṇanicayacchannaḥ kvacitkoṭare /<br />
            udyānadrumavāṭikākaṭuraṭatkākāvalīṃsakulaḥ<br />
            kāloyaṃ śiśirasya saṃprati sakhe nāyaṃ vasantotsavaḥ //
             <span class="ref">Subhv_0722</span></p>
         
         <p id="Subhv_0723">
            kvacijjhillīnādaḥ kvacidatulakākolakalahaḥ<br />
            kvacitkaṅkārāvaḥ kvacidapi kapīnāṃ kalakalaḥ /<br />
            kvaciddhoraḥ pherudhvanirayamaho daivaghaṭanā<br />
            kathaṃkāraṃ tāraṃ kvaṇatu cakitaḥ kokilayuvā //
             <span class="ref">Subhv_0723</span></p>
         
         <p id="Subhv_0724">
            ... ... ... ... ... ... //<br />
            ketakīkusumaṃ bhṛṅgaḥ pīḍyamānopi sevate /<br />
            doṣāḥ kiṃ nāma kurvanti guṇāpahṛtacetasaḥ //
             <span class="ref">Subhv_0724</span></p>
         
         <p id="Subhv_0725">
            kṛtvāpi koṣapānaṃ bhramarayuvā purata eva kamalinyāḥ /<br />
            abhilaṣati bakulakalikāṃ madhulihi maline kutaḥ satyam //
             <span class="ref">Subhv_0725</span></p>
         
         <p id="Subhv_0726">
            madanamavalokya niṣphalamanityatāmapi ca bandhujīvānām /<br />
            gurumupagamya bhramaraḥ saṃprati jāto japāsaktaḥ //
             <span class="ref">Subhv_0726</span></p>
         
         <p id="Subhv_0727">
            bhramara bhramatā digantarāṇi<br />
            kvacidāsāditamīkṣitaṃ śrutaṃ vā /<br />
            vada satyamapāsya pakṣapātaṃ<br />
            yadi jātīkusumānukāri puṣpam //
             <span class="ref">Subhv_0727</span></p>
         
         <p id="Subhv_0728">
            kamalaṃ bhavanaṃ rajoṅgarāgo<br />
            madhu pānaṃ madhurāḥ priyāpralāpāḥ /<br />
            śayanaṃ mṛdu kesaropadhānaṃ<br />
            bhramarasyāmbhasi kā na rājalīlā //
             <span class="ref">Subhv_0728</span></p>
         
         <p id="Subhv_0729">
            patitamutpatitaṃ sthitamakriyaṃ<br />
            sakaruṇaṃ kvaṇitaṃ gatamāgatam /<br />
            kamalinīmalinā tuhināhatāṃ<br />
            nahi tadasti vilokya na yatkṛtam //
             <span class="ref">Subhv_0729</span></p>
         
         <p id="Subhv_0730">
            kamalinīmalinī dayitaṃ vinā<br />
            na sahate saha tena niṣevitām /<br />
            tamadhunā madhunā nihitaṃ hṛdi<br />
            smarati sā ratisāramaharniśam //
             <span class="ref">Subhv_0730</span></p>
         
         <p id="Subhv_0731">
            madaṃ na lipseta śilīmukho yadi<br />
            dvipānna karṇāgranipātamāpnuyāt /<br />
            paropasarpī sukhaleśalipsayā<br />
            naro bhavatyeva parābhavāspadam //
             <span class="ref">Subhv_0731</span></p>
         
         <p id="Subhv_0732">
            madhukara bahuśastvayā nirastāḥ<br />
            kusumalatāstṛṇāvatsupuṣpitāgrāḥ /<br />
            phalamanubhava kaṇṭakāvṛtābhyas-<br />
            tadidamapatrapa ketakīlatābhyaḥ //
             <span class="ref">Subhv_0732</span></p>
         
         <p id="Subhv_0733">
            pulleṣu yaḥ kamalinīkamalodareṣu<br />
            cūteṣu yo vilasitaḥ kalikāntarasthaḥ /<br />
            paśyādya tasya madhupasya śaradvyapāye<br />
            kṛcchreṇa veṇuvivare divasāḥ prayānti //
             <span class="ref">Subhv_0733</span></p>
         
         <p id="Subhv_0734">
            puṣpāsavaṃ surabhi gandhirajoṅgarāgaḥ<br />
            pītvā latāsu madhupaḥ kamale niṣaṇṇaḥ /<br />
            baddhodhunā śaśikaraiḥ karuṇaṃ virauti<br />
            saṃtoṣahīnamiha kaṃ na bhajantyanarthāḥ //
             <span class="ref">Subhv_0734</span></p>
         
         <p id="Subhv_0735">
            anyāsu tāvadupamardasahāsu bhṛṅga<br />
            lolaṃ vinodaya manaḥ sumanolatāsu /<br />
            nugdhānanāmarajasaṃ kalikāmakāle<br />
            bālāṃ kadarthayasi kiṃ navamālikāyāḥ //
             <span class="ref">Subhv_0735</span></p>
         
         <p id="Subhv_0736">
            erāvaṇānanamadāmbukaṇāvapāta-<br />
            saṃsaktatāmarasareṇupiśaṅgitāṅgaḥ /<br />
            caṇḍānilāhatatuṣāraviśīrṇapakṣaḥ<br />
            kṣīṇaḥ kṣitau madhukaro vivaśotra śete //
             <span class="ref">Subhv_0736</span></p>
         
         <p id="Subhv_0737">
            sotkaḥ paribhramasi kiṃ vyavapātidhairyaḥ<br />
            kūjandvirepha karuṇaṃ kusumāsavārthī /<br />
            anyāsu pādapalatāsu dhṛtiṃ badhāna<br />
            bhagnā hi sā kusumitā sahakāravallī //
             <span class="ref">Subhv_0737</span></p>
         
         <p id="Subhv_0738">
            svāmodavāsitasamagradigantarālā<br />
            raktā manoharamukhā sukumāramūrtiḥ /<br />
            sevyā sarojakalikā tu yadaiva jātā<br />
            nītastadaiva vidhinā madhuponyadeśam //
             <span class="ref">Subhv_0738</span></p>
         
         <p id="Subhv_0739">
            jātyujjvale madhurakomalavāgnilāsau<br />
            dvau puṣkare madhukarau yugapatpraviṣṭau /<br />
            ekastayormadhubharākulapūrṇadehaḥ<br />
            kaṣṭe vidhau na rajasāpi yuto dvitīyaḥ //
             <span class="ref">Subhv_0739</span></p>
         
         <p id="Subhv_0740">
            madhukaragaṇaścūtaṃ tyaktvā gato navamālikāṃ<br />
            punarapi gato raktāśokaṃ kadambataruṃ tataḥ /<br />
            tadapi suciraṃ sthitvā tebhyaḥ prayāti saroruhaṃ<br />
            paricitaguṇadveṣī loko navaṃ navamīhate //
             <span class="ref">Subhv_0740</span></p>
         
         <p id="Subhv_0741">
            likhitakamale saundaryeṇa prakāmahṛtātmanā<br />
            kimiva na kṛtaṃ tatra bhrāntvā madhuspṛhayālinā /<br />
            adhigatarasaḥ sobhūttasmānmanāgapi nālpadhīr-<br />
            dhuri tu likhitastṛṣṇāndhānāṃ janena vivekinā //
             <span class="ref">Subhv_0741</span></p>
         
         <p id="Subhv_0742">
            bhramati bakule mandaṃ kunde na vindati nirvṛtiṃ<br />
            prakṛtisurabhau raktāśoke na yāti viśokatām /<br />
            surabhikusumāmodotkaṇṭhāpanītamanā vane<br />
            vahati tanutāmaṅge bhṛṅgaḥ smarannavamālikām //
             <span class="ref">Subhv_0742</span></p>
         
         <p id="Subhv_0743">
            spṛśati śanakaiścumbannaṅgaiḥ karoti nipīḍanaṃ<br />
            caraṇapatanaṃ mudrābhedaṃ vidhātumapīhate /<br />
            samayamucitaṃ cittotsukyātpratīkṣitumakṣamo<br />
            madhukarayuvā puṇyairlabdhvā navāṃ navamālikām //
             <span class="ref">Subhv_0743</span></p>
         
         <p id="Subhv_0744">
            himotsannāṃ dṛṣṭvā hatakamalanālāṃ kamalinīṃ<br />
            dvirephāḥ saṃvṛttāḥ sapadi gajagaṇḍapraṇayinaḥ /<br />
            aho dhigbhūtānāṃ prakṛtiriyamapratyayakarī<br />
            na kaścitkṣīṇārthe prathamaguṇagandhaṃ gaṇayati //
             <span class="ref">Subhv_0744</span></p>
         
         <p id="Subhv_0745">
            kimāmodabhrāntyā bhramasi suciraṃ bhṛṅga nanu he<br />
            na jānīṣe tattvaṃ pratapatitarāṃ grīṣmasamayaḥ /<br />
            sthitaṃ śūnyaṃ puṣpaiḥ prakaṭaviṭapaṃ paśya vipinaṃ<br />
            gataḥ gaurabhyāḍhyaḥ prakṛtisubhagaścaitravibhavaḥ //
             <span class="ref">Subhv_0745</span></p>
         
         <p id="Subhv_0746">
            kenāghrātamudāramasya kusumaṃ kaiścumbitaṃ kesaraṃ<br />
            pītaḥ kena rasosya kena rajasā codvellitaṃ kena vā /<br />
            he he mugdhamadhuvrata vraja javādanyāṃstarūnpuṣpitā-<br />
            nuttāletra vṛthaiva pippalatarau kiṃ kiṃcidāsādyate //
             <span class="ref">Subhv_0746</span></p>
         
         <p id="Subhv_0747">
            pratyagrotra yathāsukhaṃ madhurasaḥ pātavya ityutsukas-<br />
            tṛṣṇāvibhramavipralabdhahrdayastattvāvabodhaṃ vinā /<br />
            nirviṇṇopyaphalaśramo na viramatyālekhyapadmākare<br />
            durbuddhirvyasanī tathāpi madhupastṛṣṇāśayodbhrāmyati //
             <span class="ref">Subhv_0747</span></p>
         
         <p id="Subhv_0748">
            yasyāḥ saṃgamavāñchayā na gaṇitā vāpyo vinidrotpalā<br />
            yāmāliṅgya samutsukena manasā yātaḥ parāṃ nirvṛtim /<br />
            bhagnāṃ tāmavalokya candanalatāṃ bhṛṅgeṇa yajjīvyate<br />
            dhairyaṃ nāma tadastu tasya na punaḥ snehānurūpaṃ kṛtam //
             <span class="ref">Subhv_0748</span></p>
         
         <p id="Subhv_0749">
            yenāmodini kesarasya mukule pītaṃ madhu svecchayā<br />
            nītā yena niśā śaśāṅkadhavalā padmodare śārade /<br />
            bhrāntaṃ yena madapravāhamaline guṇḍasthale dantināṃ<br />
            soyaṃ bhṛṅgayuvā karīraviṭape badhnātu tuṣṭiṃ kutaḥ //
             <span class="ref">Subhv_0749</span></p>
         
         <p id="Subhv_0750">
            mā bhūnnāma sahāmunaiva nidhanaṃ daivātkathaṃcitpunas-<br />
            tṛṣṇā vā hatajīvite yadi tadā kiṃ puṣpaśūnyaṃ jagat /<br />
            yenaivonmathitaḥ sa eva dayitaḥ padmākaro nirdayaṃ<br />
            dānāmbhaḥspṛhayānuyātyaliraho lolastameva dvipam //
             <span class="ref">Subhv_0750</span></p>
         
         <p id="Subhv_0751">
            sopūrvo rasanāviparyayavidhistatkarṇayoścāpalaṃ<br />
            dṛṣṭiḥ sā madavismṛtasvaparadikkiṃ bhūyasoktena vā /<br />
            sarvaṃ niścitavānasi bhramara he yadvāraṇodyāpyasā-<br />
            vantaḥśūnyakaro niṣevyata iti bhrātaḥ ka eṣa grahaḥ //
             <span class="ref">Subhv_0751</span></p>
         
         <p id="Subhv_0752">
            re re bhṛṅga madāndhavāraṇacalatkarṇānilāndolana-<br />
            kleśaklāntatano mudhaiva bhavatā duḥkhaṃ kimityāsyate /<br />
            utkūjatsamadadvirephavalayapyāluptakośaśriyaḥ<br />
            sāmodāḥ prakaṭāśayāḥ pratipadaṃ santyeva padmākarāḥ //
             <span class="ref">Subhv_0752</span></p>
         
         <p id="Subhv_0753">
            gandhāḍhyāṃ navamālikāṃ madhukarastyaktvā gato yūthikāṃ<br />
            tāṃ tyaktvāpi gataḥ sa candanataruṃ tasmātsarojaṃ gataḥ /<br />
            baddhastatra niśākareṇa suciraṃ krandatyasau mandadhīḥ<br />
            saṃtoṣeṇa vinā parābhavaśataṃ prāpnoti lubdho janaḥ //
             <span class="ref">Subhv_0753</span></p>
         
         <p id="Subhv_0754">
            rātrirgamiṣyati bhaviṣyati suprabhātaṃ<br />
            bhāsvānudeṣyati hasiṣyati padminī ca /<br />
            evaṃ vicintayati koṣagate dvirephe<br />
            hā hanta hanta nalinīṃ gaja unmamātha //
             <span class="ref">Subhv_0754</span></p>
         
         <p id="Subhv_0755">
            bhramanvanānte vanamañjarīṣu<br />
            na ṣaṭpado gandhaphalīmajighrat /<br />
            sā kiṃ na ramyā sa ca kiṃ na rantā<br />
            balīyasī kevalamīśvarecchā //
             <span class="ref">Subhv_0755</span></p>
         
         <p id="Subhv_0756">
            aṅke vṛddhimupāgataṃ śiśutayā sarvāṅgamāliṅgitaṃ<br />
            matsyaḥ śrīparirambhanirbharataravyākośakoṣonmukhaiḥ /<br />
            āśāptaiḥ paripīyamānamaniśaṃ niḥspandamindindirair-<br />
            dūrādeva nimeṣaśūnyanayanaḥ padmaṃ samudvīkṣate //
             <span class="ref">Subhv_0756</span></p>
         
         <p id="Subhv_0757">
            jīvato nigiranmatsyānmunivaddṛśyate bakaḥ /<br />
            mṛnānapi na gṛdhrastu dhigākāramunīndratām //
             <span class="ref">Subhv_0757</span></p>
         
         <p id="Subhv_0758">
            nāleneva sthitvā pādenaikena kuñcitagrīvam /<br />
            janayati kumudabhrāntiṃ vṛddhabako bālamatsyānām //
             <span class="ref">Subhv_0758</span></p>
         
         <p id="Subhv_0759">
            eṣa bakaḥ sahasaiva vipannaḥ<br />
            śādyamaho kva nu tadgatamasya /<br />
            sādhu kṛtāntaka kaścidapi tvāṃ<br />
            vañcayitum na kutopi samarthaḥ //
             <span class="ref">Subhv_0759</span></p>
         
         <p id="Subhv_0760">
            nijakulocitaceṣṭitamātmano<br />
            yadapahāya yiyāsasi haṃsatām /<br />
            baka cara vratameva tathāpi te<br />
            phalati tattadidaṃ yatatāṃ nṛṇām //
             <span class="ref">Subhv_0760</span></p>
         
         <p id="Subhv_0761">
            na kolilānāmiva mañcu kūjitaṃ<br />
            na kabdhalāsyāni gatāni haṃsavat /<br />
            na barhiṇānāmiva citrapakṣatā<br />
            guṇastathāpyasti bake bakavratam //
             <span class="ref">Subhv_0761</span></p>
         
         <p id="Subhv_0762">
            tadvedagdhyaṃ samuditapayastoyatattvaṃ vivektu-<br />
            mālāpāste sa ca mṛdupadanyāsahṛdyo vilāsaḥ /<br />
            āstāṃ tāvadbaka yadi tathā vetsi kiṃcidicchlathāśaṃ<br />
            tūṣṇīmevāsitumayi sakhe tvaṃ kathaṃ me na haṃsaḥ //
             <span class="ref">Subhv_0762</span></p>
         
         <p id="Subhv_0763">
            kastvaṃ lohitalocanāsyacaraṇo haṃsaḥ kuto mānasāt-<br />
            kiṃ tatrāsti suvarṇapaṅkajavanānyambhaḥ sudhāsaṃnibham /<br />
            muktāśuktirathāsti śaṅkhanicayo vaidūryarohāḥ kvacic-<br />
            chambūkāḥ kimu santi neti ca bakairākarṇya hīhīkṛtam //
             <span class="ref">Subhv_0763</span></p>
         
         <p id="Subhv_0764">
            tulyavarṇacchadaḥ kṛṣṇaḥ kokilaiḥ saha saṃgataḥ /<br />
            kena vijñāyate kākaḥ svayaṃ yadi na bhāṣate //
             <span class="ref">Subhv_0764</span></p>
         
         <p id="Subhv_0765">
            ātmarutādapi virutaṃ kurvāṇāḥ spardhayā saha mayūraiḥ /<br />
            kiṃ jānanti varākāḥ kākāḥ kekāravānkartum //
             <span class="ref">Subhv_0765</span></p>
         
         <p id="Subhv_0766">
            kṛṣṇaṃ vapurvahatu cumbatu satphalāni<br />
            ramyeṣu saṃcaratu cūtavanāntareṣu /<br />
            puṃskokilasya caritāni karotu nāma<br />
            kākaḥ kila dhvanividhau nanu kāka eva //
             <span class="ref">Subhv_0766</span></p>
         
         <p id="Subhv_0767">
            saṃprāpya kokilakulaiḥ kamanīyakāntiḥ<br />
            kāntasvarairapi balātkhalu saṃnikarṣam /<br />
            vaidhuryabhāji hatavedhasi kiṃ varākaḥ<br />
            kākaḥ karotvanukṛtiṃ na yayau yadeṣām //
             <span class="ref">Subhv_0767</span></p>
         
         <p id="Subhv_0768">
            iyaṃ pallī bhillairanucitasamārambharasikaiḥ<br />
            samantādākrāntā viṣaviṣamabāṇapraṇayibhiḥ /<br />
            tarorasya skandhe gamaya samayaṃ kīra nibhṛtaṃ<br />
            na vāṇī kalyāṇī tadihamukhamudraiva śaraṇam //
             <span class="ref">Subhv_0768</span></p>
         
         <p id="Subhv_0769">
            kaati mukhagṛhītaṃ bhuktaśeṣaṃ purīṣaṃ<br />
            vilikhati caraṇāgrairdevatānāṃ śirāṃsi /<br />
            vrajati ca hatamānaḥ sādhumūrdhasvaśaṅkaḥ<br />
            kimiva na kurute khaṃ prāpya kāko varākaḥ //
             <span class="ref">Subhv_0769</span></p>
         
         <p id="Subhv_0770">
            daurbhāgyaṃ vacasāṃ tanormalinatā ceṣṭāsvaho cāpalaṃ<br />
            śaṅkāyāstadupajñataiva viditā vṛttistvavācyaiva sā /<br />
            itthaṃ dṛṣkṛtaśākhinaḥ phalamiva sphītaṃ tathāpyāturaḥ<br />
            kākaḥ kokilalāñchanacchavirucā kaṣṭaṃ muhurmūrchati //
             <span class="ref">Subhv_0770</span></p>
         
         <p id="Subhv_0771">
            nṛtyantaḥ śikhino manoharamamī śravyaṃ paṭhantaḥ śukā<br />
            vīkṣyante na ta eva khalviha ruṣā vāryanta evāthavā /<br />
            pānthastrīgṛhamiṣṭalābhakathanāllabdhānvayenāmunā<br />
            saṃpratyetadanargalaṃ balibhujā māyāvinā bhujyate //
             <span class="ref">Subhv_0771</span></p>
         
         <p id="Subhv_0772">
            re re dhvāṅkṣa virūkṣatāstu vacasaḥ kāṇākṣitā kṣamyate<br />
            laulyaṃ nāma taveti kātra gaṇanā bhāṇḍyaṃ vibhūṣaiva te /<br />
            sarvaṃ soḍhamidaṃ svabhāvavihitaṃ vahnerivauṣṇyaṃ hi te<br />
            yattvevaṃ viguṇasya kāpi bhavato grīvā na tatsahyate //
             <span class="ref">Subhv_0772</span></p>
         
         <p id="Subhv_0773">
            kākaḥ kokilamunnamayya kurute cūte phalāsvādanaṃ<br />
            bhuṅkte rājaśukaṃ nivārya kuraraḥ krīḍāparo dāḍimam /<br />
            dhūko barhiṇamasya śākhiśikhare śete sajāniḥ sukhaṃ<br />
            hā jātaṃ viparītamadya vipine śyene parokṣaṃ gate //
             <span class="ref">Subhv_0773</span></p>
         
         <p id="Subhv_0774">
            kiṃ kekīva śikhaṇḍamaṇḍitatanuḥ kiṃ kīravatpāṭhakaḥ<br />
            kiṃ puṃskokilavatsvanena madhuraḥ kiṃ haṃsavatsadgatiḥ /<br />
            kiṃ sāmānyaśakuntaśāvaka iva krīḍāvinodākaraḥ<br />
            kākaḥ kena guṇena kāñcanamaye vyāpāritaḥ pañjare //
             <span class="ref">Subhv_0774</span></p>
         
         <p id="Subhv_0775">
            utpattirmarutāṃ prabhoryugadine prakhyāpyaviśvotsave<br />
            puṇyāhaśrutiṣu prasiddhiradhikā pūrṇaṃ vayaḥ pauruṣam /<br />
            kākutsthena samaṃ sapatnakalaho daivajñatā tādṛśī<br />
            kākastena guṇena kāñcanamaye vyāpāritaḥ pañjare //
             <span class="ref">Subhv_0775</span></p>
         
         <p id="Subhv_0776">
            ādyaḥ praveśasamayaḥ sa kaleryugasya<br />
            prāptastiraskṛtabahūdakahaṃsasārthaḥ /<br />
            āhūye sādaratayā tapasontimohni<br />
            kāṇo dvijaḥ pratigṛhaṃ bata yatra pūjyaḥ //
             <span class="ref">Subhv_0776</span></p>
         
         <p id="Subhv_0777">
            sūrydanyatra yaccandrepyarthasaṃsparśi tatkṛtam /<br />
            khadyota iti kīṭasya nāma tuṣṭena kenacit //
             <span class="ref">Subhv_0777</span></p>
         
         <p id="Subhv_0778">
            ghanasaṃtamasamalīmasadaśadiśi niśi yadvirājasi tadanyat /<br />
            kīṭamaṇe dinamadhunā tarāṇikarāntaritacārusitakiraṇam //
             <span class="ref">Subhv_0778</span></p>
         
         <p id="Subhv_0779">
            jarjaratṛṇāgramadahansarṣapakaṇamaprakāyannūnam /<br />
            kīṭatvamātmatantraḥ khadyotaḥ khyāpayanbhāti //
             <span class="ref">Subhv_0779</span></p>
         
         <p id="Subhv_0780">
            bhrājiṣṇavo nabhasi bhūrihṛtāndhakāra-<br />
            svalpaprabhāḥ svatanumātranibaddhabhāsaḥ /<br />
            khadyotakāḥ prakaṭatīvraguruprabhāvās-<br />
            tāvanna saptaturagaḥ samudeti yāvat //
             <span class="ref">Subhv_0780</span></p>
         
         <p id="Subhv_0781">
            yuṣmādṛśaḥ kṛpaṇakāḥ krimayopi yasyāṃ<br />
            bhānti sma saṃtamasamayyagamanniśāsau /<br />
            sūryāṃśudīpradaśadigdivasodhunāyaṃ<br />
            bhātyatra nendurapi kīṭamaṇe kimu tvam //
             <span class="ref">Subhv_0781</span></p>
         
         <p id="Subhv_0782">
            induḥ prayāsyati vinaṅkṣyati tārakaśrīḥ<br />
            sthāsyanti līḍhatimirā na maṇipradīpāḥ /<br />
            andhaṃ samagramapi kīṭamaṇe bhaviṣya-<br />
            dunmeṣameṣyati bhavāniti dūrametat //
             <span class="ref">Subhv_0782</span></p>
         
         <p id="Subhv_0783">
            sattvāntaḥ sphuritāya vā kṛtaguṇādyāropatucchāya vā<br />
            tasmai kātaramohanāya mahaso leśāya mā svasti bhūt /<br />
            yacchāyāsphuraṇāruṇena khacatā khadyotanāmnāmunā<br />
            kīṭenāhitayāpi jaṅgamamaṇibhrāntyā viḍambyāmahe //
             <span class="ref">Subhv_0783</span></p>
         
         <p id="Subhv_0784">
            pratyagraiḥ parṇanicayaistaruryaireva śobhitaḥ /<br />
            jahāti jīrṇāṃstāneva kiṃ vā citraṃ kujanmanaḥ //
             <span class="ref">Subhv_0784</span></p>
         
         <p id="Subhv_0785">
            yathāpallavapuṣpāḍhyā yathāpuṣpaphalarddhayaḥ /<br />
            yathāphalarddhisvārohā hā mātaḥ kvāgamandrumāḥ //
             <span class="ref">Subhv_0785</span></p>
         
         <p id="Subhv_0786">
            sādhveva tadvidhāvasya vedhāḥ kliṣṭo na yanmudhā /<br />
            svarūpānanurūpeṇa candanasya phalena kim //
             <span class="ref">Subhv_0786</span></p>
         
         <p id="Subhv_0787">
            mayā badaralubdhena vṛkṣāṇāmanabhijñayā<br />
            vane kaṇṭakasādṛśyātkhadiraḥ paryupāsitaḥ //
             <span class="ref">Subhv_0787</span></p>
         
         <p id="Subhv_0788">
            mahātarurvā bhavati samūlo vā vinaśyati /<br />
            nāṅkuraprakriyāmeti nyagrodhakaṇikāṅkuraḥ //
             <span class="ref">Subhv_0788</span></p>
         
         <p id="Subhv_0789">
            puṣpapattraphalacchāyāmūlavalkaladārubhiḥ /<br />
            dhanyā mahīruhā yeṣāṃ vimukhā yānti nārthinaḥ //
             <span class="ref">Subhv_0789</span></p>
         
         <p id="Subhv_0790">
            patatyaṅgāravarṣe vā vāti vā pralayānile /<br />
            tālaḥ stabdhatayārabdhastayaiva saha naśyati //
             <span class="ref">Subhv_0790</span></p>
         
         <p id="Subhv_0791">
            chāyāvanto gatavyālāḥ svārohāḥ phaladāyinaḥ /<br />
            mārgadrumā mahāntaśca pareṣāmeva bhūtaye //
             <span class="ref">Subhv_0791</span></p>
         
         <p id="Subhv_0792">
            agatīnāṃ khalīkārādduḥkhaṃ naivopajāyate /<br />
            bhavantyaśokāḥ prāyeṇa sāṅkurāḥ pādatāḍitāḥ //
             <span class="ref">Subhv_0792</span></p>
         
         <p id="Subhv_0793">
            yadyapi candanaviṭapī vidhinā phalakusumavarjito vihitaḥ /<br />
            nijavapuṣaiva pareṣāṃ tathāpi saṃtāpamapaharati //
             <span class="ref">Subhv_0793</span></p>
         
         <p id="Subhv_0794">
            prāpte vasantamāse vṛddhiṃ prāpnoti sakalavanarājinaḥ /<br />
            yanna karīre pattraṃ tatkiṃ doṣo vasantasya //
             <span class="ref">Subhv_0794</span></p>
         
         <p id="Subhv_0795">
            phalitaghanaviṭapavighaṭitapaṭudinakaramahasi lasati kalpatarau /<br />
            chāyārthī kaḥ paśurapi bhavati jaradvīrudhāṃ praṇayī //
             <span class="ref">Subhv_0795</span></p>
         
         <p id="Subhv_0796">
            phalakusumakisalayojjvalaviṭapaśatāntaritataraṇikiraṇaughe /<br />
            mārgatarau nikaṭasthe kaḥ pathikaḥ klāntimanubhavati //
             <span class="ref">Subhv_0796</span></p>
         
         <p id="Subhv_0797">
            dūrīkṛtasvārthalavā janasya<br />
            samudyatā ye bhuvi tāpaśāntyai /<br />
            drumāsta evāgatikā na vidmaḥ<br />
            prajāpaterāśayaleśamatra //
             <span class="ref">Subhv_0797</span></p>
         
         <p id="Subhv_0798">
            candane viṣadharānsahāmahe<br />
            vastu sundaramaguptimatkutaḥ /<br />
            rakṣituṃ vada kimātmasauṣṭhavaṃ<br />
            saṃcitāḥ khadira kaṇṭakāstvayā //
             <span class="ref">Subhv_0798</span></p>
         
         <p id="Subhv_0799">
            grathita eṣa mithaḥ kṛtaśṛṅkhalo-<br />
            viṣadharairadhiruhya mahājaḍaḥ /<br />
            malayajaḥ sumanobhiranāśrito<br />
            yadata eva phalena na yujyate //
             <span class="ref">Subhv_0799</span></p>
         
         <p id="Subhv_0800">
            yatkiṃcanānucitamapyucitānubandhi<br />
            kiṃ candanasya na kṛtaṃ kusumaṃ phalaṃ vā /<br />
            lajjāmahe bhṛśamapakrama eva yātus-<br />
            tasyāntikaṃ parigṛhītabṛhatkuṭhāraḥ //
             <span class="ref">Subhv_0800</span></p>
         
         <p id="Subhv_0801">
            he bālacampakataro taruṇīkapola-<br />
            lāvaṇyacumbanasukhocitacārupuṣpa /<br />
            kiṃ puṣpitena vijahīha vikāsahāsa-<br />
            muddāmapāmaragaṇā marubhūmireṣā //
             <span class="ref">Subhv_0801</span></p>
         
         <p id="Subhv_0802">
            antaḥprataptamarusaikatadahyamāna-<br />
            mūlasya campakataroḥ kva vikāsacintā /<br />
            prāyo bhavatyanucitasthitideśabhājāṃ<br />
            śreyaḥ svajīvaparipālanamātrameva //
             <span class="ref">Subhv_0802</span></p>
         
         <p id="Subhv_0803">
            daurjanyamātmani paraṃ prathitaṃ vidhātrā<br />
            bhūrjadrumasya viphalatvasamarpaṇena /<br />
            kiṃ carmabhirniśitaśastraśatāvakṛttair-<br />
            āśāṃ na pūrayati sorthiparamparāṇām //<br />
            kiṃ kaṇṭakaikarasikena phaladviṣā kiṃ<br />
            vairasyasīmani kimu sthirakautukena /<br />
            chāyāvilāsavimukhena satāṃ kimaṅga<br />
            chātrā khalena khadiradruma eṣa sṛṣṭaḥ //
             <span class="ref">Subhv_0803</span></p>
         
         <p id="Subhv_0805">
            labdhaṃ cirādamṛtavatkimamṛtyave syād-<br />
            dīrghaṃ rasāyanavadāyuruta pradadyāt /<br />
            etatphalaṃ yadayamadhvagaśāpadagdhaḥ<br />
            stabdhaḥ phalaṃ phalati varṣaśatena tālaḥ //
             <span class="ref">Subhv_0805</span></p>
         
         <p id="Subhv_0806">
            he vṛkṣa śobhita mahāphalabhāralakṣmyā<br />
            kṣuttāpaśāntijanakaikajagatprasiddha /<br />
            tvatto mayā kathamapīdamadho nirastam-<br />
            ekaṃ phalaṃ śakunikhaṇḍitamalpamāptam //
             <span class="ref">Subhv_0806</span></p>
         
         <p id="Subhv_0807">
            atyantaśītalatayā subhagasvabhāva<br />
            satyaṃ na kaścidapi te tarurasti tulyaḥ /<br />
            chāyārthināmapi punarvikaṭadvijihva-<br />
            saṅgena candana viṣadrumanirviśeṣaḥ //
             <span class="ref">Subhv_0807</span></p>
         
         <p id="Subhv_0808">
            kathamiyati vanānte kaścideko na tādṛg-<br />
            varavanataruruccaiḥ puṣpavallīphalāḍhyaḥ /<br />
            jagadasukhavidhāturdagdhadhāturniyogād-<br />
            dhavakhadirapalāśāḥ kevalaṃ vṛddhibhājaḥ //
             <span class="ref">Subhv_0808</span></p>
         
         <p id="Subhv_0809">
            śākhāsaṃtatisaṃniruddhagaganābhogasya labdhvā taroś-<br />
            chāyāṃ yasya bhavidbhireva śamitā gharmāpadonekaśaḥ /<br />
            bhoḥ pānthā nanu dṛśyatāṃ vidhigatistasyaiva kālakṣaya-<br />
            prakṣīṇasya taledya taptasikatāṅgāraivaḥ paraṃ dahyate //
             <span class="ref">Subhv_0809</span></p>
         
         <p id="Subhv_0810">
            citrairyasya patittribhirdaśadiśo bhrāntvā sametaiḥ sukhaṃ<br />
            viśrāntaṃ śayitaṃ prabhuktamuṣitaṃ skandhe phalaiḥ praśrite /<br />
            tasyaivonmathitasya duṣṭakariṇā mārgadrumasyādhunā<br />
            kārīṣāya kaṣanti śoṣaparuṣāṃ gopālabālāstvacam //
             <span class="ref">Subhv_0810</span></p>
         
         <p id="Subhv_0811">
            saṃtoṣaḥ kimaśaktatā kimathavā tasminnasaṃbhāvanā<br />
            śobhaivātha ca kānanisthitiriyaṃ pradveṣa evāthavā /<br />
            āstāṃ khalvanurūpayā saphalayā puṣpaśriyā durvidhe<br />
            saṃbandhonanurūpayāpi na kṛtaḥ kiṃ candanasya tvayā //
             <span class="ref">Subhv_0811</span></p>
         
         <p id="Subhv_0812">
            sanmūlaḥ prathinnatirghanalasacchāyaḥ sthitaḥ satpathe<br />
            sevyaḥ sadbhiritīdamākalayatā tālodhvagenāśritaḥ /<br />
            puṃsaḥ śaktiriyatyasau sa tu phaledadyāthavā śvothavā<br />
            kāle kvāpyathavā kadācidathavā netyatra vedhāḥ prabhuḥ //
             <span class="ref">Subhv_0812</span></p>
         
         <p id="Subhv_0813">
            yajjātosi catuṣpathe ghanalasacchāyosi kiṃ chāyayā<br />
            saṃyuktaḥ phalitosi kiṃ yadi phalaiḥ pūrṇosi kiṃ saṃnataḥ /<br />
            he sadvṛkṣa sahasva saṃprati sakhe śākhāśikhākarṣaṇa-<br />
            kṣobhāmoṭanabhañjanāni janataḥ svaireva duścoṣṭitaiḥ //
             <span class="ref">Subhv_0813</span></p>
         
         <p id="Subhv_0814">
            suskandhasya visārisaurabhaguṇākrāntākhilāśasya te<br />
            tanvīcārupayodharāntarakṛtasparśasya gopyākṛteḥ /<br />
            doṣaḥ kopi bhujaṃgasaṃgamakṛtaḥ prodgūta eṣodhunā<br />
            yena tvāṃ parihṛtya candanataro yāntyadhvagā dūrataḥ //
             <span class="ref">Subhv_0814</span></p>
         
         <p id="Subhv_0815">
            chinnastaptasuhṛtsa candanataruryūyaṃ palāyyāgatā<br />
            bhogābhyāsasukhāsikāḥ pratidinaṃ tā vismṛtāstatra vaḥ /<br />
            daṃṣṭrākoṭiviṣolkayā pratikṛtaṃ tasya praharturna cet-<br />
            kiṃ tenaiva saha svayaṃ na nidhanaṃ yātāḥstha bho bhoginaḥ //
             <span class="ref">Subhv_0815</span></p>
         
         <p id="Subhv_0816">
            tvanmūle puruṣāyuṣaṃ gatamidaṃ kālena saṃśaṣyatāṃ<br />
            ksodīyāṃsamapi kṣaṇaṃ paramataḥ śaktiḥ kutaḥ prāṇitum /<br />
            tatsvastyastu vivṛddhimehi mahatīmadyāpi kā nastvarā<br />
            kalyāṇaiḥ phalitāsi tālaviṭapinputreṣu pautreṣu vā //
             <span class="ref">Subhv_0816</span></p>
         
         <p id="Subhv_0817">
            chāyāsyaiva ghanāsugandhirayamevāpannatāpacchidā-<br />
            magresyaiva guṇagrahaḥ saguṇatā kiṃ candanasyocyatām /<br />
            ā mūlātpunareṣu baddhavṛtibhirvyālaistathā dūṣito<br />
            jāne yena varaṃ dhavotha khadiropyanyothavā na tvayam //
             <span class="ref">Subhv_0817</span></p>
         
         <p id="Subhv_0818">
            na ślāṣyāni phalāni pallavakṛtā chāyā na vāñchāpi sā<br />
            no puṣpaṃ sumanoharaṃ na vihagāḥ śabdāmṛtasyandinaḥ /<br />
            kākavrātapurīṣanirbharajaranmūrteraśuddhātmano<br />
            niḥstabdhasya taroradhaḥ kathamaho sṛṣṭosi durvedhasā //
             <span class="ref">Subhv_0818</span></p>
         
         <p id="Subhv_0819">
            nāsya svāduphalaṃ na cāru kusumaṃ na snigdhaparṇā latā<br />
            na cchāyā klamahāriṇī na ca kalakvāṇāstathā patriṇaḥ /<br />
            eṣosau khadiradumaḥ kimathavā pānthena dṛṣṭastvayā<br />
            tatkiṃ pāntha kaṭhorakaṇṭakamukhairgātrakṣatārthī bhavān //
             <span class="ref">Subhv_0819</span></p>
         
         <p id="Subhv_0820">
            snigdhāḥ pallavinaḥ prakāmaviṭapavyāviddhacaṇḍātapā<br />
            namrāḥ svāduphalā samāśritajanakṣuttāpavicchedinaḥ /<br />
            dagdhāste taravaḥ prayāntu pathikāsteṣveva mārgeṣvamī<br />
            rūkṣāḥ kāṇṭakinaḥ sasarpavivarā bhūyaḥ prarūḍhā drumāḥ //
             <span class="ref">Subhv_0820</span></p>
         
         <p id="Subhv_0821">
            chāyā nātmana eva yā kathamasāvanyasya niṣpragrahā<br />
            grīṣmoṣmāpadi śītalastalabhūvi spandonilādeḥ kutaḥ /<br />
            vārtā varṣaśate gate kila phalaṃ bhāvīti vārtaiva sā<br />
            drāghimṇā muṣitāḥ kiyacciramaho tālena bālā vayam //
             <span class="ref">Subhv_0821</span></p>
         
         <p id="Subhv_0822">
            kastvaṃ bhoḥ kathayāmi daivahatakaṃ māṃ viddhi śāhoṭakaṃ<br />
            vairāgyādiva vakṣi sādhu viditaṃ kasmādidaṃ kathyate /<br />
            vāmenātra vaṭastamadhvagajanaḥ sarvātmanā sevate<br />
            na cchāyāpi paropakārakṛtaye mārgasthitasyāpi se //
             <span class="ref">Subhv_0822</span></p>
         
         <p id="Subhv_0823">
            āmodairmaruto mṛgāḥ kisalayairlambaistvacā tāpasāḥ<br />
            puṣpaiḥ ṣaṭcaraṇāḥ phalaiḥ śakunayo gharmārditāśchāyayā /<br />
            skandhairgandhagajāśca viśramarujāḥ śaśvadvibhaktāstvayā<br />
            prāptastvaṃ druma bodhisattvapadavīṃ satyaṃ kujātāḥ pare //
             <span class="ref">Subhv_0823</span></p>
         
         <p id="Subhv_0824">
            bhrāmyadbhṛṅgabharāvanamrakusumacyotanmadhūdgandhiṣu<br />
            cchāyāvatsu taleṣu pānthanivahā viśramya geheṣviva /<br />
            nityaṃ nirjharavārivāritatṛṣastṛpyanti yeṣāṃ phalais-<br />
            te nandantu phalantu yāntu ca parāmatyunnatiṃ pādapāḥ //
             <span class="ref">Subhv_0824</span></p>
         
         <p id="Subhv_0825">
            he he maṇḍitamārga mārgaviṭapiñjīvyāḥ samāḥ śāśvatīr-<br />
            adyāpyāvṛṇu diktaṭāni viṭapaiḥ sālaiścucumbāmbaram /<br />
            mūle viśramaṇāśayaiva luṭhitā yanna tvayā kevalaṃ<br />
            gharmārteḥ parimocitāḥ phalaśatairyāvadvayaṃ tarpitāḥ //
             <span class="ref">Subhv_0825</span></p>
         
         <p id="Subhv_0826">
            vṛddhiryasya tarormanorathaśatairāśāvatā prārthitā<br />
            jātosau sarasaḥ pravāsiphaladaḥ sarvāśritāpāśrayaḥ /<br />
            nānādeśasamāgatairaviditairākrāntamanyaiḥ khagais-<br />
            taṃ labdhāvasaropi vṛddhaśakunirdūre sthito vīkṣate //
             <span class="ref">Subhv_0826</span></p>
         
         <p id="Subhv_0827">
            dāvāgniploṣaduḥkhaṃ kharapavanajalakleśamarkācca tāpaṃ<br />
            mātaṅgākarṣaṇāni vyasanamapi guru prāptavantopi vajrāt /<br />
            dārucchāyāphalāni tvacamapi kusumaṃ mañjarīḥ pallavānvā<br />
            nārthibhyo vārayanti pratidivasamaho sādhu vṛttaṃ tarūṇām //
             <span class="ref">Subhv_0827</span></p>
         
         <p id="Subhv_0828">
            haṃsāḥ padmavanāśayā balibhujo gṛdhrāśca māṃsāśayā<br />
            pānthāḥ svāduphalāśayā madhulihaḥ saurabhyagandhāśayā /<br />
            dūrānniṣphalaraktapuṣpanicayairniḥsāra rathyonnate<br />
            re re śalmalipādapa pratidinaṃ ke na tvayā vañcitāḥ //
             <span class="ref">Subhv_0828</span></p>
         
         <p id="Subhv_0829">
            bhrātarbhīmamarubhramśramaśamavyāpārapāraṃgamaṃ<br />
            matvā candanapādapaṃ pathika mā viśrāntaye śiśriyaḥ /<br />
            etasyāntikavartibhirghanaviṣajvālāvalībīṣaṇair-<br />
            āśvāsya smṛtiśeṣatāṃ viṣadharairnīṃtaḥ kiyantodhvagāḥ //
             <span class="ref">Subhv_0829</span></p>
         
         <p id="Subhv_0830">
            uccairyo madhupānalubdhamanasāṃ bhṛṅgāṅganānāṃ gaṇair-<br />
            udgīto racitālayaḥ khagakulairdeśāntarādāgataiḥ /<br />
            āsīdyaśva niṣevitodhvagaśatairgrīṣmoṣmatānticchide<br />
            soyaṃ saṃprati durmadena dalitaśchāyātarurdantinā //
             <span class="ref">Subhv_0830</span></p>
         
         <p id="Subhv_0831">
            bhuktaṃ svāduphalaṃ kṛtaṃ ca śayanaṃ śākhāgrajaiḥ pallavais-<br />
            tvacchāyāpariśītalaṃ ca salilaṃ pītaṃ vinītaḥ klamaḥ /<br />
            viśrāntaṃ suciraṃ tatopi manasā prāptā parā nirvṛtis-<br />
            tvaṃ sanmārgatarurvayaṃ ca pathikā bhūyāspunaḥ saṃgamaḥ //
             <span class="ref">Subhv_0831</span></p>
         
         <p id="Subhv_0832">
            astyeva bhūbhṛtāṃ mūrdhni divi vā dyotatembudaḥ /<br />
            marudbhirbhujyamānopi sa kimeti rasātalam //
             <span class="ref">Subhv_0832</span></p>
         
         <p id="Subhv_0833">
            ambudaḥ kṛtapado nabhastale<br />
            toyapūraparipūritodadhiḥ /<br />
            goṣpadasya bharaṇepyaśaktimān-<br />
            ityasatyamabhidīyate katham //
             <span class="ref">Subhv_0833</span></p>
         
         <p id="Subhv_0834">
            etadatra pathikaikajīvitaṃ<br />
            paśya śuṣyati kathaṃ mahatsaraḥ /<br />
            dhiṅmudhāmbudhara ruddhasadgatir-<br />
            vardhitā kimiha haṭṭavāhinī //
             <span class="ref">Subhv_0834</span></p>
         
         <p id="Subhv_0835">
            svārthānapekṣaṃ janatāpaśāntyai<br />
            nityoditāḥ santi payomucomī /<br />
            vivarṣiṇastānavagṛhṇate ye<br />
            santyeva te kepi mahānubhāvāḥ //
             <span class="ref">Subhv_0835</span></p>
         
         <p id="Subhv_0836">
            kva dṛṣṭamandhena balāhakena<br />
            ghrātuṃ gavā yanna tṛṇaṃ nighṛṣṭam /<br />
            mahātarurbandhurivādhvagānā-<br />
            māyātvavaśyāyakaṇairdaridraḥ //
             <span class="ref">Subhv_0836</span></p>
         
         <p id="Subhv_0837">
            uttuṅgaśailaśikharāśrayaṇena kecid-<br />
            uddāmavīcivalitāḥ sarito bhavanti /<br />
            anye punarjalakaṇāstṛṇaloṣṭapātā-<br />
            dambhomucāṃ payasi na kṣayamānpuvanti //
             <span class="ref">Subhv_0837</span></p>
         
         <p id="Subhv_0838">
            yatroṣitosi cirakālamakiṃcanaḥ san-<br />
            narṇaḥpratigrahadhanagrahaṇādhamarṇaḥ /<br />
            nirlajja garjasi samudrataṭepi tatra<br />
            dhṛṣṭodhamastava samo ghana naiva dṛṣṭaḥ //
             <span class="ref">Subhv_0838</span></p>
         
         <p id="Subhv_0839">
            āsyaṃ nirasya rasitaiḥ suciraṃ vihasya<br />
            gātrāntareṣu ghana varṣasi cātakasya /<br />
            taccañcukoṭikuṭilāyatakaṃdharasya<br />
            prāṇātyayosya bhavataḥ parihāsamātram //
             <span class="ref">Subhv_0839</span></p>
         
         <p id="Subhv_0840">
            ākramyoccaiḥ śirasi vasatirbhūbhṛtāmunnatānāṃ<br />
            toyādānāṃ tadapi jaladherlokasaṃtāpaśāntyai /<br />
            dīrghā chāyā prakṛtimahati vyomni cābhogabandho<br />
            he he megha spṛhayati na te kaḥ kiletthaṃ vratāya //
             <span class="ref">Subhv_0840</span></p>
         
         <p id="Subhv_0841">
            ākramyoccaiḥ śirasi vasatirbhūbhṛtāmunnatānāṃ<br />
            toyādānaṃ tadapi jaladherlokasaṃtāpaśāntyai /<br />
            dīrghā chāyā prakṛtimahati vyomni cābhogabandho<br />
            he he megha spṛhayati na te kaḥ kiletthaṃ vratāya //
             <span class="ref">Subhv_0841</span></p>
         
         <p id="Subhv_0842">
            sādhūtpātaghanaugha sādhu sudhiyāṃ dheyaṃ dharāyāmidaṃ<br />
            konyaḥ kartumalaṃ tavaiva ghaṭate karmedṛśaṃ duṣkaram /<br />
            sarvasyaupayikāni yāni katicitkṣetrāṇi tatrāśaniḥ<br />
            sarvānaupayikeṣu dagdhasikatāraṇyeṣvapāṃ vṛṣṭayaḥ //
             <span class="ref">Subhv_0842</span></p>
         
         <p id="Subhv_0843">
            bhekaiḥ koṭaraśāyibhirmṛtamiva kṣmāntargataṃ kacchapaiḥ<br />
            pāṭhīnaiḥ pṛthupaṅkakūṭaluṭhitairyasminmuhurmūrchitam /<br />
            tasmiñchuṣkasarasyakālajaladenāgatya tacceṣṭitaṃ<br />
            yenā kaṇṭhanimagnavanyakariṇāṃ yūthaiḥ payaḥ pīyate //
             <span class="ref">Subhv_0843</span></p>
         
         <p id="Subhv_0844">
            yadbhūbhṛto laghuguṇairapi baddhamūlam-<br />
            āpāditāni sahasaiva tṛṇaiḥ śirāṃsi /<br />
            ambhomucaḥ pracuravarṣaviśṛṅkhalasya<br />
            tacceṣṭitaṃ duravadhāragaterjalasya //
             <span class="ref">Subhv_0844</span></p>
         
         <p id="Subhv_0845">
            kṛchrāddatte viralaviralānvāribindūnpravṛddho<br />
            garjatyekaḥ sarabhasataraṃ paśya tanmātralābhāt /<br />
            nṛtyatyanyopyatulamahimaślāghyabhūmirna jāne<br />
            madhyādābhyāṃ vipulahṛdayaścātakaḥ kiṃ nu meghaḥ //
             <span class="ref">Subhv_0845</span></p>
         
         <p id="Subhv_0846">
            gatāste jīmūtāḥ sphuradalikulaśyāmavapuṣaḥ<br />
            śriyā yeṣāṃ loke sthalajalavibhāgopyapahṛtaḥ /<br />
            vṛthā tṛṣṇāndhaḥ kiṃ bhramasi vidhuraścātakaśiśo<br />
            śarajjīmūtoyaṃ kuta iha payobindurapi te //
             <span class="ref">Subhv_0846</span></p>
         
         <p id="Subhv_0847">
            paśyāmaḥ kimayaṃ viceṣṭata iti svalpābhrasiddhikriyair-<br />
            darpāddūramupekṣitena balavatkarmeritairmantribhiḥ /<br />
            labdhātmaprasareṇa rakṣitumathāśakyena muktvāśaniṃ<br />
            sphītastāvadaho ghanena ripuṇā dagdho girigrāmakaḥ //
             <span class="ref">Subhv_0847</span></p>
         
         <p id="Subhv_0848">
            garjitvā bahu saṃnirudhya gaganaṃ pracchādya diṅmaṇḍalaṃ<br />
            saṃpādyoddalitendranīlaśakalaśyāmābhirāmaṃ vapuḥ /<br />
            prāpte vāridharāgamepi salilaṃ tattyaktamambhomucā<br />
            cañcūśrātakapotakasya sakalā siktā na yena svayam //
             <span class="ref">Subhv_0848</span></p>
         
         <p id="Subhv_0849">
            atrotpātaghanena mantrivikale śūnyāmbaravyāpinā<br />
            dhṛṣṭasvaprakṛtikriyāsamucite grāme tathā jṛmbhitam /<br />
            rathyākardamavāhināmatiśucisvacchātmanāmantaraṃ<br />
            nāpyajñāyi janairyathaughapayasāṃ strotojalānāmapi //
             <span class="ref">Subhv_0849</span></p>
         
         <p id="Subhv_0850">
            re meghāḥ svaśarīradānaguru kiṃ bauddhaṃ yaśo na śrutaṃ<br />
            yaṣmābhiḥ kimu pārijātacaritaṃ nākarṇitaṃ vā kvacit /<br />
            yenaitatsukhalabhyamambu dadatāṃ yuṣmākamudgarjatāṃ<br />
            no lajjāpyabhijāyatetirabhasādvyomnyuddhataṃ dhāvatām //
             <span class="ref">Subhv_0850</span></p>
         
         <p id="Subhv_0851">
            sthāne varṣati naiva garjati vṛthā klāntiṃ haratyañjasā<br />
            kṣetrāṇāṃ paritāpajarjararucāṃ kṣemaṃkaraḥ kṣmātale /<br />
            yadyadbhadrakasāndratāṃ hṛdi dadhātyanyatkarotyullasa-<br />
            nsanmeghoyamamoghadarśanaghanasnigdhacchavirvardhatām //
             <span class="ref">Subhv_0851</span></p>
         
         <p id="Subhv_0852">
            no garjatyamburāśistrijagadadhipatiprārthitārthapradāna-<br />
            vyāpārsphītakīrtiḥ sphuradanlaśikhānargharatnaikapūrṇaḥ /<br />
            tattoyastokamātravyapahṛtavikṛtiḥ prākṛtoyaṃ prakṛtyā<br />
            śūnye kṣiptvāmbu garjatyagaṇitanidhano vārivāhaḥ sagarvam //
             <span class="ref">Subhv_0852</span></p>
         
         <p id="Subhv_0853">
            na pālayati maryādāṃ velākhyāmambudhistathā /<br />
            tṛṣyatāṃ nopakartavyamitīmāmaparāṃ yathā //
             <span class="ref">Subhv_0853</span></p>
         
         <p id="Subhv_0854">
            gavādīnāṃ payonyedyuḥ sadyo vā dadhi jāyate /<br />
            kṣīrodadhestu nādyāpi mahatāṃ vikṛtiḥ kutaḥ //
             <span class="ref">Subhv_0854</span></p>
         
         <p id="Subhv_0855">
            yadyapi svacchabhāvena darśayatyudadhirmaṇīn /<br />
            tathāpi jānudaghnoyamiti cetasi mā kṛthāḥ //
             <span class="ref">Subhv_0855</span></p>
         
         <p id="Subhv_0856">
            yasyāmbukaṇikāpyāsye na patatyarthīnāṃ kvacit /<br />
            kaṣṭamambhonidhiḥ sopi nadīna iti kathyate //
             <span class="ref">Subhv_0856</span></p>
         
         <p id="Subhv_0857">
            yātu nāśaṃ samudrasya mahimā sa bhuvi śrutaḥ /<br />
            vāḍavaḥ kṣutpipāsārto yenaikopi na tarpitaḥ //
             <span class="ref">Subhv_0857</span></p>
         
         <p id="Subhv_0858">
            amṛtarasavisaraavitaraṇamaraṇottāritasure sati payodhau /<br />
            kasya sphuranti hṛdaye grīṣmataḍākā bhuvi varākāḥ //
             <span class="ref">Subhv_0858</span></p>
         
         <p id="Subhv_0859">
            yadayaṃ śaśiśekharo haro<br />
            harirapyeṣa yadīśitā śriyaḥ /<br />
            amarā api yatsurā amī<br />
            tadimāstasya vibhūtivipruṣaḥ //
             <span class="ref">Subhv_0859</span></p>
         
         <p id="Subhv_0860">
            kṣārataiva hi guṇastathāsti te<br />
            yena na vrajati kaścidantikam /<br />
            bhīṣaṇākṛti bibharṣi yādasāṃ<br />
            cakramarṇava kimarthamagrataḥ //
             <span class="ref">Subhv_0860</span></p>
         
         <p id="Subhv_0861">
            apāsya lakṣmīharaṇotthavairitā-<br />
            macintayitvā ca tadadrimanthanam /<br />
            dadau nivāsaṃ haraye mahodadhir-<br />
            vimatsarā dhīradhiyāṃ hi vṛttayaḥ //
             <span class="ref">Subhv_0861</span></p>
         
         <p id="Subhv_0862">
            jitendubhāso nayatāṃ maṇinadhas-<br />
            tṛṇāni mūrdhnā bibhṛtāṃ jaleśvaraḥ /<br />
            prabhorna kaścitprabhurasti tattvato<br />
            ratnāni ratnāni tṛṇaṃ tṛṇaṃ punaḥ //
             <span class="ref">Subhv_0862</span></p>
         
         <p id="Subhv_0863">
            grīṣmaṃ dviṣantu jaladāgamarthayantāṃ<br />
            te saṃkaṭaprakṛtayaḥ kṛpaṇāstaḍāgāḥ /<br />
            abdhestu mugdhaśapharīcaṭulācalendra-<br />
            niṣkampakukṣipayaso dvayamapyacintyam //
             <span class="ref">Subhv_0863</span></p>
         
         <p id="Subhv_0864">
            grāvāṇo maṇayo harirjalacaro lakṣmīḥ payomānuṣī<br />
            muktaughaḥ sikatā pravālalatikāḥ śevālamambhaḥ sudhā /<br />
            tīre kalpamahīruhāḥ kimaparaṃ nāmāpi ratnākaro<br />
            dūrātkarṇarasāyanaṃ nikaṭatastṛṣnāpi no śāmyati //
             <span class="ref">Subhv_0864</span></p>
         
         <p id="Subhv_0865">
            āstāṃ klamāpaharaṇaṃ jaladherjalena<br />
            dūre davāgniparidīpitamānasānām /<br />
            etāvadastu yadi toyakaṇairna jihvā<br />
            dandahyate dviguṇatāṃ ca na yāti tṛṣṇā //
             <span class="ref">Subhv_0865</span></p>
         
         <p id="Subhv_0866">
            ratnānyamūni makarālaya māvamaṃsthāḥ<br />
            kallolavellitadṛṣatparuṣaprahāraiḥ /<br />
            kiṃ kaustubhena vihito bhavato na nāma<br />
            yāñcāprasāritakaraḥ puruṣottamopi //
             <span class="ref">Subhv_0866</span></p>
         
         <p id="Subhv_0867">
            lajjāmahe vayamaho bhṛśamapyaneke<br />
            sāṃyātrikāḥ salilarāśimamī viśānti /<br />
            skandhādhiropitatadīyataṭopakaṇṭha-<br />
            kauleyakāmbudṛtayo yadudīrṇatṛṣṇāḥ //
             <span class="ref">Subhv_0867</span></p>
         
         <p id="Subhv_0868">
            ā strīśiśuprathitayaiṣa pipāsitebhyaḥ<br />
            saṃrakṣyatembudhirapeyatayaiva dūrāt /<br />
            dṛṣṭvā karālamakarālikarālitābhiḥ<br />
            kiṃ bhāyayasyaparamūrmiparamparābhiḥ //
             <span class="ref">Subhv_0868</span></p>
         
         <p id="Subhv_0869">
            dhigdhigdhigambudhimamī nirapatrapasya<br />
            yasyādhvagā marubhuvīva nitāntatāntāḥ /<br />
            tṛḍdāhaśuṣkagalanirgatadīrghajihvā<br />
            dīnā vivartitadṛśonutaṭaṃ prayānti //
             <span class="ref">Subhv_0869</span></p>
         
         <p id="Subhv_0870">
            nirmathyate yadi surāsurasainyasaṃghair-<br />
            āpūryate yadi jalairjaladāpagābhiḥ /<br />
            pepīyate ca vaḍavāmukhavahninā cen-<br />
            na kṣubhyati sma jaladhirna tanutvameti //
             <span class="ref">Subhv_0870</span></p>
         
         <p id="Subhv_0871">
            mainākādibhiradribhirmaghavataḥ saṃtrasya yatrāsyate<br />
            caṇḍārcirbhagavānudeti ca yato yatrāstamabhyeti ca /<br />
            śete kvāpi nilīya yasya jagatāṃ kukṣyekadeśe patir-<br />
            gāmbhīryaśriyamasya kastulayituṃ vārāṃ nidherarhati //
             <span class="ref">Subhv_0871</span></p>
         
         <p id="Subhv_0872">
            upakṛtavatā śrīratnābhyāṃ hareḥ śaśilekhayā<br />
            manasijaripoḥ pīyūṣeṇāpyaśeṣadivaukasām /<br />
            kathamitarathāḥ tena stheyaṃ yaśobharamantharaṃ<br />
            yadi na mathanāyāsaṃ dhīraḥ saheta payonidhiḥ //
             <span class="ref">Subhv_0872</span></p>
         
         <p id="Subhv_0873">
            viṣamabhimukhaṃ muktaṃ raudraṃ diśo daśa saṃśritāḥ<br />
            śaśitarumaṇiprāyaiḥ prāyaḥ pralobhanamāhitam /<br />
            kimiva na kṛtaṃ nanthārambhe śaṭhena payodhinā<br />
            tadapi nipuṇairnāsya kṣāntaṃ surairamṛtaṃ vinā //
             <span class="ref">Subhv_0873</span></p>
         
         <p id="Subhv_0874">
            yadiha bhavato gāmbhīryeṇa prayāti mahattayā-<br />
            pyanucitaguṇārambhaḥ kālaḥ kimetadanantaram /<br />
            ayi jalanidhe kiṃ kallolairalabdhasamāptibhir-<br />
            virama saritāmetattoyaṃ na testi manāgapi //
             <span class="ref">Subhv_0874</span></p>
         
         <p id="Subhv_0875">
            samāśrityotsaṅgaṃ vipṛtavadanasyāsya vasataḥ<br />
            kṣaṇenaikasyāntarjvalitavapuṣo yatkṣaṇamapi /<br />
            na tṛṣṇāmaurvāgnerapanayati puṣṭepi vibhave<br />
            nṛśaṃsasyāmbhodhervrajatu vilayaṃ sosya mahimā //
             <span class="ref">Subhv_0875</span></p>
         
         <p id="Subhv_0876">
            aho bata saritpateridamanāryarūpaṃ paraṃ<br />
            yadujjvalarucīnmaṇīnsuciracarcitāsthāguṇān /<br />
            jaḍairanupayogibhiḥ parata etya labdhāspadaiḥ<br />
            kṣipatyaniśamūrjitairjhagiti tanmayatvaṃ gataḥ //
             <span class="ref">Subhv_0876</span></p>
         
         <p id="Subhv_0877">
            ihaikaścūḍālobhyajani kalaśādyasya sakalaiḥ<br />
            pipāsorambhobhiśculukamapi no bhartumaśakaḥ /<br />
            svamāhātmyaślāghāgurugahanagarjābhirabhitaḥ<br />
            kuṣitvā kliśnāsi śrutikuharamabdhe kimiti naḥ //
             <span class="ref">Subhv_0877</span></p>
         
         <p id="Subhv_0878">
            rūkṣaṃ kṣāramapeyamatra salilaṃ labdhvā paraṃ tapyate<br />
            vyālagrāhabhiyāvagāhanamapi svasthena nāsādyate /<br />
            tatkiṃ pāntha payodhināmani marau tṛṣṇāvimūḍho bhavān-<br />
            antarnihnutināśitāmalamaṇivrāte mudhā dhāvasi //
             <span class="ref">Subhv_0878</span></p>
         
         <p id="Subhv_0879">
            sarvāsāṃ trijagatyapāmiyamasāvādhāratā tāvakī<br />
            prollāsoyamasau tavāmbunilaye seyaṃ mahāsattvatā /<br />
            sevitvā bahubhaṅgabhīṣaṇatanuṃ tvāmeva velācala-<br />
            grāvasrotasi pāpa tāpakalaho yatkvāpi nirvāpyate //
             <span class="ref">Subhv_0879</span></p>
         
         <p id="Subhv_0880">
            kallolairvikiratvasau girivarānvelāvilāsotthitaiḥ<br />
            śabdairvā badhirīkarotu kakubho dhattāṃ ca vistīrṇatām /<br />
            pānthānāṃ ravitāpataptavapuṣāṃ tṛṣṇātirekacchidaḥ<br />
            kiṃ sāmyaṃ pratanoḥ karotu sarasopyabdhiḥ kṛtāḍamabaraḥ //
             <span class="ref">Subhv_0880</span></p>
         
         <p id="Subhv_0881">
            dataṃ yena sudhānidhānamasamaṃ sattvādhikenārthine<br />
            śrīvāsopi mahāmaṇirvidhurasau kalpadrumo gaustathā /<br />
            śāpātkṣārajalastathāpi jaladhiḥ prāptāyaśā ityaho<br />
            lokoyaṃ tṛṇavadguṇaṃ vigaṇayandoṣagrahaikāgradhīḥ //
             <span class="ref">Subhv_0881</span></p>
         
         <p id="Subhv_0882">
            hā kaṣṭaṃ taṭavāsinopi viphalaprāgbhāramālokya mām-<br />
            anyatraiva vipāsavaḥ pratidinaṃ gacchantyamī jantavaḥ /<br />
            itthaṃ vyarthajalātibhāravahanaprodbhūtakhedādiva<br />
            svāṃ mūrtiṃ vaḍavānale jalanidhirmanye juhotyanvaham //
             <span class="ref">Subhv_0882</span></p>
         
         <p id="Subhv_0883">
            maryādāparipālanena mahatāṃ kṣauṇībhṛtāṃ rakṣaṇād-<br />
            viśrāntyā madhusūdanasya suciraṃ yatkiṃcidāsāditam /<br />
            gāmbhīryocitamātmano jaladhinā manthavyathāsaṃbhramād-<br />
            deveṣvarpayatāmṛtaṃ drutamaho sarvaṃ tadutpuṃsitam //
             <span class="ref">Subhv_0883</span></p>
         
         <p id="Subhv_0884">
            āścaryaṃ vaḍavānalaḥ sa bhagavānāścaryamambhonidhir-<br />
            yatkarmātiśayaṃ vicintya manasaḥ kampaḥ samutpadyate /<br />
            ekasyāśrayaghasmarasya pibatastṛptirna jātā jalair-<br />
            anyasyāpi mahātmano na vapuṣaḥ svalpopi jātaḥ śramaḥ //
             <span class="ref">Subhv_0884</span></p>
         
         <p id="Subhv_0885">
            nodvegaṃ yadi yāsi yadyavahitaḥ karṇaṃ dadāsi kṣaṇaṃ<br />
            tvāṃ pṛcchāmi yadambudhe kimapi tanniścitya dehyuttaram /<br />
            nairāśyānuśayātimātraniśitaṃ niḥśvasya yaddṛśyase<br />
            tṛṣyadbhiḥ pathikaiḥ kiyattadadhikaṃ syādaurvadāhādataḥ //
             <span class="ref">Subhv_0885</span></p>
         
         <p id="Subhv_0886">
            itaḥ svapiti keśavaḥ kulamitastadīyadviṣām-<br />
            itaśca śaraṇārthināṃ śikhariṇāṃ guṇāḥ śerate /<br />
            itaśca vaḍavānalaḥ saha samastasaṃvartakair-<br />
            aho vitatamūrjitaṃ bharasahaṃ ca sindhorvapuḥ //
             <span class="ref">Subhv_0886</span></p>
         
         <p id="Subhv_0887">
            vaikuṇṭhāyaśriyamabhinavaṃ śītabhānuṃ bhavāya<br />
            prādāduccaiḥśravasamapi vā vajriṇe tatkva gaṇyam /<br />
            tṛṣṇārtāya svamapi munaye yaddadāti sma dehaṃ<br />
            konyastasmādbhavati bhuvaneṣvambudherbodhisattvaḥ //
             <span class="ref">Subhv_0887</span></p>
         
         <p id="Subhv_0888">
            ratnojjvalāḥ pravikirallaṃharīḥ samīrair-<br />
            abdhiḥ kriyeta yadi ruddhataṭābhimukhyaḥ /<br />
            doṣorthinaḥ sa khalu bhāgyaviparyayāṇāṃ<br />
            dāturmanāgapi na tasya tu dātṛtāyāḥ //
             <span class="ref">Subhv_0888</span></p>
         
         <p id="Subhv_0889">
            antarye satataṃ luṭhantyagaṇitāstāneva pāthodharai-<br />
            rāttānāpatatastaraṅgavalayairāliṅgya gṛhṇannasau /<br />
            vyaktaṃ mauktikaratnatāṃ jalakaṇānsaṃprāpayatyambudhiḥ<br />
            prāyonyena kṛtādaro laghurapi prāptorcyate svāmibhiḥ //
             <span class="ref">Subhv_0889</span></p>
         
         <p id="Subhv_0890">
            svastyastu vidrumalatāsumanomaṇibhyaḥ<br />
            kalyāṇinī bhavatu mauktikaśuktipaṅktiḥ /<br />
            prāptaṃ mayā sakalameva phalaṃ payodher-<br />
            yaddāruṇairjalacarairna vidāritosmi //
             <span class="ref">Subhv_0890</span></p>
         
         <p id="Subhv_0891">
            ādāya vāri paritaḥ saritāṃ mukhebhyaḥ<br />
            kiṃ tāvadarjitamanena durarṇavena /<br />
            kṣārīkṛtaṃ ca vaḍavādahane hutaṃ ca<br />
            pātālakukṣikuhare viniveśitaṃ ca //
             <span class="ref">Subhv_0891</span></p>
         
         <p id="Subhv_0892">
            kālaprāptaṃ mahāratnaṃ yo na gṛhṇātyabuddhimān /<br />
            anyahastagataṃ dṛṣṭvā paścātsa paritapyate //
             <span class="ref">Subhv_0892</span></p>
         
         <p id="Subhv_0893">
            bhidyatenupraviśyāntaryo yathārucyupādhinā /<br />
            viśuddhiḥ kīdṛśī tasya jaḍasya sphaṭikāśmanaḥ //
             <span class="ref">Subhv_0893</span></p>
         
         <p id="Subhv_0894">
            sphaṭikasya guṇo yosau sa evāyāti doṣatām /<br />
            dhatte svacchatayā chāyāṃ yastāṃ malavatāmapi //
             <span class="ref">Subhv_0894</span></p>
         
         <p id="Subhv_0895">
            yena pāṣāṇakhaṇḍasya mūlyamalpaṃ vasuṃdharā /<br />
            anastamitasārasya tejasastadvijṛmbhitam //
             <span class="ref">Subhv_0895</span></p>
         
         <p id="Subhv_0896">
            śuṣkatanutṛṇalavāgraṃ gṛhṇāti dhanāśayānyadīyaṃ yaḥ /<br />
            mūḍhāstṛṇamaṇimapi taṃ niyuñjate pādarakṣāyai //
             <span class="ref">Subhv_0896</span></p>
         
         <p id="Subhv_0897">
            sadvaṃśajaḥ sādhuguṇaḥ suvṛttaḥ<br />
            saṃtāpabhittulyaguṇopagūḍhaḥ /<br />
            kānto dṛśaḥ paśya tathāpi hāraḥ<br />
            kṣipto bahistuṅgakucadvayena //
             <span class="ref">Subhv_0897</span></p>
         
         <p id="Subhv_0898">
            kanakabhūṣaṇasaṃgrahaṇocito<br />
            yadi maṇistrapuṇi pratibadhyate /<br />
            na sa virauti na cāpi hi śobhate<br />
            bhavati yojayiturvacanīyatā //
             <span class="ref">Subhv_0898</span></p>
         
         <p id="Subhv_0899">
            marakatasya varaṃ malinātmatā<br />
            tyajati jātu nijāṃ prakṛtiṃ na yaḥ /<br />
            amalatāṃ sphaṭikasya dhigañjasā<br />
            bhajati rūpamupāntagatasya yaḥ //
             <span class="ref">Subhv_0899</span></p>
         
         <p id="Subhv_0900">
            asminsakhe nanu maṇitvamahāsubhikṣe<br />
            cintāmaṇe tvamupalo bhava mā maṇirbhūḥ /<br />
            adyedṛśā hi maṇayaḥ prabhavanti loke<br />
            yeṣāṃ tṛṇagrahaṇakauśalameva bhūṣā //
             <span class="ref">Subhv_0900</span></p>
         
         <p id="Subhv_0901">
            bhūmau patannapi rajaḥ paridhūsaropi<br />
            jātyandhadurjanajanairavadhīritopi /<br />
            trailokyavandanamahāmahimānamantaś-<br />
            cintāmaṇirnahi jahāti kadācideva //
             <span class="ref">Subhv_0901</span></p>
         
         <p id="Subhv_0902">
            cintāmaṇe bhuvi na kenacidīśvareṇa<br />
            mūrdhnā dhṛtosi yadi mā sma tato viṣīdaḥ /<br />
            nāstyeva hi tvadadhiropaṇapuṇyabījaṃ<br />
            saubhāgyayogyamiha kasyaciduttamāṅgam //
             <span class="ref">Subhv_0902</span></p>
         
         <p id="Subhv_0903">
            cintāmaṇestṛṇamaṇeśca kṛtaṃ vidhātrā<br />
            kenobhayorapi maṇitvamadaḥ samānam /<br />
            naikorthitāni dadadarthijanāya khinno<br />
            gṛhṇañjarattṛṇalavaṃ na tu lajjitonyaḥ //
             <span class="ref">Subhv_0903</span></p>
         
         <p id="Subhv_0904">
            manorathaśatairvṛto bhuvananāthacūḍocitas-<br />
            tṛṇairalamadhaḥ kṛtaḥ kṛtapadaḥ kvacidgrāvasu /<br />
            vrajatyapi sacetasāṃ viṣayamīdṛśāṃ yo dṛśo<br />
            luṭhatyacalakaṃdare vidhura eṣa cintāmaṇiḥ //
             <span class="ref">Subhv_0904</span></p>
         
         <p id="Subhv_0905">
            parāmṛṣati saspṛhaṃ muhurapelavaṃ vīkṣate<br />
            mahatkimapi ratnamityasamasaṃmadaṃ gūhate /<br />
            kutopi parilepavacchavimavāpya kācopale<br />
            vahatyatikadarthanāṃ bata varākakaḥ pāmaraḥ //
             <span class="ref">Subhv_0905</span></p>
         
         <p id="Subhv_0906">
            kiraṇanikarairāśācakraṃ ciraṃ paripūrayan-<br />
            kimiha gahena bhrātarvyarthaṃ samullasito bhavān /<br />
            ka iha bhavato vettyatyantaṃ nisargamahārghatāṃ<br />
            marakatamaṇe dagdhagrāme hatādarapāmare //
             <span class="ref">Subhv_0906</span></p>
         
         <p id="Subhv_0907">
            dūre kasyacideṣa kopyakṛtadhīrnaivāsya vettyantaraṃ<br />
            mānī kopi na yācate mṛgayate kopyalpamalpāśayaḥ /<br />
            itthaṃ prārthitadānadurvyasanino naudāryarekhojjvalā<br />
            jātā naipuṇadustareṣu nikaṣā sthāneṣu cintāmaṇeḥ //
             <span class="ref">Subhv_0907</span></p>
         
         <p id="Subhv_0908">
            ye gṛhṇanti haṭhāttṛṇāni maṇayo ye vāpyayaḥpiṇḍikāṃ<br />
            te dṛṣṭāḥ pratidhāma dagdhamaṇayo vicchinnasaṃkhyāściram /<br />
            no jāne kimabhāvataḥ kimathavā daivādiha śrūyate<br />
            nāmāpyatra na tādṛśasya tu maṇe ratnāni gṛhṇāti yaḥ //
             <span class="ref">Subhv_0908</span></p>
         
         <p id="Subhv_0909">
            yanmuktāmaṇayombudherudarataḥ kṣiptā mahāvīcibhiḥ<br />
            paryanteṣu luṭhanti nirmalarucā spaṣṭāṭṭahāsā iva /<br />
            tattasyaiva parikṣayājjalanidherdvīpāntarālambināṃ<br />
            ratnānāṃ tu parigrahavyasaninaḥ santyeva sāṃyātrikāḥ //
             <span class="ref">Subhv_0909</span></p>
         
         <p id="Subhv_0910">
            māṇikyoyaṃ mahārghaḥ kṣititalamahito dīptimānuccajanmā<br />
            dṛṣṭvainaṃ nūnamārādvyapasaratitarāṃ kāpi daurgatyanītiḥ /<br />
            itthaṃ bhrāntiprapañcairvipadapahṛtaye kenacitsthāpitaḥ sa-<br />
            nnante dṛṣṭaḥ sa eva vraṇaśataparuṣaḥ kopi pāṣāṇakhaṇḍaḥ //
             <span class="ref">Subhv_0910</span></p>
         
         <p id="Subhv_0911">
            yāmaḥ svasti tavāstu rohaṇagire mattaḥ sthitipracyutā<br />
            vartiṣyanta ime kathaṃ kathamiti svapnepi maivaṃ kṛthāḥ /<br />
            śrīmaṃste maṇayo vayaṃ yadi bhavallabdhapratiṣṭhāstadā<br />
            te śṛṅgāraparāyaṇāḥ kṣitibhujo maulau kariṣyanti naḥ //
             <span class="ref">Subhv_0911</span></p>
         
         <p id="Subhv_0912">
            uccairuccaratu ciraṃ cīrī vartmani taruṃ samāruhya /<br />
            digvyāpini śabdaguṇe śaṅkhaḥ saṃbhāvanābhūmiḥ //
             <span class="ref">Subhv_0912</span></p>
         
         <p id="Subhv_0913">
            śaṅkhosthiśeṣaḥ sphuṭito mṛto yad-<br />
            ucchvāsitenocchvasate nu satyam /<br />
            kiṃ tūccaratyeva na sosya śabdaḥ<br />
            śravyo na yo yo na sadarthaśaṃsī //
             <span class="ref">Subhv_0913</span></p>
         
         <p id="Subhv_0914">
            prāṇānvihāya dhavalatvaguṇocitāni<br />
            prāptāni yajjagativaktraviśeṣayogāt /<br />
            śaṅkhairmahāvibhavaśabdavijṛmbhitāni<br />
            tajjīvitaṃ sahṛdayāḥ prabhavanti yeṣām //
             <span class="ref">Subhv_0914</span></p>
         
         <p id="Subhv_0915">
            dhīraḥ śrotrasukhāvahopi sadṛśaḥ satyaṃ paraṃ maṅgalaṃ<br />
            kvāpi grāmasurāṅgaṇe sa tu lasansaṃdhyāsu śaṅkhadhvaniḥ /<br />
            mādyanmedurasārameyasaralagrīvāgradīrghībhavan-<br />
            nādo nāma kṛtānukāramuditagrāmyāṭṭahāsāhataḥ //
             <span class="ref">Subhv_0915</span></p>
         
         <p id="Subhv_0916">
            ratnākarājjanibhuvopyapacāyamānaḥ<br />
            śuṣkāsthiśeṣatanutāmapi lambamānaḥ /<br />
            śvāsaiḥ saphūtkṛtibhirapyupahanyamānaḥ<br />
            śuddhāśayo vadati maṅgalameva śaṅkhaḥ //
             <span class="ref">Subhv_0916</span></p>
         
         <p id="Subhv_0917">
            śaṅkhāḥ santi sahasraśo jalanidhervīcicchaṭāghaṭṭitāḥ<br />
            paryanteṣu luṭhanti ye dalaśataiḥ kalmāṣitakṣmātalāḥ /<br />
            ekaḥ kopi sa pāñcajanya udabhūdāścaryabhūtaḥ satāṃ<br />
            yaḥ saṃvartabharakṣamairmadhuripoḥ śvāsānilaiḥ pūryate //
             <span class="ref">Subhv_0917</span></p>
         
         <p id="Subhv_0918">
            sarvāśāparipūri huṃkṛtamado janmāpi dugdhodadher-<br />
            govindānanacumbi sunadarataraṃ pūrṇendubimbādvapuḥ /<br />
            śrīreṣā sahajā guṇāḥ kimaparaṃ bhaṇyanta ete hi yat-<br />
            kauṭilyaṃ hṛdi pāñcajanya bhavatastenātilajjāmahe //
             <span class="ref">Subhv_0918</span></p>
         
         <p id="Subhv_0919">
            varamaśrīkataivāstu netaraśrīsamānatā /<br />
            iti kairavakodbhede kamalaṃ mukulāyate //
             <span class="ref">Subhv_0919</span></p>
         
         <p id="Subhv_0920">
            lakṣmīsaṃparkarūpoyaṃ doṣaḥ padmasya niścitam /<br />
            yadayaṃ guṇasaṃdohadhāmanīndau parāṅmukhaḥ //
             <span class="ref">Subhv_0920</span></p>
         
         <p id="Subhv_0921">
            antaśchidrāṇi bhūyāṃsi kaṇṭakā bahavo bahiḥ /<br />
            kathaṃ kamalanālasya mā bhūvanbhaṅgurā guṇāḥ //
             <span class="ref">Subhv_0921</span></p>
         
         <p id="Subhv_0922">
            kiṃ dīrghadīrgheṣu guṇeṣu padma<br />
            siteṣvavacchādanakāraṇaṃ te /<br />
            astyeva tānpaśyati cedanāryā<br />
            trasteva lakṣmīrna padaṃ vidhatte //
             <span class="ref">Subhv_0922</span></p>
         
         <p id="Subhv_0923">
            sthalakuśeśaya saṃcinu kaṇṭakān-<br />
            prathaya paṅkakulodbhavatāṃ mudā /<br />
            api badhāna dhṛtiṃ jalasaṃgame<br />
            vrajasi yena parāspadatāṃ śriyaḥ //
             <span class="ref">Subhv_0923</span></p>
         
         <p id="Subhv_0924">
            akṣeṣviyaṃ vyasanitā hṛdaye yadete<br />
            rāgo ghano madhumadotkaṭamānanaṃ ca /<br />
            padmastathāpi paramāspadameva lakṣmyās-<br />
            taddainyameva kila durbhagatā yadebhiḥ //
             <span class="ref">Subhv_0924</span></p>
         
         <p id="Subhv_0925">
            padmādayo bahuguṇā api yanniśāsu<br />
            nāśaṃ na yānti viraheṇa divākarasya /<br />
            tatpaṅkasaṃkarajalāśayajanmajāḍya-<br />
            jyāyovijṛmbhitamidaṃ trijagatpratītam //
             <span class="ref">Subhv_0925</span></p>
         
         <p id="Subhv_0926">
            lakṣmīṃ viśeṣaya kuśeśaya kauśalāṅkāṃ<br />
            jṛmbhā jahīhi calatāṃ ca vimuñca kiṃcit /<br />
            āśāgatānyalikulāni mudaṃ nayeha<br />
            mittre vidhau sati vidhatsa yatheṣṭametat //
             <span class="ref">Subhv_0926</span></p>
         
         <p id="Subhv_0927">
            nityaṃ tathā śṛṇu kuśeśaya madvacāṃsi<br />
            snehena yāni bhavataḥ kathayāmi kiṃcit /<br />
            kāntyānayā vimalayā bhramarairguṇairvā<br />
            kiṃ yāsi ramyatamatāmuta kaṇṭakarddheḥ //
             <span class="ref">Subhv_0927</span></p>
         
         <p id="Subhv_0928">
            saṃkocamehi bisapuṣpa jahīhi śobhāṃ<br />
            doṣākaroyamadhunā samudeti paśya /<br />
            vakrātmani prabhavati kramaśo vicintya<br />
            pracchannatā guṇavatāṃ svayameva yogyā //
             <span class="ref">Subhv_0928</span></p>
         
         <p id="Subhv_0929">
            truṭyadguṇopi bahukaṇṭakatāṃ gatopi<br />
            randhrānvitopi hatakardamasaṃbhavopi /<br />
            bhṛṅgopabhogyavibhavopi tathāpi padmo<br />
            mitrodaye vikasanaṃ labhate sadaiva //
             <span class="ref">Subhv_0929</span></p>
         
         <p id="Subhv_0930">
            kāmaṃ bhavantu madhulampaṭaṣaṭpadaugha-<br />
            saṃghaṭṭaghuṃghumaghanadhvanayobjakhaṇḍāḥ /<br />
            gāyannatiśrutisukhaṃ vidhireva yatra<br />
            bhṛṅgaḥ sa kopi dharaṇidharanābhipadmaḥ //
             <span class="ref">Subhv_0930</span></p>
         
         <p id="Subhv_0931">
            tāpāpahe sahṛdaye rucire prabuddhe<br />
            mitrānurāganirate dhṛtasadguṇaughe /<br />
            svāṅgapradānaparitoṣitaṣaṭpadesmin-<br />
            yuktaṃ taveha kamale kamale sthitiryat //
             <span class="ref">Subhv_0931</span></p>
         
         <p id="Subhv_0932">
            na paṅkādudbhūtirna jaḍasahavāsavyasanitā<br />
            vapurdigdhaṃ kāntyā sthalanalina ratnadyutimuṣā /<br />
            vyadhāsyaddurvedhā hṛdayalaghimānaṃ yadi na te<br />
            tvamevaikaṃ lakṣmyāḥ paramamabhaviṣyaḥ padamiha //
             <span class="ref">Subhv_0932</span></p>
         
         <p id="Subhv_0933">
            utpannā bahavastaleṣu sarasāmambhoruhāṇāṃ cayā<br />
            ye yāminyadhipānukāriramaṇīvaktropamānaṃ gatāḥ /<br />
            nābhau bhaumariporajāyata mahāpadmaḥ sa kopyekako<br />
            yastrailokyasamudbhavaprabhaviturjanmāvanitvaṃ gataḥ //
             <span class="ref">Subhv_0933</span></p>
         
         <p id="Subhv_0934">
            puṣyenyatrāvakāśo nipuṇamapahṛtaḥ saurabhālobhanābhiḥ<br />
            svābhogentaḥpraveśopyaśithilaniviḍaḥ kośabhāvānna dattaḥ /<br />
            nītvā nairāśyamitthaṃ galitagatirasau mugdhabuddhiḥ pradoṣe<br />
            padmena śrīmatāpi prasabhamubhayato bhraṃśitaḥ paśya bhṛṅgaḥ //
             <span class="ref">Subhv_0934</span></p>
         
         <p id="Subhv_0935">
            bhrātaḥ paṅkaja saṃkocaḥ kaṃcitkālaṃ viṣahyatām /<br />
            saiva prabhāte śobhā te bhāte dinakare bhavet //
             <span class="ref">Subhv_0935</span></p>
         
         <p id="Subhv_0936">
            adhogatiṃ ca saṃprāpya bisāḥ paṅkakalaṅkitāḥ /<br />
            guṇino nirguṇairdāśaiḥ kṛṣṭāḥ svāṅkuradarśitāḥ //
             <span class="ref">Subhv_0936</span></p>
         
         <p id="Subhv_0937">
            tadaṅkurāṇi padmāni guṇairyuktāni mānibhiḥ /<br />
            śirasā dhāryamāṇāni mīlitāni jaḍātmanā //
             <span class="ref">Subhv_0937</span></p>
         
         <p id="Subhv_0938">
            marau nāstyeva salilaṃ kṛchrādyadyapi labhyate /<br />
            tatkaṭu stokamuṣṇaṃ ca na karoti vitṛṣṇatām //
             <span class="ref">Subhv_0938</span></p>
         
         <p id="Subhv_0939">
            caṭulacātakacañcupuṭātpata-<br />
            ñjalakaṇopi maroratigocaraḥ /<br />
            sa punaradya ghanāgamabandhunā<br />
            jaladhareṇa jalairaparaḥ kṛtaḥ //
             <span class="ref">Subhv_0939</span></p>
         
         <p id="Subhv_0940">
            kiṃ pāntha nirmathanasiddhyupayogivastu-<br />
            saṃbhāraśālini marau sugṛhītanāmni /<br />
            saṃdṛśyatetiviparītamidaṃ hi tatra<br />
            kūposti tatra ca jalaṃ yadayatnalabhyam //
             <span class="ref">Subhv_0940</span></p>
         
         <p id="Subhv_0941">
            asminmarau kimaparaṃ vacasāmavācyaṃ<br />
            mā muñca pāntha muhurāśritavatsalo bhūḥ /<br />
            etattvayā jalalavāmiṣalālasena<br />
            dṛṣṭaṃ jvalatparikaraṃ sikatāvitānam //
             <span class="ref">Subhv_0941</span></p>
         
         <p id="Subhv_0942">
            satpādapānvipulapallavapuṣpabhāra-<br />
            saṃpatparītavapuṣaḥ phalabhāranabhrān /<br />
            yo muñjuśiñjitaśakuntaśatāśritoru-<br />
            śākhānmarau mṛgayate na tatosti mugdhaḥ //
             <span class="ref">Subhv_0942</span></p>
         
         <p id="Subhv_0943">
            jalatarutṛṇaśūnyaḥ śrāmyatāmadhvagānāṃ<br />
            kimapi kila batāhaṃ nopakartuṃ samarthaḥ /<br />
            iti na paramabhīkṣṇaṃ nānuśete na yāvac-<br />
            chaṭhamaruranṛtāmbhaḥprāptaye tānprayuṅkte //
             <span class="ref">Subhv_0943</span></p>
         
         <p id="Subhv_0944">
            gatamatijavādbhrāntaṃ bhrāntaṃ samutkaṣitā ca bhūś-<br />
            cirataramatho niḥśvasyātho sadainyamavasthitam /<br />
            kimiva na kṛtaṃ pānthenetthaṃ tathāpi śaṭho maruḥ<br />
            prakṛtivirasaḥ kaṣṭaṃ yāto manāgapi nārdratām //
             <span class="ref">Subhv_0944</span></p>
         
         <p id="Subhv_0945">
            itaḥ kākānīkaṃ pratibhayamitaḥ kauśikakṛtā-<br />
            ditomī gṛdhrādyāḥ kulamidamitaḥ kaṅkavayasām /<br />
            śmaśānasthānesminnakhilaguṇavandhye hatatarāv-<br />
            api dvitrāḥ kecinna khalu kalavācaḥ śakunayaḥ //
             <span class="ref">Subhv_0945</span></p>
         
         <p id="Subhv_0946">
            kimasi vimatiḥ kiṃ vobmādī kṣaṇādabhilakṣyase<br />
            punarapi punaḥ prekṣāpūrvā na kācana te kriyā /<br />
            svayamajalakāṃ jānānopi praviśya marusthalīṃ<br />
            śiśiramadhuraṃ vāri prāptuṃ yadadhvaga vāñchasi //
             <span class="ref">Subhv_0946</span></p>
         
         <p id="Subhv_0947">
            parārthe yaḥ pīḍāmanubhavati bhaṅgepi madhuro<br />
            yadīyaḥ sarveṣāmiha khalu vikāropyabhimataḥ /<br />
            na saṃprāpto vṛddhiṃ yadi sa bhṛśamakṣetrapatitaḥ<br />
            kimikṣordoṣosau na punaraguṇāyā marubhavaḥ //
             <span class="ref">Subhv_0947</span></p>
         
         <p id="Subhv_0948">
            tāpaḥ svātmani saṃśritadrumalatādoṣodhvagairvarjanaṃ<br />
            satyaṃ tīvratayā tṛṣastava maro kosāvanarthodayaḥ /<br />
            nanvarthaḥ sumahānayaṃ jalalavasvāmyasmayodgarjinaḥ<br />
            saṃnahyanti yatastavopakṛtaye dhārādharāḥ prākṛtāḥ //
             <span class="ref">Subhv_0948</span></p>
         
         <p id="Subhv_0949">
            evaṃ codvidhinā kṛtosyupakṛtau kasyāṃcidapyakṣamaḥ<br />
            kāmaṃ mopakṛthāstatastava maro vācyaṃ na dhīro bhava /<br />
            kiṃ tvārānmṛgatṛṣṇayopajanayannambhomucāṃ vañcanāṃ<br />
            premṇā karṣasi tarṣamūrchitadhiyopyanyānataḥ śocyase //
             <span class="ref">Subhv_0949</span></p>
         
         <p id="Subhv_0950">
            āmrāḥ kiṃ phalabhāranabhraśiraso ramyāḥ kimūṣmacchidaḥ<br />
            sacchāyāḥ kadalīdrumāḥ surabhayaḥ kiṃ puṣpitāścampakāḥ /<br />
            etāstā niravagrahograkarabhollīḍhāvarūḍhāḥ punaḥ<br />
            śamyo bhrāmyasi mūḍha nirmaruti kiṃ mithyaiva martuṃ marau //
             <span class="ref">Subhv_0950</span></p>
         
         <p id="Subhv_0951">
            jalāntarāṇi śvabhreṣu tiṣṭhantu kvāpi yāntu vā /<br />
            surasindhupravāhasya sṛtau ratnākarovadhiḥ //
             <span class="ref">Subhv_0951</span></p>
         
         <p id="Subhv_0952">
            kvāntaḥ śūnyo naḍaḥ kvekṣustathāpi sudṛśākṛtī /<br />
            vivekaśūnyamanasāṃ vipralambhāya nirmitau //
             <span class="ref">Subhv_0952</span></p>
         
         <p id="Subhv_0953">
            nāsya bhāragrahe śaktirna ca vāhaguṇaḥ kṛṣau /<br />
            devāgārabalīvardastathāpyaśnāti śobhanam //
             <span class="ref">Subhv_0953</span></p>
         
         <p id="Subhv_0954">
            nakraḥ svasthānamāsādya gajendramapi karṣati /<br />
            sa eva pracyutaḥ sthānācchunāpi paribhūyate //
             <span class="ref">Subhv_0954</span></p>
         
         <p id="Subhv_0955">
            varamunnatalāṅgūlātsaṭādhūnanabhīṣaṇāt /<br />
            siṃhātpādaprahāropi na sṛgālādhirohaṇam //
             <span class="ref">Subhv_0955</span></p>
         
         <p id="Subhv_0956">
            gandhaikasāro viphalaḥ sevyaścandanapādapaḥ /<br />
            bhujaṃgāḥ pavanāhārāḥ sevakāḥ sadṛśo vidhiḥ //
             <span class="ref">Subhv_0956</span></p>
         
         <p id="Subhv_0957">
            kva gato mṛgo na jīvatyanudinamaśnaṃstṛṇāni vividhāni /<br />
            svayamāhatagajabhoktuḥ siṃhasya tu durlabhā vṛttiḥ //
             <span class="ref">Subhv_0957</span></p>
         
         <p id="Subhv_0958">
            vakramaśayyāsaṃsthitamantaḥkoṭaramanekadurgranthi /<br />
            praguṇīkartuṃ śakto durdāru na viśvakarmāpi //
             <span class="ref">Subhv_0958</span></p>
         
         <p id="Subhv_0959">
            na tadanukṛtaṃ manāgapi na vā jalaṃ sucirasevitaiḥ śītam /<br />
            andhīkṛte kudīpaiḥ pratyuta dhūmena me nayane //
             <span class="ref">Subhv_0959</span></p>
         
         <p id="Subhv_0960">
            utsannamāpaṇamamuṃ drakṣyāmo nirmalaiḥ kadā nayanaiḥ /<br />
            cintāmaṇikācakaṇau viparītaguṇāguṇau yatra //
             <span class="ref">Subhv_0960</span></p>
         
         <p id="Subhv_0961">
            ujjvalacampakamukulāśaṅkitayā yaḥ pradīpakaṃ spṛśati /<br />
            kajjalakalaṅkadāhaṃ muktvānyattasya kiṃ ghaṭatām //
             <span class="ref">Subhv_0961</span></p>
         
         <p id="Subhv_0962">
            śikharī citaśikharaśikhaḥ sphuradaurvaśikhākadambakombunidhiḥ /<br />
            kasyāpi laṅghanīyau na tu nagarāvakaranikaroyam //
             <span class="ref">Subhv_0962</span></p>
         
         <p id="Subhv_0963">
            phaṇamaṇibhāsuraguratarasamarthabahumastake śeṣe /<br />
            kaḥ kṣitibharamudvoḍhuṃ prārthayate kṛpaṇakaṇikīṭān //
             <span class="ref">Subhv_0963</span></p>
         
         <p id="Subhv_0964">
            yatnādapi kaḥ paśyecchikhināmāhāraniḥsaraṇamārgam /<br />
            yadi jaladaninadamuditāsta eva mūḍhā na nṛtyeyuḥ //
             <span class="ref">Subhv_0964</span></p>
         
         <p id="Subhv_0965">
            śaradi samagraniśākarakaraśatahatatimirasaṃcayā rajanī /<br />
            jaladāntaritārkāmapi divasacchāyāṃ na pūrayati //
             <span class="ref">Subhv_0965</span></p>
         
         <p id="Subhv_0966">
            mṛdusubhagaparikararucopyanucitamidamekameva madanasya /<br />
            yadanena kṛtaḥ ketau makaro daṃṣṭrākarālamukhaḥ //
             <span class="ref">Subhv_0966</span></p>
         
         <p id="Subhv_0967">
            hemakāra sudhiyo namostu te<br />
            dustareṣu bahuśaḥ parīkṣitum /<br />
            kāñcanābharaṇamaśmanā samaṃ<br />
            yattvayaitadadhuropyate tulām //
             <span class="ref">Subhv_0967</span></p>
         
         <p id="Subhv_0968">
            vṛtte eva sa ghaṭondhakūpa yas-<br />
            tvatprasādamapanetumakṣamaḥ /<br />
            mudritaṃ tvadhamaceṣṭitaṃ tvayā<br />
            tanmukhāmbukaṇikāḥ pratīcchatā //
             <span class="ref">Subhv_0968</span></p>
         
         <p id="Subhv_0969">
            śatapadī sati pādaśate kṣamā<br />
            yadi na goṣpadamapyativartitum /<br />
            kimiyatā dvipadasya hanūmato<br />
            jaladhivikramaṇe vivadāmahe //
             <span class="ref">Subhv_0969</span></p>
         
         <p id="Subhv_0970">
            na guruvaṃśaparigrahaśauṇḍatā<br />
            na ca mahāguṇasaṃgrahaṇādaraḥ /<br />
            phalavidhānakathāpi na mārgaṇe<br />
            kimiha lubdhakabāla gṛhedhunā //
             <span class="ref">Subhv_0970</span></p>
         
         <p id="Subhv_0971">
            tṛṇamaṇermanujasya ca tadvataḥ<br />
            kimubhayorvipulāśayatocyate /<br />
            tanu tṛṇāgralavāvayavairyayor-<br />
            avasite grahaṇa pratipādane //
             <span class="ref">Subhv_0971</span></p>
         
         <p id="Subhv_0972">
            bhrātaḥ suvarṇamayarūpakatāracitrā-<br />
            laṃkārayatnaghaṭanāsu suvarṇakāra /<br />
            dūrīkuru śramamihādya suvarṇapātre<br />
            durvarṇayojayiturasti mahārghalābhaḥ //
             <span class="ref">Subhv_0972</span></p>
         
         <p id="Subhv_0973">
            tanutṛṇāgradhṛtena hṛtaściraṃ<br />
            ka iha yena na mauktikaśaṅkayā /<br />
            sa jalabindurato viparītadṛg-<br />
            jagadidaṃ vayamatra sacetanāḥ //
             <span class="ref">Subhv_0973</span></p>
         
         <p id="Subhv_0974">
            re dandaśūka tadayuktamapīśvarastvāṃ<br />
            vāllabhyato nayati nūpuradhāma satyam /<br />
            āvarjitālikulasatkṛtimūrchitāni<br />
            kiṃ śiñjitāni bhavataḥ kṣama eṣa kartum //
             <span class="ref">Subhv_0974</span></p>
         
         <p id="Subhv_0975">
            suvarṇakāra śravaṇocitāni<br />
            vastūni vikretumihāgatosi /<br />
            adyāpi nāśrāvi yadatra pallyāṃ<br />
            pallīpatirnūnamaviddhakarṇaḥ //
             <span class="ref">Subhv_0975</span></p>
         
         <p id="Subhv_0976">
            tānunnatānkṣitibhṛto nanu rūpayāmaḥ<br />
            pakṣakṣayavyatikare mathitaṃ tadojaḥ /<br />
            yuktaṃ kimaurvaśikhinaḥ parikopitasya<br />
            tejasvinopyudadhinirmathanaṃ visoḍhum //
             <span class="ref">Subhv_0976</span></p>
         
         <p id="Subhv_0977">
            citraṃ kiyadyadayamambudhirambudaugha-<br />
            sindhupravāhaparipūrṇatayā mahīyān /<br />
            tvaṃ tvarthināmupakaroṣi yadalpakūpa<br />
            niṣpīḍya kukṣikuharaṃ hi mahattvametat //
             <span class="ref">Subhv_0977</span></p>
         
         <p id="Subhv_0978">
            dhigvāḍavaṃ dahanamarthitayā vipakṣa-<br />
            mabhyeti yaḥ svajaṭharapratipūraṇāya /<br />
            dhigvārirāśimapi yastu tathāvidhasya<br />
            śatrorjalairapi na pūrayabhilāṣam //
             <span class="ref">Subhv_0978</span></p>
         
         <p id="Subhv_0979">
            śāvānkulāyakagatānparipātukāmā<br />
            nadyāḥ pragṛhya laghu pakṣapuṭena toyam /<br />
            dāvānalaṃ kila siṣeca muhuḥ kopotī<br />
            snigdho jano na khalu cintayate svapīḍām //
             <span class="ref">Subhv_0979</span></p>
         
         <p id="Subhv_0980">
            kākaḥ svabhāvacapalaḥ pariśuddhavṛttir-<br />
            labdhvā baliṃ svajanamāhvayate parāṃśca /<br />
            carmāsthimāṃsavati hastikalevarepi<br />
            śvā dveṣṭi hanti ca parānkṛpaṇasvabhāvaḥ //
             <span class="ref">Subhv_0980</span></p>
         
         <p id="Subhv_0981">
            ādāyi vāri yata eva jahāti bhūyas-<br />
            tatraiva yaḥ sa jaladaḥ prathamo jaḍānām /<br />
            vāntaṃ pratīpsati tadeva tadeva yastu<br />
            strotaḥ patiḥ sa nirapatrapasārthavāhaḥ //
             <span class="ref">Subhv_0981</span></p>
         
         <p id="Subhv_0982">
            budhyāmahe na bahudhāpi vikalpamānāḥ<br />
            kairnāmabhirvyapadiśāma mahāmatīṃstān /<br />
            yeṣāmaśeṣabhuvanābharaṇasya hemnas-<br />
            tattvaṃ vivektumupalāḥ paramaṃ pramāṇam //
             <span class="ref">Subhv_0982</span></p>
         
         <p id="Subhv_0983">
            na mlānitānyakhiladhāmavatāṃ mukhāni<br />
            nāstaṃ tamo na ca kṛto bhuvanopakāraḥ /<br />
            sūryātmajohamiti kena guṇena lokān-<br />
            pratyāpayiṣyasi śane śapathaṃ vinā tvam //
             <span class="ref">Subhv_0983</span></p>
         
         <p id="Subhv_0984">
            saṃrakṣituṃ kṛṣimakāri kṛṣīvalena<br />
            paśyātmanaḥ pratikṛtistṛṇapūruṣoyam /<br />
            stabdhasya niṣkriyatayāstabhiyosya nūna-<br />
            matsyanti gomṛgaganāḥ punareva sasyam //
             <span class="ref">Subhv_0984</span></p>
         
         <p id="Subhv_0985">
            kasyānimeṣavitate nayane divauko-<br />
            lokādṛte jagati te api vai gṛhītvā /<br />
            piṇḍe prasāritamukhena time kimetad-<br />
            dṛṣṭaṃ na bāliśa viśadbaḍiśaṃ tvayāntaḥ //
             <span class="ref">Subhv_0985</span></p>
         
         <p id="Subhv_0986">
            ā janmanaḥ kuśalamaṇvapi te kujanman-<br />
            pāṃso tvayā yadi kṛtaṃ vada tattvametat /<br />
            utthāpitosyanalasārathinā yadarthaṃ<br />
            duṣṭena tatkuru kalaṅkaya viśvametat //
             <span class="ref">Subhv_0986</span></p>
         
         <p id="Subhv_0987">
            puṃstvādapi pravicaledyapi yadyadhopi<br />
            yāyādyapi praṇayanena mahānapi syāt /<br />
            abhyuddharettadapi viśvamitīdṛśīyaṃ<br />
            kenāpi dikprakaṭitā puruṣottamena //
             <span class="ref">Subhv_0987</span></p>
         
         <p id="Subhv_0988">
            svalpāśayaḥ svakulaśilpavikalpameva<br />
            yaḥ kalpayanskhalati kācavaṇikpiśācaḥ /<br />
            grastaḥ sa kaustubhamaṇīndrasapatnaratna-<br />
            niryatnagumphapaṭuvaikaṭikerṣyayāntaḥ //
             <span class="ref">Subhv_0988</span></p>
         
         <p id="Subhv_0989">
            devī kva durgatiharā bhaginī bhavānī<br />
            devo haraḥ kva bhaginīpatirārtabandhuḥ /<br />
            ambhonidhau kva śaraṇāgatavṛttidainyaṃ<br />
            maināka nākathayitavyamidaṃ tvayā naḥ //
             <span class="ref">Subhv_0989</span></p>
         
         <p id="Subhv_0990">
            tuṅgātmatāstaśikharasya vṛthaiva bhānor-<br />
            nālambinī bhavati yāstamaye prapitsoḥ /<br />
            ślāghyaḥ sa tāmarasanālaguṇopi daitya-<br />
            bhītyā yametya marutāṃ patirālalambe //
             <span class="ref">Subhv_0990</span></p>
         
         <p id="Subhv_0991">
            gṛhaṃ śmaśānaṃ gajacarma cāmbaraṃ<br />
            vilepanaṃ bhasma vṛṣaśca vāhanam /<br />
            kubera he vittapate na lajjase<br />
            priyasya te sakhyuriyaṃ daridratā //
             <span class="ref">Subhv_0991</span></p>
         
         <p id="Subhv_0992">
            naikatra śaktiviratiḥ kvacidasti sarva<br />
            bhāvāḥ svabhāvapariniṣṭhitatāratamyāḥ /<br />
            ākalpamaurvadahanena nipīyamāna-<br />
            mambhodhimekaculakena papāvagastyaḥ //
             <span class="ref">Subhv_0992</span></p>
         
         <p id="Subhv_0993">
            viṣṇurbibharti bhagavānakhilāṃ dharitrīṃ<br />
            taṃ pannagastamapi tatsahitaṃ payodhiḥ /<br />
            kumbhodbhavastamapibatkhalu helayaiva<br />
            satyaṃ na kaścidavadhirmahatāṃ mahimnaḥ //
             <span class="ref">Subhv_0993</span></p>
         
         <p id="Subhv_0994">
            āropitaḥ pṛthunitambataṭe taruṇyā<br />
            kaṇṭhe ca bāhulatayā niviḍaṃ gṛhītaḥ /<br />
            utuṅgapīnakucanirbharapīḍitoyaṃ<br />
            kumbhaḥ karīṣadahanasya phalāni bhuṅkte //
             <span class="ref">Subhv_0994</span></p>
         
         <p id="Subhv_0995">
            ābaddhakṛtrimasaṭāvalitāṃsabhitti-<br />
            rāropyate mṛgapateḥ padavīṃ yadi śvā /<br />
            mattebhakumbhataṭapāṭanalampaṭasya<br />
            nādaṃ kariṣyati kathaṃ hariṇādhipasya //
             <span class="ref">Subhv_0995</span></p>
         
         <p id="Subhv_0996">
            mukhamapi pariśiṣṭaṃ yasya tejaḥprasūtiṃ<br />
            kharakiraṇamathenduṃ grāsapātrīkaroti /<br />
            yadi kila vapurasya prābhaviṣyatsamagraṃ<br />
            kimiva kimiva rāhurnākariṣyattadānīm //
             <span class="ref">Subhv_0996</span></p>
         
         <p id="Subhv_0997">
            yatpuṣpapallavaphalāhitasāmyamohair-<br />
            na jñāyate śuka tava sthitirasthitirvā /<br />
            taddāḍimaṃ tyajasi naiva phalāśayā tvam-<br />
            arthāturo na gaṇayatyapakarṣadoṣam //
             <span class="ref">Subhv_0997</span></p>
         
         <p id="Subhv_0998">
            varamiha ravitāpaiḥ kiṃ na śīrṇāsi gulme<br />
            kimu davadahanairvā sarvadāhaṃ na dagdhā /<br />
            yadahṛdayajanaughairvṛntaparṇānabhijñair-<br />
            itarakusumamadhye mālati prombhitāsi //
             <span class="ref">Subhv_0998</span></p>
         
         <p id="Subhv_0999">
            kimidamucitaṃ śuddheḥ spaṣṭaṃ sapakṣasamunnateḥ<br />
            phalapariṇateryuktaṃ prāptuṃ guṇapraṇayasya te /<br />
            kṣaṇamupagataḥ karṇopāntaṃ parasya puraḥ sthitān-<br />
            viśikha nipatankrūraṃ dūrānnṛśaṃsa nihaṃsi yat //
             <span class="ref">Subhv_0999</span></p>
         
         <p id="Subhv_1000">
            sa hemālaṃkāraḥ kṣitipatanalagnena rajasā<br />
            tathā dainyaṃ nīto narapatiśiraḥślāghyavibhavaḥ /<br />
            yathā loṣṭabhrāntivyavahitavivekavyatikaro<br />
            vilokyainaṃ lokaḥ pariharati pādakṣatibhayāt //
             <span class="ref">Subhv_1000</span></p>
         
         <p id="Subhv_1001">
            āhūteṣu vihaṃgameṣu maśako nāyānpurovāryate<br />
            madhye vā dhuri vā vasaṃstṛṇamaṇirdhatte maṇīnāṃ rucam /<br />
            khadyotopi na kampate pracalituṃ madhyepi tejasvināṃ<br />
            dhiksāmānyamacetanaṃ prabhumivānāmṛṣṭatattvāntaram //
             <span class="ref">Subhv_1001</span></p>
         
         <p id="Subhv_1002">
            evaṃ cetsarasasvabhāvaparatā jāḍyaṃ kimetādṛśaṃ<br />
            yadyastyeva nisargataḥ saralatā kiṃ granthimattedṛśī /<br />
            mūlaṃ cecchuvi paṅkajaśrutiriyaṃ kasmādguṇā yadyamī<br />
            kiṃ chidrāṇi sakhe mṛṇāla bhavatastattvaṃ na manyāmahe //
             <span class="ref">Subhv_1002</span></p>
         
         <p id="Subhv_1003">
            tvaṃ bhogī yadi kuṇḍalī yadi bhavāṃstvaṃ cedbhujaṃgaḥ sakhe<br />
            dhatse cenmukuṭaṃ saratnamuraga svastyastu te kiṃ tataḥ /<br />
            asthāne yadi kañcukaṃ tyajasi tannāsmākamatra spṛhā<br />
            kiṃ tu krūraviṣolkayā dahasi yadbhrātaḥ ka eṣa grahaḥ //
             <span class="ref">Subhv_1003</span></p>
         
         <p id="Subhv_1004">
            maulau sanmaṇayo gṛhaṃ giriguhā tyāgaḥ kilātmatvaco<br />
            niryatnopanataiśca vṛttiranilairekatra caryedṛśī /<br />
            anyatrānṛju vartma vāgvitasanā dṛṣṭau viṣaṃ dṛśyate<br />
            yādṛktāmanu dīpako jvalati kiṃ bhoginsakhe kinvidam //
             <span class="ref">Subhv_1004</span></p>
         
         <p id="Subhv_1005">
            bhūyāṃsyasya mukhāni nāma viditaivāste mahāsattvatā<br />
            kadrvāḥ prākprasavoyamatra kupite cintyaṃ yathedaṃ jagat /<br />
            trailokyādbhutamīdṛśaṃ tu caritaṃ śoṣasya yenāsya sā<br />
            pronmṛjyeva nivartitā viṣadharajñānepi durvarṇikā //
             <span class="ref">Subhv_1005</span></p>
         
         <p id="Subhv_1006">
            kiṃ tena hemagiriṇā rajatādriṇā vā<br />
            yasyāśrayeṇa taravastaravasta eva /<br />
            manyāmahe malayameva yadāśritāni<br />
            śāhoṭanimbakuṭajānyapi candanāni //
             <span class="ref">Subhv_1006</span></p>
         
         <p id="Subhv_1007">
            yāndigdhvaiva kṛtā viṣeṇa kusṛtiryeṣāṃ kiyadgaṇyate<br />
            lokaṃ hantumanāgasaṃ dvirasanā randhreṣu ye jāgrati /<br />
            vyālāstepi dadhatyamī sadasatormūḍhā maṇīnmūrdhabhir-<br />
            naucityādguṇaśālināṃ kvacidapi bhraṃśostyalaṃ cintayā //
             <span class="ref">Subhv_1007</span></p>
         
         <p id="Subhv_1008">
            tatpratyastratayā dhṛto na tu kṛtaḥ samyaksvatantro bhayāt-<br />
            svasthastānpratighātayediti yathākāmaṃ na saṃpoṣitaḥ /<br />
            saṃśuṣyanvṛṣadaṃśa eṣa kurutāṃ mūkaḥ sthitopyatra kiṃ<br />
            gehe kiṃ bahunādhunā gṛhapateścaurāścarantyākhavaḥ //
             <span class="ref">Subhv_1008</span></p>
         
         <p id="Subhv_1009">
            svātmīyānna dadāsi cetphaṇamaṇīnmā dāḥ parārthaṃ parair-<br />
            yatkiṃcinnihitaṃ ruṇatsi kimidaṃ nidhyādi duṣṭāśayā /<br />
            etattāvadalaṃ bhavantamaparaṃ pṛcchāmi kasmādahe<br />
            phūtkārairviṣavahnivegagurubhirdandahyasemuṃ janam //
             <span class="ref">Subhv_1009</span></p>
         
         <p id="Subhv_1010">
            niḥsārāḥ sutarāṃ laghuprakṛtayo yogyā na kārye kvacic-<br />
            chuṣyantodya jarattṛṇādyavayavāḥ prāptāḥ svatantreṣu ye /<br />
            antaḥsāraparāṅmukheṇa dhigaho te mārutenāmunā<br />
            paśyātyantacalena vartma mahatāmākāśamāropitāḥ //
             <span class="ref">Subhv_1010</span></p>
         
         <p id="Subhv_1011">
            ye jātyā laghavaḥ sadaiva gaṇanāṃ yātā na ye kutracit-<br />
            padbhyāmeva vimarditāḥ pratidinaṃ bhūmau nilīnāściram /<br />
            utkṣiptāścapalāśayena marutā paśyāntarikṣe sakhe<br />
            tuṅgānāmupari sthitaṃ kṣitibhṛtāṃ kurvantyamī pāṃsavaḥ //
             <span class="ref">Subhv_1011</span></p>
         
         <p id="Subhv_1012">
            anīrṣyāḥ śrotāro mama vacasi cedvacmi tadahaṃ<br />
            svapakṣādbhetavyaṃ bahu na tu vipakṣātprabhavataḥ /<br />
            tamasyākrāntāśe kiyadapi hi tejovayavinaḥ<br />
            svaśaktyā bhāsante divasakṛti satyeva na punaḥ //
             <span class="ref">Subhv_1012</span></p>
         
         <p id="Subhv_1013">
            sāṃmukhyaṃ vastujātaṃ nayati nanu cidīśasya yaddarśanāḍhyaṃ<br />
            netradvandvaṃ kilaitadvimalamiti tatonyāṅgasaṅgaṃ vihāya /<br />
            ghrāṇaṃ vaṃśābhirāmaṃ parimalanirataṃ cakṣuṣormadhyabhāge<br />
            nityaṃ līnaṃ na cāsminmṛgasi nayanayoḥ śvāsamāmuñca khinne //
             <span class="ref">Subhv_1013</span></p>
         
         <p id="Subhv_1014">
            etattasya mukhātkiyatkamalinīpattre kaṇaṃ pāthaso<br />
            yanmuktāphalamityamaṃsta sa jaḍaḥ śṛṇvanyadasmādapi /<br />
            aṅgulyagralaghukriyāpravilayinyādīyamāne śanais-<br />
            tatroḍḍīya gate hahetyanudinaṃ nidrāti nāntaḥśucā //
             <span class="ref">Subhv_1014</span></p>
         
         <p id="Subhv_1015">
            āstetraiva sarasyaho bata kiyānsaṃtoṣapakṣagraho<br />
            haṃsasyāsya manāṅna dhāvati matiḥ śrīdhāmni padme kvacit /<br />
            suptodyāpi vibudhyate na taditastāvatpratīkṣāmahe<br />
            velāmityuṣasi priyā madhulihaḥ soḍhuṃ tu eva kṣamāḥ //
             <span class="ref">Subhv_1015</span></p>
         
         <p id="Subhv_1016">
            vātāhāratayā jagadviṣadharairāśvāsya niḥśeṣitaṃ<br />
            te grastāḥ punarabhratoyakaṇikātīvravratairbarhibhiḥ /<br />
            tepi krūracamūrucarmavasanairnītāḥ kṣayaṃ lubdhakair-<br />
            dambhasya sphuritaṃ vidannapi jano jālmo guṇānīhate //
             <span class="ref">Subhv_1016</span></p>
         
         <p id="Subhv_1017">
            nāmāpyanyatarornimīlitamabhūttattāvadunmīlitaṃ<br />
            prasthāne skhalataḥ svavartmani vidheranyairgṛhītaḥ karaḥ /<br />
            lokaścāyamadṛṣṭadarśanadaśādṛgvaiśasāduddhṛto<br />
            yuktaṃ kāṣṭhika lūnavānyadasitāmāmrālimākālikīm //
             <span class="ref">Subhv_1017</span></p>
         
         <p id="Subhv_1018">
            ūḍhā yena mahādhuraḥ suviṣame mārge sadaikākinā<br />
            soḍho yena kadācideva na nije goṣṭhenyaśauṇḍadhvaniḥ /<br />
            āsīdyaśca gavāṃ gaṇasya tilakastasyaiva saṃpratyaho<br />
            dhikkaṣṭaṃ dhavalasya jātajaraso goḥ paṇyamuddhoṣyate //
             <span class="ref">Subhv_1018</span></p>
         
         <p id="Subhv_1019">
            bhekena kvaṇatā saroṣaparuṣaṃ yatkṛṣṇasarpānane<br />
            dātuṃ karṇacapeṭamujjhitabhiyā hastaḥ samullāsitaḥ /<br />
            yaccādhomukhamakṣiṇī pidadhatā nāgena tatra sthitaṃ<br />
            tatsarvaṃ viṣamantriṇo bhagavataḥ kasyāpi līlāyitam //
             <span class="ref">Subhv_1019</span></p>
         
         <p id="Subhv_1020">
            nityaṃ tīrthe nivāsaḥ prakṛtiratitarāṃ snigdhamugdhasvabhāvā<br />
            vṛttirdaivāddhi vaktre gagananipatitairnirmalairvārileśaiḥ /<br />
            itthaṃ sarvaṃ vilokya prakaṭamiha time mugdhalokena loke<br />
            sādhutvaṃ darśitaṃ te bahirabahiramī kaṇṭakāḥ kena dṛṣṭāḥ //
             <span class="ref">Subhv_1020</span></p>
         
         <p id="Subhv_1021">
            mṛtyorāsyamivātataṃ dhanuramī cāśīviṣābhāḥ śarāḥ<br />
            śikṣā sāpi jitārjunā pratibhayaṃ sarvāṅganimnā gatiḥ /<br />
            antaḥ krauryamaho śaṭhasya madhuraṃ hā hāri geyaṃ mukhe<br />
            vyādhasyāsya yathā bhaviṣyati tathā manye vanaṃ nirmṛgam //
             <span class="ref">Subhv_1021</span></p>
         
         <p id="Subhv_1022">
            dhigvyomno mahimānametu dalaśaḥ proccaistadīyaṃ padaṃ<br />
            nindyāṃ daivagatiṃ prayātvabhavanistasyāstu śūnyasya vā /<br />
            yenotkṣiptakarasya naṣṭamahasaḥ śrāntasya saṃtāpino<br />
            mitrasyāpi nirāśrayasya na kṛtaṃ dhṛtyai karālambanam //
             <span class="ref">Subhv_1022</span></p>
         
         <p id="Subhv_1023">
            digdāhaikarate vanāntakara te jvālā na me rocate<br />
            dugdhaṃ svāśrayamudyatasya bhavato necchanti vṛddhiṃ janāḥ /<br />
            mūlānyasya mahībhṛto dalayituṃ durvedhasā nirmitaḥ<br />
            ko vā na tvayi śaṅkate khala jagatkhedāvahe dāva he //
             <span class="ref">Subhv_1023</span></p>
         
         <p id="Subhv_1024">
            kṣutkṣāmeṇa kathaṃ kathaṃcidaniśaṃ gātraṃ kṛśaṃ bibhratā<br />
            bhrāntaṃ yena gṛhe gṛhe gṛhavatāmucchiṣṭapiṇḍārthinā /<br />
            asthnaḥ khaṇḍamavāpya daivapatitaṃ śūnyāṃ trilokīmimāṃ<br />
            manvāno dhigaho sa eva saramāputrodya siṃhāyate //
             <span class="ref">Subhv_1024</span></p>
         
         <p id="Subhv_1025">
            śuṣkasnāyuvasāvasekamalinaṃ nirmāṃsamapyasthi goḥ<br />
            śvā labdhā paritoṣameti na tu tattasya kṣudhaḥ śāntaye /<br />
            siṃho jambukamaṅkamāgatamapi tyaktvā nihanti dvipaṃ<br />
            sarvaḥ kṛchragatopi vāñchati janaḥ sattvānurūpaṃ phalam //
             <span class="ref">Subhv_1025</span></p>
         
         <p id="Subhv_1026">
            kāluṣyaṃ payasāṃ vilokya śanakairuḍḍīya haṃsā gatā<br />
            dhārājarjarakesarāsphuṭarucaḥ padmā nimignā jale /<br />
            sā sarvartusukhāvatārapadavī channā tṛṇairnūtanaiḥ<br />
            kaṣṭaṃ tādṛgapi svabhāvavimalaṃ vṛdchyaiva naṣṭaṃ saraḥ //
             <span class="ref">Subhv_1026</span></p>
         
         <p id="Subhv_1027">
            ye saṃtoṣasukhaprabuddhamanasasteṣāmabhinno mṛdo<br />
            yepyete dhanalobhasaṃkuladhiyasteṣāṃ tu dūre nṛṇām /<br />
            itthaṃ kasya kṛte kṛtaḥ sa vidhinā tādṛkpadaṃ saṃpadāṃ<br />
            svātmanyeva samāptahemamahimā merurna me rocate //
             <span class="ref">Subhv_1027</span></p>
         
         <p id="Subhv_1028">
            dravyāṇāmadharottaravyatikaro bhagnāśayānāmadho<br />
            bījānāṃ nayanaṃ svayaṃ ca nijavacchidrakriyānveṣaṇam /<br />
            vyūhābandhavidhāyibhirgatabhayairmugdhaprasuptārbhakaṃ<br />
            śūnyaṃ prāpya nivāsamākhubhiraho kiṃ kiṃ na yadyatkṛtam //
             <span class="ref">Subhv_1028</span></p>
         
         <p id="Subhv_1029">
            anyonyasya layaṃ bhayādiva mahābhūteṣu yāteṣvalaṃ<br />
            kalpānte parameka eva sa taruḥ skandhoccayairjṛmbhate /<br />
            vinyasya trijaganti kukṣikuhare devena yasyāsyate<br />
            śākhāgre śiśuneva sevitajalakrīḍāvilāsālasam //trivikramasya
             <span class="ref">Subhv_1029</span></p>
         
         <p id="Subhv_1030">
            trailokyopakṛtiprasaktamanaso devasya śaṃbhoḥ priyā<br />
            jātā śailakule varairabhimatairānandayantī surān /<br />
            mlecchānāmapi vāñchitārpaṇaparā svasyāspadasyāmbikā<br />
            vindhyasyonnatimātanoti na nijāṃ daivasya kīdṛgbalam //bhā. amṛtadattasya
             <span class="ref">Subhv_1030</span></p>
         
         <p id="Subhv_1031">
            kiṃ tvaṃ hālika mūḍhadhīrhataphalaṃ mā mā kṛthā lāṅgalaṃ<br />
            kṣetraṃ naiva bhavatyadhaḥ kaṭhinatā naivātra dṛṣṭā tvayā /<br />
            ullekhopi na jāyatetra virama kleśaḥ phalaṃ kevalaṃ<br />
            nirbījā bahavo gatāśca satataṃ dṛṣṭāḥ śrutā vā na kim //kasyāpi
             <span class="ref">Subhv_1031</span></p>
         
         <p id="Subhv_1032">
            koyaṃ bhrāntiprakārastava pavana ghanāvaskarasthānajātaṃ<br />
            tejasvivrātasevye nabhasi nayasi yatpāṃsupūraṃ pratiṣṭhām /<br />
            yasminnutthāpyamāne jananayanapathopadravastāvadāstāṃ<br />
            kenopāyena sahyo vapuṣi malinatādoṣa eṣa tvayaiva //bhā. amṛtadattasya
             <span class="ref">Subhv_1032</span></p>
         
         <p id="Subhv_1033">
            jātaḥ kūrmaḥ sa ekaḥ pṛthubhuvanabharāyārpitaṃ yena pṛṣṭhaṃ<br />
            ślāghyaṃ janma dhruvasya bhramati niyamitaṃ yatra tejasvicakram /<br />
            saṃjātavyarthapakṣāḥ parahitakaraṇe nopariṣṭānna cādho<br />
            brahmāṇḍodumbarāntarmaśakavadapare jantavo jātanaṣṭāḥ //kasyāpi
             <span class="ref">Subhv_1033</span></p>
         
         <p id="Subhv_1034">
            kaṭu raṭasi kimevaṃ karṇayoḥ kuñjarāre-<br />
            raviditanijabuddhe kiṃ na vijñātamasti /<br />
            śiratarakaradaṃṣṭrāṭaṅkanirbhinnakumbhaṃ<br />
            maśaka galakarandhre hastiyūthaṃ mamajja //kasyāpi
             <span class="ref">Subhv_1034</span></p>
         
         <p id="Subhv_1035">
            udrarjankuṭilastaṭāśrayatarupronmūlanoḍḍāmaro<br />
            mā garvīḥ saritaḥ pravāha jaladhiṃ prakṣobhayāmīti bhoḥ /<br />
            svāṃ sattāṃ yadi vāñchasi bhrama maruṣvevāḥsva tatraiva vā<br />
            dūre vāḍavavahniratra tu mahāsattvairviśanpīyase //
             <span class="ref">Subhv_1035</span></p>
         
         <p id="Subhv_1036">
            sthairyaṃ tuṅgaśirā jagatsthitikṛte velāmahībhṛcchrito<br />
            dūrātpreraṇayā kalāvata imaṃ krāntuṃ jalānāṃ pate /<br />
            mithyā vāñchasi kiṃ tatastava paraṃ syādratnasattvakṣayo<br />
            nūnaṃ ghaṭṭanamāpya pādatalagastvasyaiva cānte luṭheḥ //
             <span class="ref">Subhv_1036</span></p>
         
         <p id="Subhv_1037">
            āndolayasyavirataṃ gaganārkamaṅke<br />
            tārāgaṇaṃ ca śaśinaṃ ca tathetarāṇi /<br />
            tejāṃsi bhāsurataḍitprabhṛtīni sādho<br />
            citraṃ tathāpi na jahāsi yadāndhyamantaḥ //
             <span class="ref">Subhv_1037</span></p>
         
         <p id="Subhv_1038">
            ayaṃ sa bhuvanatrayaprathitasaṃyamaḥ śaṃkaro<br />
            bibharti vapuṣādhunā virahakātaraḥ kāminīm /<br />
            anena kila nirjitā vayamiti priyāyāḥ karaṃ<br />
            kareṇa paripīḍayañjayati jātahāsaḥ smaraḥ //
             <span class="ref">Subhv_1038</span></p>
         
         <p id="Subhv_1039">
            bhrūśārṅgākṛṣṭamuktāḥ kuvalayamadhupavyomalakṣmīmuṣo ye<br />
            kṣīvā ye kṛṣṇaśārā narahṛdayabhidastārakakrūraśalyāḥ /<br />
            te dīrghāpāṅgapuṅkhāḥ smitaviṣaviṣamāḥ pakṣmalāḥ strīkaṭākṣāḥ<br />
            pāyāsurvotivīryāstribhuvanajayinaḥ pañcabāṇasya bāṇāḥ //
             <span class="ref">Subhv_1039</span></p>
         
         <p id="Subhv_1040">
            gaccha gacchasi cetkānta panthānaḥ santu te śivāḥ /<br />
            mamāpi janma tatraiva bhūyādyatra gato bhavān //
             <span class="ref">Subhv_1040</span></p>
         
         </div>
   </body>
</html>