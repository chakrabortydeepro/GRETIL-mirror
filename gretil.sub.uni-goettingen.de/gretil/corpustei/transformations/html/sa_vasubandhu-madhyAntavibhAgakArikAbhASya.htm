<!DOCTYPE html><html xmlns="http://www.w3.org/1999/xhtml">
   <head>
      <meta http-equiv="Content-Type" content="text/html; charset=UTF-8" />
      <meta name="viewport" content="width=device-width, initial-scale=1.0" />
      <title>Vasubandhu: Madhyāntavibhāgakārikābhāṣya a commentary on the Madhyāntavibhāgakārikās attributed to Maitreyanātha (GRETIL)
	</title>
      <style>@font-face {
    font-family: LinuxLibertineDisplay0Regular, times, serif;
    src: url(fonts/LinLibertine_DR.woff);
}
* {box-sizing: border-box;}
body {background-color: #FFFFFF; font-family: 'LinuxLibertineDisplayORegular'; font-weight: normal; font-style: normal; font-size: 18px; padding: 20px 100px 20px; width: 1600px;}

ul {list-style: circle;}

ul.dash {list-style: none; margin-left: .5em; padding-left: .5em;}
ul.dash > li:before {display: inline-block; content: "–"; width: 1em; margin-left: 0em;}

a:link {color: black; text-decoration: underline;}
a:visited {color: black; text-decoration: underline;}
a:hover {color: black; text-decoration: none;}
a:active {color: black; text-decoration: underline;}

p {padding-left: .5em; padding-right: .5em;}

h4 {margin-bottom: 0px;}
mark {background-color: #FFFFCC;}
q:before {content: "»";}
q:after {content: "«";}

.noindent {padding: 0px;}
.comm {padding-left: 1em; padding-right: 1em;}
.app {width: 80%; text-align: right; font-size: 14px; padding-left: 1em;}
.lem {display:inline-block;}
.ref {font-size: 14px; padding: inherit;}
.lb {font-weight: bold; font-size: 14px;}
.lb:before {content: "["}
.lb:after {content: "]"}
.pb {font-weight: bold; font-size: 14px;}
.pb:before {content: " ["}
.pb:after {content: "] "}
.note {font-weight: bold; font-size: 14px;}
.note:before {content: " ["}
.note:after {content: "] "}
.subhead {font-weight: bold; font-size: 14px;}
.appnote {font-size: 14px;}
.appnote:before {content: " ["}
.appnote:after {content: "] "}
.hi {font-style: italic}
.sic:before {content: "†"}
.sic:after {content: "†"}
.corr {color: #008000;}
.supplied {color: #1E90FF;}
.surplus {color: #ff3333;}
.unclear {color: #D2B48C;}

/* custom renditions */
.b, .bf, .textbf, .bold {font-weight: bold}
.i, .it, .textit, .italic {font-style: italic}
.u, .underline {text-decoration: underline}
.blue {color: #0000e6;}
.red {color: #b30000;}

.row:after {content: ""; display: table; clear: both;}
.column {float: left; width: 50%; padding-left: .5em; padding-right: .5em;}
.analysis {font-size: 14px; color: #0066ff; padding-left: .5em; padding-right: .5em; padding-top: .1em;}
.analysis:before {content: "["}
.analysis:after {content: "]"}

div.wapp:hover  span.lem {background-color: #FFFFCC;}

@media screen and (max-width: 800px) {
    body {font-size: 16px;}
    .column {width: 100%;}
    .analysis {width: 100%;}
}

@media screen and (max-width: 1200px) {
    body {padding: 10px;}
    .app {width: 90%;}
}

@media only screen and (max-width: 1600px) {
    body {width: auto; padding: 20px;}
}

#toc_container {background: #f9f9f9 none repeat scroll 0 0; border: 1px solid #aaa; display: table; font-size: 95%; margin-bottom: 1em; padding: 1em; width: auto;}
.toc_title {font-weight: 700; text-align: center;}	  
#toc_container li, #toc_container ul, #toc_container ul li{list-style: outside none none !important; padding-left: .5em;}
</style>
   </head>
   <body>
      <h1>Vasubandhu: Madhyāntavibhāgakārikābhāṣya a commentary on the Madhyāntavibhāgakārikās attributed
         to Maitreyanātha</h1>
      <h2>Header</h2>
      <p>
         This file is an html transformation of <a href="http://gretil.sub.uni-goettingen.de/gretil/corpustei/sa_vasubandhu-madhyAntavibhAgakArikAbhASya.xml">sa_vasubandhu-madhyAntavibhAgakArikAbhASya.xml</a> with a rudimentary header. For a more extensive header please refer to the source
         file.
         </p>
      <p class="noindent"><b>Data entry: </b>Klaus Wille</p>
      <p class="noindent"><b>Contribution: </b>Klaus Wille</p>
      <p class="noindent"><b>Date of this version: </b>2020-07-31</p>
      <h4>
         <if test="fileDesc/sourceDesc/@xml:id" id=""></if>
         	  Source:
         	</h4>
      <ul class="dash">
         <li>Gadjin M. Nagao: Madhyāntavibhāga-bhāṣya, Tokyo 1964.</li>
      </ul>
      <p class="noindent"><b>Publisher: </b>Göttingen Register of Electronic Texts in Indian Languages (GRETIL), SUB Göttingen</p>
      <h4>Licence:</h4>
      <p>This e-text was provided to GRETIL in good faith that no copyright rights have been
         infringed.
         	 If anyone wishes to assert copyright over this file, please contact the GRETIL management
         at gretil(at)sub(dot)uni-goettingen(dot)de.
         	 The file will be immediately removed pending resolution of the claim.</p>
      <p><a href="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International
            License.</a></p>
      <h4>Interpretive markup:</h4>
      <ul class="dash">
         <li><span class="hi">highlighted text</span></li>
         <li><span class="note">remarks</span></li>
      </ul>
      <h4>Notes:</h4>
      <notesStmt xmlns="http://www.tei-c.org/ns/1.0">
         	
         <p xmlns="http://www.w3.org/1999/xhtml">This file has been created by mass conversion of GRETIL's Sanskrit corpus from <a href="http://gretil.sub.uni-goettingen.de/gretil/1_sanskr/6_sastra/3_phil/buddh/vmvkbh_u.htm">vmvkbh_u.htm</a>. Due to the heterogeneity of the sources the header markup might be suboptimal. For
            the sake of transparency the header of the legacy file is documented in the &lt;note&gt; element below:</p>
         	
         <p xmlns="http://www.w3.org/1999/xhtml">
            	 Vasubandhu: Madhyantavibhagakarikabhasya [or: Madhyantavibhagabhasya] (= Mvbh),
            <br />a commentary on the Madhyantavibhagakarikas attributed to Maitreyanatha.
            <br />Based on the edition by Gadjin M. Nagao: Madhyāntavibhāga-bhāṣya, Tokyo 1964.
            <br />
            <br />Input by Klaus Wille (Göttingen)
            <br />
            <br />NOTE
            <br />The text has been standardized:
            <br />rgg -&gt; rg
            <br />rṇṇ -&gt; rṇ
            <br />rjj -&gt; rj
            <br />rtt -&gt; rt
            <br />rdd -&gt; rd
            <br />rbb -&gt; rb
            <br />rmm -&gt; rm
            <br />rvv -&gt; rv
            <br />m p -&gt; ṃ p
            <br />ā '; -&gt; ā
            <br />rddh - rdh
            <br />samp -&gt; saṃp
            <br />samb -&gt; saṃb
            <br />sanda -&gt; saṃda
            <br />sans -&gt; saṃs
            <br />m b -&gt; ṃ b
            <br />m m -&gt; ṃ m
            <br />m v -&gt; ṃ v
            <br />
            <br />BOLD for Maitreyanātha's Kārikās and references to Nagao's edition
            	</p>
         </notesStmt>
      <h4>Revisions:</h4>
      <ul class="dash">
         <li>2020-07-31: TEI encoding by mass conversion of GRETIL's Sanskrit corpus</li>
      </ul>
      <hr />
      <h2>Text</h2>
      <div xml:lang="sa-Latn">
         
         
         <p>namo buddhāya |</p>
         
         
         <p>[abhyarcana]
            śāstrasyāsya praṇetāram abhyarhya sugatātmajaṃ [/]
            vaktāraṃ cāsmadādibhyo yatiṣye 'rthavivecane //</p>
         
         
         <p>[śāstraśarīra]
            tatrāditaḥ śāstraśarīraṃ vyavasthāpyate /</p>
         
         
         <p>
            lakṣaṇaṃ hy āvṛtis tatvaṃ pratipakṣasya bhāvanā /<br />
            tatra ca sthā phalaprāptir yānānuttaryam eva ca //
            </p>
         
         
         <p>ity ete saptārthā hy asmiṃ cchāstre upadiśyante / yad uta lakṣaṇaṃ āvaraṇaṃ tatvaṃ
            pratipakṣasya bhāvanā / tasyām eva ca pratipakṣabhāvanāyām avasthā phalaprāptiś ca
            yānānuttatyañ ca saptamo 'rthaḥ /</p>
         
         
         <p>[CHAPTER I. LAKṢAṆAPARICCHEDA]
            [1. abhūtaparikalpa; a. sadasallaksaṇa]
            tatra lakṣaṇam ārabhyāha /</p>
         
         
         <p><span class="bold">abhūtaparikalpo 'sti dvayan tatra na vidyate /
               śūnyatā vidyate tv atra tasyām api sa vidyate // 1.1</span></p>
         
         <span class="note"><span class="bold">Mvbh 18</span></span>
         
         <p>tatrābhūtaparikalpo grāhyagrāhakavikalpaḥ / dvayaṃ grāhyaṃ grāhakañ ca / śūnyatā tasyābhūtaparikalpasya
            grāhyagrāhakabhāvena virahitatā / tasyām api sa vidyata ity abhūtaparikalpaḥ / evaṃ
            yad yatra nāsti tat tena śūnyam iti yathābhūtaṃ samanupaśyati yat punar atrāvaśiṣṭaṃ
            bhavati tat sad ihāstīti yathābhūtaṃ prajānātīty aviparītaṃ śūnyatālakṣaṇam udbhāvitaṃ
            bhavati /</p>
         
         
         <p><span class="bold">na śūnyaṃ nāpi cāśūnyaṃ tasmāt sarvaṃ vidhīyate /
               satvād asatvāt satvāc ca madhyamā pratipac ca sā // I.2</span></p>
         
         
         <p>na śūnyaṃ śūnyatayā cābhūtaparikalpena ca / na cāśūnyaṃ dvayena grāhyena grāhakeṇa
            ca / sarvaṃ saṃskṛtaṃ cābhūtaparikalpākhyaṃ / asaṃskṛtaṃ ca śūnyatākhyaṃ / vidhīyate
            nirdiśyate satvād abhūtaparikalpasya asatvād dvayasya satvāc ca śūnyatāyā abhūtaparikalpe
            tasyāṃ cābhūtaparikalpasya sā ca madhyamā pratipat / yat sarvaṃ / naikāntena śūnyaṃ
            naikāntenāśūnyaṃ / evam ayaṃ pāṭhaḥ prajñāpāramitādiṣv anulomito bhavati sarvam idaṃ
            na śūnyaṃ nāpi cāśūnyam iti /</p>
         
         
         <p>[b. Svalakṣaṇa]
            evam abhūtaparikalpasya sallakṣaṇam asallakṣaṇaṃ ca khyāpayitvā / svalakṣaṇaṃ khyāpayati
            /</p>
         
         
         <p><span class="bold">arthasatvātmavijñaptipratibhāsaṃ prajāyate /
               vijñānaṃ nāsti cāsyārthas tadabhāvāt tad apy asat // I.3</span></p>
         
         
         <p>tatrārthapratibhāsaṃ yad rūpādibhāvena pratibhāsate / satvapratibhāsaṃ yat pañcendriyatvena
            svaparasantānayor [/] ātmapratibhāsaṃ kliṣṭaṃ manaḥ / ātmamohādisaṃprayogāt / vijñaptipratibhāsaṃ
            ṣaḍ vijñānāni [/] nāsti cāsyārtha iti / arthasatvapratibhāsasyānākāratvāt / ātmavijñaptipratibhāsasya
            ca vitathapratibhāsatvāt / (<span class="bold">Mvbh 19</span>) tadabhāvāt tad apy asad iti / yat tadgrāhyaṃ rūpādipañcendriyaṃ manaḥ ṣaḍvijñānasaṃjñakaṃ
            caturvidhaṃ tasya grāhyasyārthasyābhāvāt tad api grāhakaṃ vijñānam asat /</p>
         
         
         <p><span class="bold">abhūtaparikalpatvaṃ siddham asya bhavaty ataḥ /
               na tathā sarvathābhāvāt /</span></p>
         
         
         <p>yasmān na tathāsya bhāvo yathā pratibhāsa utpadyate / na ca sarvathābhāvo bhrāntimātrasyotpādāt/
            kimarthaṃ punas tasyābhāva eva neṣyate / yasmāt /</p>
         
         
         <p><span class="bold">tatkṣayān muktir iṣyate // I.4</span></p>
         
         
         <p>anyathā na bandho na mokṣaḥ prasidhyed iti saṃkleśavyavadānāpavādadoṣaḥ syāt /</p>
         
         
         <p>[c. Saṃgrahalakṣaṇa]
            evam abhūtaparikalpasya svalakṣaṇaṃ khyāpayitvā saṃgrahalakṣaṇaṃ khyāpayati / abhūtaparikalpamātre
            sati yathā trayāṇāṃ svabhāvānāṃ saṃgraho bhavati /</p>
         
         
         <p><span class="bold">kalpitaḥ paratantraś ca pariniṣpanna eva ca /
               arthād abhūtakalpāc ca dvayābhāvāc ca deśitaḥ // I.5</span></p>
         
         
         <p>arthaḥ parikalpitaḥ svabhāvaḥ / abhūtaparikalpaḥ paratantraḥ svabhāvaḥ / grāhyagrāhakābhāvaḥ
            pariniṣpannaḥ svabhāvaḥ /</p>
         
         
         <p>[d. Asallakṣaṇānupraveśopāyalakṣaṇa]
            idānīṃ tasminn evābhūtaparikalpe 'sallakṣaṇānupraveśopāyalakṣaṇaṃ paridīpayati /</p>
         
         <span class="note"><span class="bold">Mvbh 20</span></span>
         
         <p><span class="bold">upalabdhiṃ samāśritya nopalabdhiḥ prajāyate /
               nopalabdhiṃ samāśritya nopalabdhiḥ prajāyate // I.6</span></p>
         
         
         <p>vijñaptimātropalabdhiṃ niśrityārthānupalabdhir jāyate / arthānupalabdhiṃ niśritya
            vijñaptimātrasyāpy anupalabdhir jāyate / evam asallakṣaṇaṃ grāhyagrāhakayoḥ praviśati
            /</p>
         
         
         <p class="bold">upalabdhes tataḥ siddhā nopalabdhisvabhāvatā /</p>
         
         
         <p>upalabhyārthābhāve upalabdhyayogāt /</p>
         
         
         <p><span class="bold">tasmāc ca samatā jñeyā nopalambhopalambhayoḥ // I.7</span></p>
         
         
         <p>upalabdher upalabdhitvenāsiddhatvād abhūtārthapratibhāsatayā tūpalabdhir ity ucyate
            'nupalabdhisvabhāvāpi satī</p>
         
         
         <p>[e. Prabhedalakṣaṇa]
            tasyaivedānīm abhūtaparikalpasya prabhedalakṣaṇaṃ khyāpayati /</p>
         
         
         <p class="bold">abhūtaparikalpaś ca cittacaittās tridhātukāḥ /</p>
         
         
         <p>kāmarūpārūpyāvacarabhedena /</p>
         
         
         <p>[f. Paryāyalakṣaṇa]
            paryāyalakṣaṇaṃ ca khyāpayati /</p>
         
         
         <p><span class="bold">tatrārthadṛṣṭir vijñānaṃ tadviśeṣe tu caitasāḥ // I.8</span></p>
         
         
         <p>tatrārthamātre dṛṣṭir vijñānaṃ / arthaviśeṣe dṛṣṭiś caitasā vedanādayaḥ /</p>
         
         
         <p>[g. Pravṛttilakṣaṇa]
            pravṛttilakṣaṇaṃ ca khyāpayati /</p>
         
         <span class="note"><span class="bold">Mvbh 21</span></span>
         
         <p><span class="bold">ekaṃ pratyayavijñānaṃ dvitīyam aupabhogikaṃ /
               upabhogaparicchedaprerakās tatra caitasāḥ // I.9</span></p>
         
         
         <p>ālayavijñānam anyeṣāṃ vijñānānāṃ pratyayatvāt pratyayavijñānaṃ / tatpratyayaṃ pravṛttivijñānam
            aupabhogikaṃ / upabhogo vedanā / paricchedaḥ saṃjñā / prerakāḥ saṃskārā vijñānasya
            cetanāmanaskārādayaḥ /</p>
         
         
         <p>[h. Saṃkleśalaksaṇa]
            saṃkleśalakṣaṇaṃ ca khyāpayati/</p>
         
         
         <p><span class="bold">chādanād ropaṇāc caiva nayanāt saṃparigrahāt /
               pūraṇāt triparicchedād upabhogāc ca karṣaṇāt // I.10</span></p>
         
         
         <p class="bold">nibandhanād ābhimukhyād duḥkhanāt kliśyate jagat /</p>
         
         
         <p>tatra cchādanād avidyayā yathābhūtadarśanavibandhanāt / ropaṇāt saṃskārair vijñāne
            karmavāsanāyāḥ pratiṣṭhāpanāt / nayanād vijñānenopapattisthānasaṃprāpaṇāt / saṃparigrahān
            nāmarūpeṇātmabhāvasya / pūraṇāt ṣaḍāyatanena / triparicchedāt sparśena / upabhogād
            vedanayā / karṣaṇāt tṛṣṇayā karmākṣiptasya punarbhavasya [/] nibandhanād upādānair
            vijñānasyotpattyanukūleṣu kāmādiṣu / ābhimukhyād bhavena kṛtasya karmaṇaḥ punarbhave
            vipākadānāyābhimukhīkaraṇāt / duḥkhanāj jātyā jarāmaraṇena ca parikliśyate jagat /
            so 'yaṃ /</p>
         
         
         <p><span class="bold">tredhā dvedhā ca saṃkleśaḥ saptadhābhūtakalpanāt // I.11</span></p>
         
         
         <p>tredhā saṃkleśaḥ / kleśasaṃkleśaḥ karmasaṃkleśaḥ janmasaṃkleśaś ca / tatra kleśasaṃkleśo
            'vidyātṛṣṇopādānāni / karmasaṃkleśaḥ saṃskārā bhavaś ca / janmasaṃkleśaḥ śeṣāṇy aṅgāni
            / dvedhā saṃkleśaḥ / hetusaṃkleśaḥ phalasaṃkleśaś ca / (<span class="bold">Mvbh 22</span>) tatra hetusaṃkleśaḥ kleśakarmasvabhāvair aṅgaiḥ phalasaṃkleśaś ca śeṣaiḥ / saptadhā
            saṃkleśaḥ saptavidho hetuḥ / viparyāsahetuḥ / ākṣepahetuḥ i upanayahetuḥ / parigrahahetuḥ
            / upabhogahetuḥ / ākarṣaṇahetuḥ / udvegahetuś ca / tatra viparyāsahetur avidyā / ākṣepahetuḥ
            saṃskārāḥ / upanayahetur vijñānaṃ / parigrahahetur nāmarūpaṣaḍāyatane / upabhogahetuḥ
            sparśavedane / ākarṣaṇahetus tṛṣṇopādānabhavāḥ / udvegahetur jātijarāmaraṇe / sarvaś
            caiṣa saṃkleśo 'bhūtaparikalpāt pravartata iti /</p>
         
         
         <p>[Abhūtaparikalpapiṇḍārtha]
            piṇḍārthaḥ punar abhūtaparikalpasya navavidhaṃ lakṣaṇaṃ paridīpitaṃ bhavati / sallakṣaṇaṃ
            / asallakṣaṇaṃ svalakṣaṇaṃ / saṃgrahalakṣaṇaṃ [/] asallakṣaṇānupraveśopāyalakṣaṇaṃ
            / prabhedalakṣaṇaṃ / paryāyalakṣaṇaṃ / pravṛttilakṣaṇaṃ / saṃkleśalakṣaṇañ ca /</p>
         
         
         <p>[2. Śūnyatā]
            evam abhūtaparikalpaṃ khyāpayitvā yathā śūnyatā vijñeyā tan nirdiśati /</p>
         
         
         <p><span class="bold">lakṣaṇaṃ cātha paryāyas tadartho bheda eva ca /
               sādhanaṃ ceti vijñeyaṃ śūnyatāyāḥ samāsataḥ // I.12</span></p>
         
         
         <p>[a. Sūnyatālakṣaṇa]
            kathaṃ lakṣaṇaṃ vijñeyaṃ /</p>
         
         
         <p class="bold">dvayābhāvo hy abhāvasya bhāvaḥ śūnyasya lakṣaṇaṃ /</p>
         
         
         <p>dvayagrāhyagrāhakasyābhāvaḥ / tasya cābhāvasya bhāvaḥ śūnyatayā (<span class="bold">Mvbh 23</span>) lakṣaṇam ity abhāvasvabhāvalakṣaṇatvaṃ śūnyatāyāḥ paridīpitaṃ bhavati / yaś cāsau
            tadabhāvasvabhāvaḥ sa /</p>
         
         
         <p class="bold">na bhāvo nāpi cābhāvaḥ /</p>
         
         
         <p>kathaṃ na bhāvo yasmāt dvayasyābhāvaḥ / kathaṃ nābhāvo yasmāt dvayābhāvasya bhāvaḥ
            / etac ca śūnyatāyā lakṣaṇaṃ / tasmād abhūtaparikalpān</p>
         
         
         <p><span class="bold">na pṛthaktvaikalakṣaṇaṃ // I.13</span></p>
         
         
         <p>pṛthaktve sati dharmād anyā dharmateti na yujyate / anityatāduḥkhatāvat / ekatve sati
            viśuddhyālambanaṃ jñānaṃ na syāt sāmānyalakṣaṇañ ca / etena tattvānyatvavinirmuktaṃ
            lakṣaṇaṃ paridīpitaṃ bhavati /</p>
         
         
         <p>[b. Sūnyatāparyāya]
            kathaṃ paryāyo vijñeyaḥ /</p>
         
         
         <p><span class="bold">tathatā bhūtakoṭiś cānimittaṃ paramārthatā /
               dharmadhātuś ca paryāyāḥ śūnyatāyāḥ samāsataḥ // I.14</span></p>
         
         
         <p>[c. Śūnyatāparyāyārtha]
            kathaṃ paryāyārtho vijñeyaḥ /</p>
         
         
         <p><span class="bold">ananyathāviparyāsatannirodhāryagocaraiḥ /
               hetutvāc cāryadharmāṇāṃ paryāyārtho yathākramaṃ // I.15</span></p>
         
         
         <p>ananyathārthena tathātā nityan tathaiveti kṛtvā [/] aviparyāsārthena bhūtakoṭiḥ viparyāsāvastutvāt
            / nimittanirodhārthenānimittaṃ sarvanimittābhāvāt / āryajñānagocaratvāt paramārthaḥ
            / paramajñānaviṣayatvād [/] āryadharmahetutvād dharmadhātuḥ / (<span class="bold">Mvbh 24</span>) āryadharmāṇān tadālambanaprabhavatvāt / hetvartho hy atra dhātvarthaḥ /</p>
         
         
         <p>[d. Śūnyatāprabheda]
            kathaṃ śūnyatāyāḥ prabhedo jñeyaḥ /</p>
         
         
         <p class="bold">saṃkliṣṭā ca viśuddhā ca /</p>
         
         
         <p>ity asyāḥ prabhedaḥ / kasyām avasthāyāṃ saṃkliṣṭā kasyāṃ viśuddhā /</p>
         
         
         <p class="bold">samalā nirmalā ca sā /</p>
         
         
         <p>yadā saha malena vartate tadā saṃkliṣṭā / yadā prahīṇamalā tadā viśuddhā / yadi samalā
            bhūtvā nirmalā bhavati kathaṃ vikāradharmiṇītvād anityā na bhavati / yasmād asyāḥ</p>
         
         
         <p><span class="bold">abdhātukanakākāśaśuddhivac chuddhir iṣyate // I.1</span></p>
         
         
         <p>āgantukamalāpagamān na tu tasyāḥ svabhāvānyatvaṃ bhavati /</p>
         
         
         <p>[Ṣoḍaśavidhā śūnyatā]</p>
         
         
         <p>ayam aparaḥ prabhedaḥ ṣoḍaśavidhā śūnyatā / adhyātmaśūnyatā / bahirdhāśūnyatā / adhyātmabahirdhāśūnyatā
            / mahāśūnyatā / śūnyatāśūnyatā / paramārthaśūnyatā / saṃskṛtaśūnyatā / asaṃskṛtaśūnyatā
            / atyantaśūnyatā / anavarāgrasūnyatā / anavakāraśūnyatā / prakṛtiśūnyatā / lakṣaṇaśūnyatā
            / sarvadharmaśūnyatā / abhāvaśūnyatā / abhāvasvabhāvaśūnyatā ca / saiṣā samāsato veditavyā
            /</p>
         
         
         <p><span class="bold">bhoktṛbhojanataddehapratiṣṭhāvastuśūnyatā /
               (Mvbh 25)
               tac ca yena yathā dṛṣṭaṃ yadarthaṃtasya śūnyatā // I.171</span></p>
         
         
         <p>tatra bhoktṛśūnyatā (/) ādhyātmikāny āyatanāny ārabdhā bhojanaśūnyatā bāhyāni / taddehas
            tayor bhoktṛbhojanayor yad adhiṣṭhānaṃ śarīraṃ [/] tasya śūnyatādhyātmabahirdhāśūnyatety
            ucyate / pratiṣṭhāvastu bhājanalokaḥ [/] tasya vistīrṇatvāc chūnyatā mahāśūnyatety
            ucyate / tac cādhyātmikāyatanādi yena śūnyaṃ dṛṣṭaṃ śūnyatājñānena [/] tasya śūnyatā
            śūnyatāśūnyatā / yathā ca dṛṣṭaṃ paramārthākāreṇa tasya śūnyatā paramārtha śūnyatā
            / yadarthaṃ ca bodhisatvaḥ prapadyate tasya ca śūnyatā / kimarthañ ca prapadyate /</p>
         
         
         <p class="bold">śubhadvayasya prāptyarthaṃ /</p>
         
         
         <p>kuśalasya saṃskṛtasyāsaṃskṛtasya ca /</p>
         
         
         <p class="bold">sadā satvahitāya ca /</p>
         
         
         <p>atyantasatvahitārthaṃ /</p>
         
         
         <p class="bold">saṃsārātyajanārthañ ca /</p>
         
         
         <p>anavarāgrasya hi saṃsārasya śūnyatām apaśyan khinnaḥ saṃsāraṃ parityajeta /</p>
         
         
         <p><span class="bold">kuśalasyākṣayāya ca // I.18</span></p>
         
         
         <p>nirupadhiśeṣe nirvāṇe 'pi yan nāvakirati notsṛjati tasya śūnyatā (/) (<span class="bold">Mvbh 26</span>) anavakāraśūnyatety ucyate /</p>
         
         
         <p class="bold">gotrasya ca viśuddhyarthaṃ /</p>
         
         
         <p>gotraṃ hi prakṛtiḥ svābhāvikatvāt /</p>
         
         
         <p class="bold">lakṣaṇavyañjanāptaye /</p>
         
         
         <p>mahāpuruṣalakṣaṇānāṃ sānuvyañjanānāṃ prāptaye /</p>
         
         
         <p><span class="bold">śuddhaye buddhadharmāṇāṃ bodhisatvaḥ prapadyate // I.19</span></p>
         
         
         <p>balavaiśāradyāveṇikādīnāṃ / evan tāvac caturdaśānāṃ śūnyatānāṃ vyavasthānaṃ veditavyaṃ
            / kā punar atra śūnyatā /</p>
         
         
         <p><span class="bold">pudgalasyātha dharmāṇām abhāvaḥ śūnyatātra hi /
               tadabhāvasya sadbhāvas tasmin sā śūnyatāparā // I.20</span></p>
         
         
         <p>pudgaladharmābhāvaś ca śūnyatā / tadabhāvasya ca sadbhāvaḥ [/] tasmin yathokte bhoktrādau
            sānyā śūnyateti [/] śūnyatālakṣaṇakhyāpanārthaṃ dvividhām ante śūnyatāṃ vyavasthāpayati
            / abhāvaśūnyatām abhāvasvabhāvaśūnyatāṃ ca / pudgaladharmasamāropasya tacchūnyatāpavādasya
            ca parihārārthaṃ yathākramaṃ / evaṃ śūnyatāyāḥ prabhedo vijñeyaḥ /</p>
         
         
         <p>[e. Śūnyatāsādhana]
            kathaṃ sādhanaṃ vijñeyaṃ /</p>
         
         
         <p><span class="bold">saṃkliṣṭā ced bhaven nāsau muktāḥ syuḥ sarvadehinaḥ /
               viśuddhā ced bhaven nāsau vyāyāmo niṣphalo bhavet // I.21</span></p>
         
         
         <p>yadi dharmāṇāṃ śūnyatā āgantukair upakleśair anutpanne (<span class="bold">Mvbh 27</span>) 'pi pratipakṣe na saṃkliṣṭā bhavet saṃkleśābhāvād ayatnata eva muktāḥ sarvasatvā
            bhaveyuḥ / athotpanne 'pi pratipakṣe na viśuddhā bhavet mokṣārtham ārambho niṣphalo
            bhavet / evaṃ ca kṛtvā /</p>
         
         
         <p class="bold">na kliṣṭā nāpi vākliṣṭā śuddhāśuddhā na caiva sā /</p>
         
         
         <p>kathaṃ na kliṣṭā nāpi cāśuddhā / prakṛtyaiva /</p>
         
         
         <p class="bold">prahhāsvaratvāc cittasya /</p>
         
         
         <p>kathaṃ nākliṣṭā na śuddhā /</p>
         
         
         <p><span class="bold">kleśasyāgantukatvataḥ // I.22</span></p>
         
         
         <p>evaṃ śūnyatāyā uddiṣṭaḥ prabhedaḥ sādhito bhavati /</p>
         
         
         <p>[Śūnyatāpiṇḍārtha]
            tatra śūnyatāyāḥ piṇḍārthaḥ / lakṣaṇato vyavasthānataś ca veditavyaḥ / tatra lakṣaṇato
            'bhāvalakṣaṇato bhāvalakṣaṇataś ca / bhāvalakṣaṇaṃ punar bhāvābhāvavinirmuktalakṣaṇataś
            ca / tatvānyatvavinirmuktalakṣaṇataś ca / vyavasthānaṃ punaḥ paryāyādivyavasthānato
            veditavyaṃ / tatraitayā catuḥprakāradeśanayā śūnyatāyāḥ svalakṣaṇaṃ / karmalakṣaṇaṃ
            / saṃkleśavyavadānalakṣaṇaṃ / yuktilakṣaṇaṃ codbhāvitaṃ bhavati / vikalpatrāsakauśīdyavicikitsopaśāntaye
            /</p>
         
         
         <p>madhyāntavibhāge /akṣaṇaparicchedaḥ prathamaḥ // //</p>
         
         <span class="note"><span class="bold">Mvbh 28</span></span>
         
         <p>[CHAPTER II. ĀVARAṆAPARICCHEDA]
            [1. Vyāpyādipañcāvaraṇa]</p>
         
         
         <p>āvaraṇam adhikṛtyāha /</p>
         
         
         <p><span class="bold">vyāpiprādeśikodriktasamādānavivarjanaṃi /
               dvayāvaraṇam ākhyātaṃ /</span></p>
         
         
         <p>tatra vyāpi kleśajñeyāvaraṇaṃ bodhisatvagotrakāṇāṃ kaṃ sākalyāt / prādeśikaṃ kleśāvaranaṃ
            śrāvakādigotrakāṇāṃ / udriktaṃ teṣām eva rāgādicaritānāṃ / samaṃ samabhāgacaritānāṃ
            / saṃsārādānatyāgāvaraṇaṃ bodhisatvagotrakāṇām apratiṣṭhitanirvāṇāvaraṇād ity etad
            yathāyogam ubhayeṣām āvaraṇam ākhyātaṃ / bodhisatvagotrakānāṃ śrāvakādigotrakāṇāṃ
            ca /</p>
         
         
         <p>[2. Prayoganavasaṃyojanāvaraṇa]</p>
         
         
         <p>punar</p>
         
         
         <p><span class="bold">navadhā kleśalakṣaṇaṃ // II.1</span></p>
         
         
         <p class="bold">saṃyojanāny āvaraṇaṃ /</p>
         
         
         <p>nava saṃyojanāni (/) kleśāvaraṇaṃ / kasyaitasyāvaraṇaṃ /</p>
         
         
         <p><span class="bold">udvegasamupekṣayoḥ /
               tattva'dṛṣṭeś ca /</span></p>
         
         
         <p>anunayasaṃyojanaṃ saṃvegasyāvaraṇaṃ [/] pratighasaṃyojanam (<span class="bold">Mvbh 29</span>) upekṣīyāḥ / tena hi pratikūlam api pratighavastu upekṣituṃ na śaknoti / śeṣāni tattvadarśanasyāvaraṇaṃ
            / kathaṃ kṛtvā / tāni hi yathākramaṃ /</p>
         
         
         <p><span class="bold">satkāyadṛṣṭes tadvastuno 'pi ca // II.2</span></p>
         
         
         <p><span class="bold">nirodhamārgaratneṣu lābhasatkāra eva ca /
               saṃlekhasya parijñāne /</span></p>
         
         
         <p>saṃyojanāny āvaraṇaṃ bhavaṃti / mānasaṃyojanaṃ hi satkāyadṛṣṭiparijñāne bhavaty āvaraṇaṃ
            / abhisamayakāle sāntaravyantarāsmimānasamudācāravaśena tadaprahāṇāt / avidyāsaṃyojanaṃ
            satkāyadṛṣṭivastuparijñāne / tenopādānaskandhāparijñānāt / dṛṣṭisaṃyojanaṃ nirodhasatyaparijñāne
            / satkāyāntagrāhadṛṣṭibhyāṃ taduttrāsāt [/] mithyādṛṣṭyā cāpavādāt / parāmarśasaṃyojanaṃ
            mārgasatyaparijñāne / anyathāgraśuddhiparāmarṣaṇāt / vicikitsāsaṃyojanaṃ ratnatrayaparijñāne
            tadguṇānabhiśraddhānāt / īrṣyāsaṃyojanaṃ lābhasatkāraparijñāne taddoṣādarśanāt / mātsaryasaṃyojanaṃ
            saṃlekhaparijñāne pariṣkārādhyavasānāt /</p>
         
         
         <p>[3. Bodhisattvāvaraṇa]
            [a. Daśaśubhādiṣv āvaraṇam]</p>
         
         
         <p><span class="bold">śubhādau daśadhāparaṃ // II.3</span></p>
         
         
         <p>aparaṃ punar āvaraṇaṃ / daśavidhe śubhādau veditavyaṃ / kin tad āvaraṇaṃ ke ca śubhādayaḥ
            /</p>
         
         
         <p>
            <span class="bold">aprayogo 'nāyatane 'yogavihitaś ca yaḥ /</span><br />
            <span class="bold">notpattir amanaskāraḥ saṃbhārasyāprapūrṇatā // II.4</span>
            </p>
         
         <p><span class="bold">gotramitrasya vaidhuryaṃ cittasya parikheditā /</span></p>
         
         <span class="note"><span class="bold">Mvbh 30</span></span>
         
         <p><span class="bold">pratipatteś ca vaidhuryaṃ kuduṣṭajanavāsatā // II.5</span></p>
         
         <p>
            <span class="bold">dauṣṭhulyam avaśiṣṭatvaṃ trayāt prajñāvipakvatā /</span><br />
            <span class="bold">prakṛtyā caiva dauṣṭhulyaṃ kauśīdyaṃ ca pramāditā // II.6</span>
            </p>
         
         <p>
            <span class="bold">saktir bhave ca bhoge ca līnacittatvam eva ca /</span><br />
            <span class="bold">aśraddhānadhimuktiś ca yathārutavicāraṇā // II.7</span>
            </p>
         
         <p><span class="bold">saddharme 'gauravaṃ lābhe gurutā kṛpatā tathā /
               śrutavyasanam alpatvaṃ samādhyaparikarmitā // II.8</span></p>
         
         
         <p>etad āvaraṇaṃ / ke śubhādayaḥ /</p>
         
         
         <p><span class="bold">śubhaṃ bodhiḥ samādānan dhīmattvābhrāntyanāvṛtī /
               natyatrāso 'matsaritvaṃ vaśitvaṃ ca śubhādayaḥ // II.9</span></p>
         
         
         <p>eṣāṃ śubhādīnāṃ kasya katy āvaraṇāni jñeyānīty āha /</p>
         
         
         <p class="bold">trīṇi trīṇi ca eteṣāṃ jñeyāny āvaraṇāni hi /</p>
         
         
         <p>kuśalasya trīṇy āvaraṇāni / aprayogo 'nāyatanaprayogo 'yoniśaḥprayogaś ca / bodhes
            trīṇi kuśalasyānutpattir amanasikaraṇaṃ / aparipūrṇasaṃbhāratā ca / samādānaṃ bodhicittotpādaḥ
            / tasya trīṇi gotravaidhuryaṃ kalyāṇamitravaidhuryaṃ / parikhedacittatā ca / dhīmatvaṃ
            bodhisatvatā / tasyāḥ prajñāne trīṇy āvaraṇāni pratipattivaidhuryaṃ kujanavāsaḥ /
            duṣṭajanavāsaś ca / tatra kujano mūrkhajanaḥ [/] duṣṭajanaḥ pratihataḥ / abhrāntes
            trīṇi viparyāsadauṣṭhulyaṃ / kleśādyāvaraṇatrayād anyatamāvaśiṣṭatā / vimuktiparipācinyāḥ
            (/) prajñāyā aparipakvatā ca / āvaraṇaprahāṇam anāvaraṇaṃ / tasya trīṇi sahajaṃ dauṣṭhulyaṃ
            / kauśīdyaṃ pramādaś ca / pariṇates trīṇi yair anyatra cittaṃ pariṇāmayati / nānuttarasyāṃ
            samyaksaṃbodhau [/]</p>
         
         <span class="note"><span class="bold">Mvbh 31</span></span>
         
         <p>bhavasaktir bhogasaktir līnacittatā ca / atrāsasya trīṇi [/] asaṃbhāvanā pudgale /
            anadhimuktir dharme / yathārutavicāraṇārthe / amātsaryasya trīṇi saddharme 'gauravaṃ
            / lābhasatkārapūjāyāṃ gauravaṃ satveṣv akāruṇyaṃ ca / vaśitvasya trīṇi yair vibhutvaṃ
            na labhate [/] śrutavyasanaṃ dharmavyasanasaṃvartanīyakarmaprabhavanāt / alpaśrutatvaṃ
            / samādher aparikarmitatvaṃ ca /</p>
         
         
         <p>[b. Daśa kāraṇāni]
            tat punar etad āvaraṇaṃ śubhādau yatrārthe daśa kāraṇāni tadarthādhikāreṇa veditavyaṃ
            / daśakāraṇāni [/] utpattikāraṇaṃ tadyathā cakṣurādayaś cakṣurvijñānasya / sthitikāraṇaṃ
            tad yathā catvāra āhārāḥ satvānāṃ / dhṛtikāraṇaṃ yad yasyādhārabhūtaṃ / tad yathā
            bhājanalokaḥ satvalokasya / abhivyaktikāraṇaṃ / tad yathā [/] āloko rūpasya / vikārakāraṇaṃ
            / tad yathāgnyādayaḥ pākyādīnāṃ / viśleṣakāraṇaṃ tad yathā dātrādayaḥ cchedyādīnāṃ
            / pariṇatikāraṇaṃ / tad yathā suvarṇakārādayaḥ suvarṇādīnāṃ kaṭakādibhāvena pariṇatau
            / saṃpratyayakāraṇaṃ / tad yathā dhūmādayo 'gnyādīnāṃ / saṃpratyāyanankāraṇaṃ / tad
            yathā hetuḥ pratijñāyāḥ [/] prāptikāraṇaṃ / tad yathā mārgādayo nirvāṇādīnāṃ /</p>
         
         
         <p>evam utpattyāvaraṇaṃ śubhe draṣṭavyaṃ tasyotpādanīyatvāt / sthityāvaraṇaṃ bodhau tasyā
            akopyatvād [/] dhṛtyāvaraṇaṃ samādāne bodhicittasyādhārabhūtatvād [/] abhivyaktyāvaraṇaṃ
            dhīmatve tasya prakāśanīyatvāt / vikārāvaraṇam abhrāntau tasyā (<span class="bold">Mvbh 32</span>) bhrāntiparivṛttitvena vikāratvāt / viśleṣāvaraṇam anāvaraṇe tasyāvaraṇavisaṃyogatvāt
            [/] pariṇatyāvaraṇaṃ natau bodhau cittapariṇatilakṣaṇatvāt / saṃpratyayāvaraṇam atrāse
            / asaṃpratyayena trasanāt / saṃpratyāyanāvaraṇam amatsaritve dharmāmatsaritvena parasaṃpratyāyanāt
            / prāptyāvaraṇaṃ vaśitve tasya vibhutvaprāptilakṣaṇatvāt /</p>
         
         
         <p>
            kāraṇaṃ daśadhotpattau sthitau dhṛtyāṃ prakāśane /<br />
            vikāraviśleṣanatipratyayaprāyaṇāptiṣu //
            </p>
         
         
         <p>
            cakṣurāhārabhūdīpavahnyādis tadudāhṛtiḥ /<br />
            dātraśilpajñatādhūmahetumārgādayo 'pare //
            </p>
         
         
         <p>bodhiprāptukāmenādita eva tāvat kuśalamūlam utpādayitavyaṃ / tataḥ kuśalamūlabalādhānena
            bodhiḥ prāptavyā / tasyāḥ punaḥ kuśalamūlotpatter bodhicittaṃ pratiṣṭhā [/] tasya
            bodhicittasya bodhisatva āśrayaḥ [/] tena punar utpāditabodhicittena kuśalamūlabalādhānaprāptena
            bodhisatvena viparyāsaṃ prahāya aviparyāsa utpāditavyaḥ / tato darśanamārge 'viparyaste
            bhāvanāmārge sarvāvaraṇāni prahātavyāni / prahīṇāvaraṇena sarvāṇi kuśalamūlāni anuttarāyāṃ
            samyaksaṃbodhau pariṇāmayitavyāni / tataḥ pariṇāmanābalādhānena gambhīrodāradharmadeśanāsu
            nottrasitavyaṃ / tathānuttrastamānasena dharmeṣu guṇadarśinā pareṣāṃ te dharmā vistareṇa
            saṃprakāśayitavyās [/] tataḥ sa bodhisatva evaṃ vicitraguṇabalādhānaprāptaḥ kṣipram
            (<span class="bold">Mvbh 33</span>) anuttarāṃ samyaksaṃbodhim anuprāptavān sarvadharmavaśitām anuprāpnotīty eṣo 'nukramaḥ
            (/) śubhādīnāṃ [/]</p>
         
         
         <p>[4. Bodhipakṣyapāramitābhūmiṣv āvaraṇam]
            <span class="bold">pakṣyapāramitābhūmiṣv anyad āvaraṇaṃ punaḥ // II.10</span></p>
         
         
         <p>[a. Bodhipakṣyeṣv āvaraṇam]
            bodhipakṣyeṣu tāvat /</p>
         
         
         <p><span class="bold">vastvakauśalakausīdyaṃ samādher dvayahinatā /
               aropaṇātha daurbalyaṃ dṛṣṭidauṣṭhulyaduṣṭatā // II.11</span></p>
         
         
         <p>smṛtyupasthāneṣu vastvakauśalam āvaraṇaṃ / samyakprahāṇeṣu kausīdyaṃ [/] ṛddhipādeṣu
            samādher dvayahīnatā [/] paripūryā ca cchandavīryacittamīmānsānām anyatamavaikalyāt
            / bhāvanayā ca prahāṇasaṃskāravaikalyāt / indriyeṣu mokṣabhāgīyānām aropaṇaṃ / baleṣu
            teṣām evendriyāṇāṃ daurbalyaṃ vipakṣavyavakiraṇāt / bodhyaṅgeṣu dṛṣṭidoṣaḥ teṣāṃ darśanamārgaprabhāvitatvāt
            / mārgāṅgeṣu dauṣṭhulyadoṣaḥ / teṣāṃ bhāvanāmārgaprabhāvitatvāt /</p>
         
         
         <p>[b. Pāramitāsv āvaraṇam]
            pāramitāsv āvaraṇaṃ /</p>
         
         <span class="note"><span class="bold">Mvbh 34</span></span>
         
         <p>
            <span class="bold">aiśvaryasyātha sugateḥ satvātyāgasya cāvṛtiḥ /</span><br />
            <span class="bold">hānivṛddhyoś ca doṣāṇāṃ guṇānām avatāraṇe // II.12</span>
            </p>
         
         <p><span class="bold">vimocane 'kṣayatve ca nairantarye śubhasya ca /
               niyatīkaraṇe dharmasaṃbhogaparipācane // II.13</span></p>
         
         
         <p>atra daśānāṃ pāramitānāṃ yasyāḥ pāramitāyāḥ yat phalaṃ tadāvaraṇena tasyā āvaraṇam
            udbhāvitaṃ bhavati / tatra dānapāramitāyāḥ aiśvaryādhipatyāvaraṇam āvaraṇaṃ / śīlapāramitāyāḥ
            sugatyāvaraṇaṃ kṣāntipāramitāyāḥ satvāparityāgāvaraṇaṃ / vīryapāramitāyā doṣaguṇahānivṛddhyāvaraṇaṃ
            / dhyānapāramitāyā vineyāvatāraṇāvaraṇaṃ / prajñāpāramitāyāḥ vimocanāvaraṇaṃ / upāyakauśalyapāramitāyā
            dānādyakṣayatvāvaraṇaṃ / bodhipariṇāmanayā tadakṣayatvāt / praṇidhānanpāramitāyāḥ
            sarvajanmasu kuśalanairantaryapravṛttyāvaraṇaṃ [/] praṇidhānavaśena tadanukūlopapattiparigrahād
            [[] balapāramitāyās tasyaiva kuśalasya niyatīkaraṇāvaraṇaṃ / pratisaṃkhyānabhāvanābalābhyāṃ
            vipakṣānabhibhavāt / jñānapāramitāyāḥ ātmaparayor dharmasaṃbhogaparipācanāvaraṇam
            āvaraṇaṃ / ayathārutaśrutārthāvabodhāt /</p>
         
         
         <p>[c. Bhūmiṣv āvaraṇam]
            bhūmiṣu punar yathākramaṃ /</p>
         
         
         <p class="bold">sarvatragārthe agrārthe niṣyandāgrārtha eva ca /</p>
         <span class="note"><span class="bold">Mvbh 35</span></span>
         
         <p><span class="bold">niṣparigrahatārthe ca santānābheda eva ca // II.14</span></p>
         
         <p>
            <span class="bold">niḥsaṃkleśaviśuddhyarthe 'nānātvārtha eva ca /</span><br />
            <span class="bold">ahīnānadhikārthe ca caturdhāvaśitāśraye // II.15</span>
            </p>
         
         <p><span class="bold">dharmadhātāv avidyeyaṃ akliṣṭā daśadhāvṛtiḥ /
               daśabhūmivipakṣeṇa pratipakṣās tu bhūmayaḥ // II.16</span></p>
         
         
         <p>dharmadhātau daśavidhe sarvatragādyarthe yad akliṣṭam ajñānaṃ tad daśasu bodhisatvabhūmiṣv
            āvaraṇaṃ yathākramaṃ tadvipakṣatvāt / yad uta</p>
         
         
         <p>sarvatragārthe</p>
         
         
         <p>prathamayā hi bhūmyā dharmadhātoḥ sarvatragārthaṃ pratividhyati [/] yenātmaparasamatāṃ
            pratilabhate / dvitīyayāgrārthaṃ [/] yenāsyaivaṃ bhavati tasmāt tarhy asmābhiḥ samāne
            'bhinirhāre sarvākārapariśodhanābhinirhāra eva yogaḥ karaṇīya iti / tṛtīyayā tanniṣyandāgrārthaṃ
            / yena dharmadhātuniṣyandasya śrutasyāgratāṃ viditvā tadarthaṃ trisāhasramahāsāhasrapramāṇāyām
            apy agnikhadāyām ātmānaṃ prakṣipet / caturthyā niṣparigrahatārthan tathā hi dharmatṛṣṇāpi
            vyāvartate / pañcamyā santānābhedārthaṃ daśabhiś cittāśayaviśuddhisamatābhiḥ / ṣaṣṭhyā
            niḥsaṃkleṣaviśuddhyarthaṃ pratītyasamutpāde (/) nāsti sa kaścid dharmo yaḥ saṃkliśyate
            vā viśudhyate veti prativedhāt / saptamyānānātvārthaṃ nirnimittatayā sūtrādidharmanimittanānātvāsamudācārād
            [/] aṣṭamyāhīnānadhikārtham anutpattikadharmakṣāntilābhāt saṃkleśe vyavadāne vā (<span class="bold">Mvbh 36</span>) kasyacid dharmasya hānivṛddhyadarśanāc [/] caturdhā vaśitā nirvikalpavaśitā kṣetrapariśuddhivaśitā
            jñānavaśitā karmavaśitā ca [/] tatra prathamadvitīyavaśitāśrayatvaṃ dharmadhātāv aṣṭamyaiva
            bhūmyā pratividdhati / jñānavaśitāśrayatvaṃ navamyāṃ pratisaṃvillābhāt / karmavaśitāśrayatvaṃ
            daśamyāṃ yathecchaṃ nirmāṇaiḥ satvārthakaraṇāt /</p>
         
         
         <p>[5. Avaraṇasamāsa]
            samāsena punaḥ /</p>
         
         
         <p><span class="bold">kleśāvaraṇam ākhyātaṃ jñeyāvaraṇam eva ca /
               sarvāṇy āvaraṇānīha yatkṣayān muktir iṣyate // II.17</span></p>
         
         
         <p>asya hi dvividhasyāvaraṇasya (/) kṣayāt sarvāvaraṇebhyo muktir iṣyate /</p>
         
         
         <p>[Āvaraṇapiṇḍārtha]
            āvaraṇānāṃ piṇḍārthaḥ / mahad āvaraṇaṃ yad vyāpi / pratanv āvaraṇaṃ yat prādeśikaṃ
            / prayogāvaraṇaṃ yad udriktaṃ / prāptyāvaraṇaṃ yat samaṃ / prāptiviśeṣāvaraṇaṃ yad
            ādānavivarjane / samyakprayogāvaraṇaṃ yan navadhākleśāvaraṇaṃ / hetvāvaraṇaṃ yac chubhādau
            daśavidhahetvarthādhikārāt i tatvapraveśāvaraṇaṃ yad bodhipakṣyeṣu / śubhānuttaryāvaraṇaṃ
            yat pāramitāsu / tadviśeṣagatyāvaraṇaṃ yad bhūmiṣu / saṃgrahāvaraṇaṃ yat samāsato
            dvividhaṃ //</p>
         
         
         <p>madhyāntavibhāge āvaraṇaparicchedo dvitīyaḥ // ḥ //</p>
         
         <span class="note"><span class="bold">Mvbh 37</span></span>
         
         <p>[CHAPTER III. TATTVAPARICCHEDA]
            tatvam adhikṛtyāha /</p>
         
         
         <p>
            <span class="bold">mūlalakṣaṇatatvaṃ aviparyāsalakṣaṇaṃ /</span><br />
            <span class="bold">phalahetumayan tatvaṃ sūkṣmaudārikam eva ca // III. 1</span>
            </p>
         
         <p><span class="bold">prasiddhaṃ śuddhiviṣayaṃ saṃgrāhyaṃ bhedalakṣaṇaṃ /
               kauśalyatatvaṃ daśadhā ātmadṛṣṭivipakṣataḥ // III.2</span></p>
         
         
         <p>ity etad daśavidhaṃ tatvaṃ yad uta mūlatatvaṃ lakṣaṇatatvaṃ / aviparyāsatatvaṃ / phalahetutatvaṃ
            / audārikasūkṣmatatvaṃ / prasiddhatatvaṃ / viśuddhigocaratatvaṃ / saṃgrahatatvaṃ]
            prabhedatatvaṃ / kauśalyatatvañ ca / tat punar daśavidhaṃ daśavidhātmagrāhapratipakṣeṇa
            veditavyaṃ / tad yathā skandhakauśalyaṃ / dhātukauśalyam āyatanakauśalyaṃ / pratītyasamutpādakauśalyaṃ
            / sthānāsthānakauśalyam indriyakauśalyaṃ adhvakauśalyaṃ satyakauśalyaṃ yānakauśalyaṃ
            / saṃskṛtāsaṃskṛtakauśalyaṃ ca /</p>
         
         
         <p>[1. Mūlatattva]
            tatra mūlatatvaṃ /</p>
         
         
         <p><span class="bold">svabhāvas trividhaḥ</span></p>
         
         
         <p>parikalpitaḥ paratantraḥ pariniṣpannaś ca / tatrānyatatvavyavasthāpanāt / kim atra
            svabhāvatraye tatvam iṣyate /</p>
         
         <span class="note"><span class="bold">Mvbh 38</span></span>
         
         <p><span class="bold">asac ca nityaṃ sac cāpy atatvataḥ
               sadasattatvataś ceti svabhāvatraya iṣyate // III.3</span></p>
         
         
         <p>parikalpitalakṣaṇaṃ nityam asad ity etat parikalpitasvabhāve tatvam aviparītatvāt
            [/] paratantralakṣaṇaṃ sac ca na ca tatvato bhrāntatvād ity etat paratantrasvabhāve
            tatvaṃ / pariniṣpannalakṣaṇaṃ sadasattatvataś cety etat (/) pariniṣpannasvabhāve tatvaṃ
            /</p>
         
         
         <p>[2. Laksaṇatattva]
            lakṣaṇatatvaṃ katamat /</p>
         
         
         <p>
            <span class="bold">samāropāpavādasya dharmapudgalayor iha /</span><br />
            <span class="bold">grāhyagrāhakayoś cāpi bhāvābhāve ca darśanaṃ // III.4</span>
            </p>
         
         <p><span class="bold">yajjñānān na pravarteta tad dhi tatvasya lakṣaṇaṃ /</span></p>
         
         
         <p>pudgaladharmayoḥ samāropāpavādadarśanaṃ yasya jñānān na pravartate / tat parikalpitasvabhāve
            tatvalakṣaṇaṃ / grāhyagrāhakayoḥ samāropāpavādadarśanaṃ yasya jñānān na pravartate
            / tat paratantrasvabhāve tatvalakṣaṇaṃ / bhāvābhāvasamāropāpavādadarśanaṃ yasya jñānān
            na pravartate / tat pariniṣpannasvabhāve tatvalakṣaṇaṃ / etan mūlatatve lakṣaṇam aviparītaṃ
            lakṣaṇatatvam ity ucyate /</p>
         
         
         <p>[3. Aviparyāsatattva]
            aviparyāsatatvaṃ nityādiviparyāsapratipakṣeṇānityaduḥkhaśūnyānātmatā mūlatatve yathākramaṃ
            [/] kathaṃ ca tatrānityatāditā veditavyā /</p>
         
         
         <p><span class="bold">asadartho hy anityārtha utpādavyayalakṣaṇaḥ // III.5</span></p>
         
         <p><span class="bold">samalāmalabhāvena mūlatatve yathākramaṃ /</span></p>
         
         <span class="note"><span class="bold">Mvbh 39</span></span>
         
         <p>trayo hi svabhāvā mūlatatvaṃ [/] teṣu yathākramam</p>
         
         
         <p>asadartho hy anityārtha</p>
         
         
         <p>utpādavyayārthaḥ samalāmalatārthaś ca /</p>
         
         
         <p><span class="bold">duḥkham ādānalakṣmākhyaṃ saṃbandhenāparaṃ mataṃ // III.6</span></p>
         
         
         <p>mūlatatve yathākramaṃ duḥkham upādānataḥ pudgaladharmābhiniveśopādānāt / lakṣaṇatas
            triduḥkhatālakṣaṇatvāt / saṃbandhataś ca duḥkhasaṃbandhāt [/] tatraiva mūlatatve yathākramaṃ
            veditavyam /</p>
         
         
         <p class="bold">abhāvaś cāpy atadbhāvaḥ prakṛtiḥ śūnyatā matā /</p>
         
         
         <p>parikalpitalakṣaṇaṃ na kenacit prakāreṇāstīty abhāva evāsya śūnyatā paratantralakṣaṇaṃ
            tathā nāsti yathā parikalpyate na tu sarvathā nāstīti tasyātadbhāvaḥ (/) śūnyatā [/]
            pariniṣpannalakṣaṇaṃ śūnyatāsvabhāvam eveti prakṛtir evāsya śūnyatā /</p>
         
         
         <p><span class="bold">alakṣaṇaṃ ca nairātmyaṃ tadvilakṣaṇam eva ca // III.7</span></p>
         
         <p><span class="bold">svalakṣaṇañ ca nirdiṣṭaṃ /</span></p>
         
         
         <p>parikalpitasya svabhāvasya lakṣaṇam eva nāstīty alakṣaṇam evāsya nairātmyaṃ [/] paratantrasyāsti
            lakṣaṇaṃ na tu yathā parikalpyata iti tadvilakṣaṇam asya lakṣaṇan nairātmyaṃ / pariniṣpannas
            tu svabhāvo nairātmyam eveti prakṛtir evāsya nairātmyam iti trividhe mūlatatve trividhānityatā
            paridīpitā asadarthānityatā utpādabhaṅgānityatā samalanirmalānityatā ca / trividhā
            duḥkhatā upādānaduḥkhatā lakṣaṇaduḥkhatā saṃbandhaduḥkhatā (<span class="bold">Mvbh 40</span>) ca / trividhā śūnyatā abhāvaśūnyatā atadbhāvaśūnyatā svabhāvaśūnyatā ca trividhaṃ
            nairātmyaṃ alakṣaṇanairātmyaṃ / vilakṣaṇanairātmyaṃ svalakṣaṇanairātmyaṃ ca /</p>
         
         
         <p>[4. Phalahetutattva]
            phalahetumayan tatvaṃ tatraiva mūlatatve duḥkhasamudayanirodhamārgasatyatvaṃ [/] kathaṃ
            trividhaṃ mūlatatvaṃ duḥkhādisatyatvaṃ [/] yatas tad anityādilakṣaṇaṃ /</p>
         
         
         <p><span class="bold">duḥkhasatyam ato mataṃ</span></p>
         
         
         <p>trividhena samudayārthena samudayasatyaṃ [/] trividhaḥ samudayārthaḥ /</p>
         
         
         <p><span class="bold">vāsanātha samutthānam avisaṃyoga eva ca // III.8</span></p>
         
         
         <p>vāsanāsamudayaḥ parikalpitasvabhāvābhiniveśavāsanā samutthānasamudayaḥ karmakleśāḥ
            / avisaṃyogasamudayaḥ / tathatāyā āvaraṇāvisaṃyogaḥ / trividhena nirodhena nirodhasatyaṃ
            [/] trividho nirodhaḥ /</p>
         
         
         <p class="bold">svabhāvadvayanotpattir malaśāntidvayaṃ mataṃ /</p>
         
         
         <p>svabhāvānutpattir grāhyagrāhakayor anutpattir malaśāntidvayaṃ ca pratisaṃkhyānirodhatathatākhyam
            ity eṣa trividho nirodho yad uta svabhāvanirodho dvayanirodhaḥ / prakṛtinirodhaś ca
            / mārgasatyaṃ trividhe mūlatatve kathaṃ vyavasthāpyate /</p>
         
         
         <p><span class="bold">parijñāyāṃ prahāṇe ca prāptisākṣātkṛtāv ayaṃ [//] III.9</span>
            <span class="note"><span class="bold">Mvbh 41</span></span>
            <span class="bold">mārgasatyaṃ samākhyātaṃ /</span></p>
         
         
         <p>parikalpitasya parijñāne paratantrasya parijñāne prahāṇe ca / pariniṣpannasya parijñāne
            prāptisākṣātkaraṇe ca evam atra parijñāprahāṇasākṣātkriyāyāṃ mārgasatyavyavasthānam
            iti veditavyaṃ [/]</p>
         
         
         <p>[5. Audārikasūkṣmatattva]
            audārikasūkṣmatatvaṃ punaḥ saṃvṛtiparamārthasatyaṃ tan mūlatatve kathaṃ veditavyaṃ
            /</p>
         
         
         <p><span class="bold">prajñaptipratipattitas
               tathodbhāvanayodāraṃ /</span></p>
         
         
         <p>trividhā hi saṃvṛtiḥ prajñaptisaṃvṛtiḥ / pratipattisaṃvṛtiḥ / udbhāvanāsaṃvṛtiś ca
            / tayā saṃvṛtisatyatvaṃ mūlatatve yathākramaṃ veditavyaṃ /</p>
         
         
         <p><span class="bold">paramārthan tu ekataḥ // III.10</span></p>
         
         
         <p>paramārthasatyaṃ / ekasmāt pariniṣpannād eva svabhāvād veditavyaṃ / sa punaḥ kathaṃ
            paramārthaḥ /</p>
         
         
         <p class="bold">arthaprāptiprapattyā hi paramārthas tridhā mataḥ /</p>
         
         
         <p>arthaparamārthas tathatā paramasya jñānasyārtha iti kṛtvā / prāptiparamārtho nirvāṇaṃ
            paramo 'rtha iti kṛtvā pratipattiparamārtho mārgaḥ paramo 'syārtha iti kṛtvā [/] katham
            asaṃskṛtaṃ ca (/) saṃskṛtaṃ ca (/) pariniṣpannaḥ (/) svabhāva ucyate /</p>
         
         
         <p><span class="bold">nirvikarāviparyāsapariniṣpattito dvayaṃ // III.11</span></p>
         
         
         <p>asaṃskṛtam avikārapariniṣpattyā pariniṣpannaṃ / saṃskṛtaṃ mārgasatyasaṃgṛhītam aviparyāsapariniṣpattyā
            punar jñeyavastuny (<span class="bold">Mvbh 42</span>) aviparyāsāt /</p>
         
         
         <p>[6. Prasiddhatattva]
            prasiddhatatvaṃ mūlatatve kathaṃ vyavasthāpyate / dvividhaṃ hi prasiddhatatvaṃ / lokaprasiddhaṃ
            yuktiprasiddhaṃ ca / tatra /</p>
         
         
         <p><span class="bold">lokaprasiddham ekasmāt</span></p>
         
         
         <p>parikalpitasvabhāvāt / yasmin vastuni saṃketasaṃstavānupraviṣṭayā buddhyā sarveṣāṃ
            laukikānāṃ darśanatulyatā bhavati / pṛthivy eveyaṃ nāgnī rūpam evedaṃ na śabda ity
            evamādi /</p>
         
         
         <p class="bold">trayād yuktiprasiddhakaṃ /</p>
         
         
         <p>yat satāṃ yuktārthapaṇḍitānāṃ tārkikāṇāṃ pramāṇatrayaṃ niśrityopapattisādhanayuktyā
            prasiddhaṃ vastu /</p>
         
         
         <p>[7. Viśuddhigocaratattva]
            viśuddhigocaratatvaṃ dvividhaṃ kleśāvaraṇaviśuddhijñānagocaraṃ / jñeyāvaraṇaviśuddhijñānagocaraṃ
            ca / tad etat /</p>
         
         
         <p><span class="bold">viśuddhigocaraṃ dvedhā ekasmād eva kīrtitaṃ // III.12</span></p>
         
         
         <p>pariniṣpannād eva svabhāvān na hy anyasvabhāvo viśuddhijñānadvayagocaro bhavati /</p>
         
         
         <p>[8. Saṃgrahatattva]
            kathaṃ trividhe mūlatatve saṃgrahatatvaṃ veditavyaṃ /</p>
         
         
         <p class="bold">nimittasya vikalpasya nāmnaś ca dvayasaṃgrahaḥ /</p>
         
         
         <p>yathāyogaṃ pañca vastūny ārabhya nimittavikalpayoḥ paratantreṇa (<span class="bold">Mvbh 43</span>) saṃgrahaḥ nāmnaḥ parikalpitena /</p>
         
         
         <p><span class="bold">samyagjñānasatatvasya ekenaiva ca saṃgrahaḥ // III.13</span></p>
         
         
         <p>tathatāsamyagjñānayoḥ pariniṣpannena svabhāvena saṃgrahaḥ /</p>
         
         
         <p>[9. Prabhedatattva]
            prabhedatatvaṃ mūlatatve kathaṃ veditavyaṃ / saptavidhaṃ prabhedatatvaṃ pravṛttitatvaṃ
            / lakṣaṇatatvaṃ / vijñaptitatvaṃ sanniveśatatvaṃ / mithyāpratipattitatvaṃ / viśuddhitatvaṃ
            samyakpratipattitatvañ ca / (tatra pravṛttitatvāditrividhaṃ / anavarāgreṣv eti saṃsāraḥ
            tathatācittasaṃkleśāt satvāḥ saṃkliśyanta iti sarvaṃ duḥkhādisatyaṃ ca yathāsaṃkhyaṃ)
            yaiva ca sandhinirmocanasūtre saptavidhā tathatā nirdiṣṭā / tatra /</p>
         
         
         <p class="bold">pravṛttitatvaṃ dvividhaṃ /</p>
         
         
         <p>mūlatatvaṃ veditavyaṃ / parikalpitaparatantralakṣaṇaṃ / yathā pravṛttitatvaṃ tathā
            /</p>
         
         
         <p class="bold">sanniveśakupannatā /</p>
         
         
         <p>sanniveśamithyāpratipattitatve api tathaiva dvividhaṃ mūlatatvaṃ /</p>
         
         
         <p><span class="bold">ekaṃ lakṣaṇavijñaptiśuddhisamyakprapannatā // III.14</span></p>
         
         
         <p>lakṣaṇatatvādīni catvāry ekaṃ mūlatatvaṃ pariniṣpannalakṣaṇaṃ /</p>
         
         <span class="note"><span class="bold">Mvbh 44</span></span>
         
         <p>[10. Kauśalyatattva]
            kauśalyatatvaṃ darśanapratipakṣeṇety uktaṃ / katham eṣu skandhādiṣu daśavidham ātmadarśanam
            /
            
            <p>
               <br />
               <span class="bold">ekahetutvabhoktṛtvakartṛtvavaśavartane /</span><br />
               <span class="bold">ādhipatyārthanityatve kleśaśuddhyāśraye 'pi ca // III.15</span>
               </p>
            <span class="bold">yogitvāmuktamuktatve ātmadarśanam eṣu hi /</span></p>
         
         
         <p>eṣa daśavidha ātmāsadgrāhaḥ skandhādiṣu pravartate / yasya pratipakṣeṇa daśavidhaṃ
            kauśalyaṃ yad utaikatvagrāho hetutvagrāho bhoktṛtvagrāhaḥ / kartṛtvagrāhaḥ / svatantragrāhaḥ
            i adhipatitvagrāho nityatvagrāhaḥ / saṃkliṣṭavyavadānatvagrāho yogitvagrāhaḥ / amuktamuktatvagrāhaś
            ca /</p>
         
         
         <p>katham idaṃ daśavidhaṃ kauśalyatatvaṃ mūlatatve 'ntarbhavati / yatas triṣu svabhāveṣu
            te skandhādayo 'ntarbhūtāḥ / katham antarbhūtāḥ /</p>
         
         
         <p><span class="bold">parikalpavikalpārthadharmatārthena teṣu te // III.16</span></p>
         
         
         <p>trividhaṃ rūpaṃ parikalpitaṃ rūpaṃ yo rūpasya parikalpitaḥ svabhāvaḥ / vikalpitaṃ
            rūpaṃ yo rūpasya paratantraḥ (/) svabhāvas tatra hi rūpavikalpaḥ kriyate / dharmatārūpaṃ
            yo rūpasya pariniṣpannaḥ svabhāvaḥ / yathā rūpam evaṃ vedanādayaḥ skandhāḥ dhātvāyatanādayaś
            ca yojyāḥ / evan triṣu svabhāveṣu skandhādīnām antarbhāvād daśavidhaṃ kauśalyatatvaṃ
            mūlatatva eva draṣṭavyaṃ / uktam idaṃ yathā daśavidhātmadarśanapratipakṣeṇa skandhādikauśalyaṃ
            [/] skandhādyarthas tu noktaḥ / sa idānīm ucyate/</p>
         
         <span class="note"><span class="bold">Mvbh 45</span></span>
         
         <p>[a. Skandhārtha]
            <span class="bold">anekatvābhisaṃkṣepaparicchedārtha āditaḥ /</span></p>
         
         
         <p>āditas tāvat skandhās te trividhenārthena veditavyāḥ / anekatvārthena yat kiñcid rūpam
            atītānāgatapratyutpannam iti vistaraḥ / abhisaṃkṣepārthena tat sarvam aikadhyam abhisaṃkṣipyeti
            / paricchedārthena ca rūpādilakṣaṇasya pṛthaktvavyavasthānāt / rāśyartho hi skandhārtha
            evaṃ ca loke rāśyartho dṛṣṭa iti /</p>
         
         
         <p>[b. Dhātvartha]
            <span class="bold">grāhakagrāhyatadgrāhabījārthaś cāparo mataḥ // III. 17</span></p>
         
         
         <p>katamo 'paro dhātus tatra grāhakabījārthaḥ cakṣurdhātvādayaḥ [/] grāhyabījārtho rūpadhātvādayas
            [/] tadgrāhabījārthaś cakṣurvijñānadhātvādayaḥ /</p>
         
         
         <p>[c. Āyatanārtha]
            <span class="bold">veditārthaparicchedabhogāyadvārato 'paraṃ /</span></p>
         
         
         <p>kim aparaṃ āyatanaṃ / tatra veditopabhogāyadvārārthena ṣaḍ ādhyātmikāny āyatanāni
            / arthaparicchedopabhogāyadvārārthena ṣaḍ bāhyāni /</p>
         
         
         <p>[d. Pratītyasamutpādārtha]
            pratītyasamutpādārthaḥ /</p>
         
         
         <p><span class="bold">punar hetuphalāyāsānāropānapavādataḥII III.18</span></p>
         
         
         <p>hetuphalakriyāṇām asamāropānapavādārthaḥ pratītyasamutpādārthaḥ / tatra hetu sa nāropaḥ
            saṃskārādīnāṃ viṣamahetukalpanāt / (<span class="bold">Mvbh 46</span>) hetvapavādo nirhetukatvakalpanāt phalasamāropaḥ sātmakānāṃ saṃskārādīnām avidyādipratyayapravṛttikalpanāt
            / phalāpavādo na santy avidyādipratyayāḥ saṃskārādaya iti kalpanāt / kriyāsamāropo
            'vidyādīnāṃ saṃskārādyutpattau vyāpārakalpanāt kriyāpavādo niḥsāmarthyakalpanāt tadabhāvād
            asamāropānapavādo veditavyaḥ /</p>
         
         
         <p>[e. Sthānāsthānārtha]
            <span class="bold">aniṣṭeṣṭaviśuddhīnāṃ samotpattyādhipatyayoḥ /
               saṃprāptisamudācārapāratantryārthato 'paraṃ // III. 19</span></p>
         
         
         <p>sthānāsthānaṃ saptavidhapāratantryārthena veditavyaṃ / tatrāniṣṭe pāratantryaṃ duścaritenānicchato
            'pi durgatigamanād iṣṭe pāratantryaṃ sucaritena sugatigamanāt / viśuddhau pāratantryaṃ
            pañca nivaraṇāny aprahāya yāvat saptabodhyaṅgāny abhāvayitvā duḥkhasyāntākaraṇāt samotpattau
            pāratantryaṃ dvayor apūrvācaramayos tathāgatayoś cakravartinoś caikasmin lokadhātāv
            anutpādād ādhipatye pāratantryaṃ striyāś cakravartitvādyakaraṇāt saṃprāptau pāratantryaṃ
            striyāḥ pratyekānuttarabodhyanabhisaṃbodhāt samudācāre pāratantryaṃ dṛṣṭisaṃpannasya
            vadhādyupakramāsamudācārāt pṛthagjanasya ca samudācārād vistareṇa bahudhātukasūtrānusārād
            anugantavyaṃ /</p>
         
         
         <p>[f. Indriyārtha]
            indriyaṃ punar dvāviṃśatividhaṃ /</p>
         
         
         <p class="bold">grahaṇasthānasaṃdhānabhogaśuddhidvayārthataḥ /</p>
         
         <span class="note"><span class="bold">Mvbh 47</span></span>
         
         <p>grahaṇārthena yāvad viśuddhidvayārthena teṣu tadādhipatyād rūpādiviṣayagrahaṇe hi
            cakṣurādīnāṃ ṣaṇṇām ādhipatyaṃ sthāne jīvitendriyasya tadādhipatyenāmaraṇāt / kulasandhāne
            strīpuruṣendriyayor apatyaprasavādhipatyād upabhoge vedanendriyāṇāṃ kuśalākuśalakarmaphalopabhogāt
            / laukikaviśuddhau śraddhādīnāṃ / lokottaraviśuddhau anājñātamājñāsyāmīndriyādīnāṃ
            /</p>
         
         
         <p>[g. Adhvārtha]
            <span class="bold">phalahetūpayogārthanopayogāt tathāparaṃ // III.20</span></p>
         
         
         <p>kim aparam adhvatrayaṃ yathāyogaṃ phalahetūpayogārthenātīto 'dhvā phalahetvanupayogārthenānāgato
            'dhvā hetūpayogaphalānupayogārthena pratyutpanno 'dhvā veditavyaḥ /</p>
         
         
         <p>[h. Catuḥsatyārtha]
            <span class="bold">vedanāsanimittārthatannimittaprapattitaḥ /
               tacchamapratipakṣārthayogād aparam iṣyate // III.21</span></p>
         
         
         <p>kim aparaṃ satyacatuṣṭayaṃ / tatra duḥkhasatyaṃ vedanāsanimittārthena yat kiñcid veditam
            idam atra duḥkhasyeti kṛtvā vedanānimittaṃ punar vedanāsthānīyā dharmā veditavyāḥ
            / tannimittapratipattitaḥ samudayasatyaṃ duḥkhasatyanimittaṃ yā pratipattiḥ / tayoḥ
            śamārthena nirodhasatyaṃ / pratipakṣārthena mārgasatyaṃ /</p>
         
         
         <p>[i. Yānatrayārtha]
            <span class="bold">guṇadoṣāvikalpena jñānena parataḥ svayaṃ [/]
               niryāṇād aparaṃ jñeyaṃ /</span></p>
         
         <span class="note"><span class="bold">Mvbh 48</span></span>
         
         <p>yānatrayaṃ yathāyogaṃ / tatra nirvāṇasaṃsārayor guṇadoṣajñānena parataḥ (/) śrutvā
            niryāṇārthena śrāvakayānaṃ / tenaiva svayam aśrutvā parato niryāṇārthena pratyekabuddhayānaṃ
            / avikalpena jñānena svayaṃ niryāṇārthena mahāyānaṃ veditavyaṃ //</p>
         
         
         <p>[j. Saṃskṛtāsaṃskṛtārtha]
            <span class="bold">saprajñaptisahetukāt /
               nimittāt praśamāt sārthāt paścimaṃ samudāhṛtaṃ // III.22</span></p>
         
         
         <p>saṃskṛtāsaṃskṛtaṃ tatra saprajñaptir nāmakāyādayaḥ hetur bījasaṃgṛhītam ālayavijñānaṃ
            / nimittaṃ pratiṣṭhādehabhogasaṃgṛhītaṃ / pravṛttivijñānasaṃgṛhītāś ca manaudgrahavikalpaḥ
            / etat saprajñaptisahetukaṃ nimittaṃ sasaṃprayogaṃ saṃskṛtaṃ veditavyaṃ / tatra mano
            yan nityaṃ manyanākāraṃ / udgrahaḥ pañcavijñānakāyāḥ vikalpo manovijñānaṃ (/) tasya
            vikalpakatvād asaṃskṛtaṃ punaḥ praśamaś ca nirodhaḥ / praśamārthaś ca tathatā tatra
            praśamo nirodho mārgaś ca yaś ca praśamo yena ceti kṛtvā praśamārthaḥ tathatā praśamasyārtha
            iti kṛtvā tathatāyā mārgālambanatvāt / mārgasya praśamatvan tena praśamanāt /</p>
         
         
         <p>ity etenārthena skandhādiṣu jñānaṃ skandhādikauśalyaṃ veditavyaṃ /</p>
         
         
         <p>[Tattvapiṇḍārtha]
            tatvasya piṇḍārthaḥ / samāsato dvividhaṃ tatvaṃ / ādarśatatvaṃ / dṛśyatatvaṃ ca tatrādarśatatvaṃ
            mūlatatvaṃ tatra śeṣāṇāṃ darśanāt / (<span class="bold">Mvbh 49</span>) dṛśyatatvaṃ navavidhaṃ nirabhimānadṛśyatatvaṃ / aviparyāsadṛśyatatvaṃ / śrāvakayānaniryāṇadṛśyatatvaṃ
            / mahāyānaniryāṇadṛśyatatvaṃ / audārikeṇa paripācanāt / sūkṣmeṇa ca vimocanāt paravādinigrahadṛśyatatvaṃ
            / dṛṣṭāntasanniśrayeṇa yuktyā nigrahāt / mahāyānābhidyotanadṛśyatatvaṃ / sarvākārajñeyapraveśadṛśyatatvaṃ
            / avitathatathatābhidyotanadṛśyatatvaṃ / ātmagrāhavastusarvābhisandhipraveśadṛśyatatvaṃ
            ca // ḥ //</p>
         
         
         <p>madhyāntavibhāgaśāstre tatvaparicchedas tṛtīyaḥ // ḥ //</p>
         
         <span class="note"><span class="bold">Mvbh 50</span></span>
         
         <p>[CHAPTER IV. PRATIPAKṢABHĀVANĀVASTHĀPHALAPARICCHEDA]
            [1.Pratipaksabhāvanā]
            pratipakṣabhāvanā bodhipakṣyabhāvanā sedānīṃ vaktavyā /</p>
         
         
         <p>[a. Catvāri smṛtyupasthānāni]
            tatra tāvad ādau /</p>
         
         
         <p><span class="bold">dauṣṭhulyāt tarṣahetutvād vastutvād avimohataḥ /
               catuḥsatyāvatārāya smṛtyupasthānabhāvanā // IV.1</span></p>
         
         
         <p>kāyena hi dauṣṭhulyaṃ prabhāvyate / tatparīkṣayā duḥkhasatyam avatarati / tasya sadauṣṭhulyasaṃskāralakṣaṇatvāt
            / dauṣṭhulyaṃ hi saṃskāraduḥkhatā / tayā sarvaṃ sāsravaṃ vastv āryā duḥkhataḥ paśyantīti
            / tṛṣṇāhetur vedanā tatparīkṣayā samudayasatyam avatarati / ātmābhiniveśavastu cittaṃ
            tatparīkṣayā nirodhasatyam avataraty ātmocchedabhayāpagamāt / dharmaparīkṣayā sāṃkleśikavaiyavadānikadharmāsaṃmohāt
            / mārgasatyam avataraty ataḥ (/) ādau catuḥsatyāvatārāya smṛtyupasthānabhāvanā vyavasthāpyate
            /</p>
         
         
         <p>[b. Catvāri samyakprahāṇāni]
            tataḥ samyakprahāṇabhāvanā yasmāt /</p>
         
         
         <p><span class="bold">parijñāte vipakṣe ca pratipakṣe ca sarvathā /
               tadapāyāyavīryaṃ hi caturdhā saṃpravartate // IV.2</span></p>
         
         
         <p>smṛtyupasthānabhāvanayā vipakṣe pratipakṣe ca sarvaprakāraṃ parijñāte vipakṣāpagamāya
            pratipakṣopagamāya ca vīryañ caturdhā saṃpravartate / utpannānāṃ pāpakānām akuśalānāṃ
            dharmāṇāṃ prahāṇāyeti vistaraḥ /</p>
         
         <span class="note"><span class="bold">Mvbh 51</span></span>
         
         <p>[c. Catvāra ṛddhipādāḥ]
            <span class="bold">karmaṇyatā sthites tatra sarvārthānāṃ samṛddhaye /
               pañcadoṣaprahāṇāṣṭasaṃskārāsevanānvayā // IV.3</span></p>
         
         
         <p>tasyāṃ tadapāyāyavīryabhāvanāyāṃ cittasthiteḥ (/) karmaṇyatā catvāra ṛddhipādāḥ sarvārthasamṛddhihetutvāt
            sthitir atra cittasthitiḥ samādhir veditavyaḥ / ataḥ samyakprahāṇānantaram ṛddhipādāḥ
            / sā punaḥ karmaṇyatā pañcadoṣaprahāṇāyāṣṭaprahāṇasaṃskārabhāvanānvayā veditavyā /</p>
         
         
         <p>[Paṃca dosāḥ]
            katame pañca doṣā ity āha /</p>
         
         
         <p><span class="bold">kausīdyam avavādasya saṃmoṣo laya uddhataḥ /
               asaṃskāro 'tha saṃskāraḥ pañca doṣā ime matāḥ // IV.4</span></p>
         
         
         <p>tatra layauddhatyam eko doṣaḥ kriyate / anabhisaṃskāro layauddhatyapraśamanakāle doṣaḥ
            / abhisaṃskāraḥ praśāntau [/]</p>
         
         
         <p>[Aṣṭa prahāṇasaṃskārāḥ]
            eṣāṃ prahāṇāya katham aṣṭau prahāṇasaṃskārā vyavasthāpyante / catvāraḥ kausīdyaprahāṇāya
            cchandavyāyāmaśraddhāprasrabdhayas te punar yathākramaṃ veditavyāḥ /</p>
         
         
         <p class="bold">āśrayo 'thāśritas tasya nimittaṃ phalam eva ca /</p>
         
         
         <p>āśrayaś chando vyāyāmasya / āśrito vyāyāmas tasyāśrayasya cchandasya nimittaṃ śraddhā
            saṃpratyaye (/) saty abhilāṣāt tasyāśritasya vyāyāmasya phalaṃ prasrabdhir ārabdhavīryasya
            samādhiviśeṣādhigamāc (<span class="bold">Mvbh 52</span>) cheṣāś catvāraḥ prahāṇasaṃskārāḥ smṛtisaṃprajanyacetanopekṣāś caturṇāṃ doṣāṇāṃ yathāsaṃkhyaṃ
            pratipakṣās te punaḥ smṛtyādayo veditavyā yathākramaṃ /</p>
         
         
         <p><span class="bold">ālambane 'saṃmoṣo layauddhatyānubuddhyanā /
               tadapāyābhisaṃskāraḥ śāntau praśaṭhavāhitā // IV.5</span></p>
         
         
         <p>smṛtir ālambane 'saṃpramoṣaḥ saṃprajanyaṃ smṛtyasaṃpramoṣe sati layauddhatyānubodhaḥ
            / anubudhya tadapagamāyābhisaṃskāraś cetanā / tasya layauddhatyasyopaśāntau satyāṃ
            praśaṭhavāhitā cittasyopekṣā [/]</p>
         
         
         <p>[d. Pañcendriyāṇi]
            ṛddhipādānām anantaraṃ pañcendriyāṇi śraddhādīni teṣāṃ kathaṃ vyavasthānaṃ /</p>
         
         
         <p><span class="bold">ropite mokṣabhāgīye cchandayogādhipatyataḥ /
               ālambane 'saṃmoṣāvisāravicayasya ca // IV.6</span></p>
         
         
         <p>ādhipatyata iti vartate / ṛddhipādaiḥ karmaṇyacittasyāropite mokṣabhāgīye kuśalamūle
            cchandādhipatyataḥ prayogādhipatyataḥ / ālambanāsaṃpramoṣādhipatyataḥ / avisārādhipatyataḥ
            / pravicayādhipatyataś ca / yathākramaṃ pañca śraddhādīnīndriyāṇi veditavyāni /</p>
         
         
         <p>[e. Pañca balāni]
            tāny eva śraddhādīni balavanti balānīty ucyante / teṣāṃ punar balavatvaṃ</p>
         
         
         <p class="bold">vipakṣasya hi saṃlekhad /</p>
         
         <span class="note"><span class="bold">Mvbh 53</span></span>
         
         <p>yadā tāny aśraddhādibhir vipakṣair na vyavakīryante / kasmāc chraddhādīnāṃ pūrvottaranirdeśaḥ
            / yasmāt</p>
         
         
         <p class="bold">pūrvasya phalam uttaraṃ /</p>
         
         
         <p>śraddadhāno hi hetuphalaṃ vīryam ārabhate / ārabdhavīryasya smṛtir upatiṣṭhate / upasthitasmṛteś
            cittaṃ samādhīyate / samāhitacitto yathābhūtaṃ prajānāti / avaropitamokṣabhāgīyasyendriyāṇy
            uktāny atha nirvedhabhāgīyāni kim indriyāvasthāyāṃ veditavyāny āhosvid balāvasthāyāṃ
            /</p>
         
         
         <p><span class="bold">dvau dvau nirvedhabhāgīyāv indriyāṇi balāni ca // IV.7</span></p>
         
         
         <p>uṣmagataṃ mūrdhānaś cendriyāṇi / kṣāntayo laukikāś cāgradharmā balāni /</p>
         
         
         <p>[f. Sapta bodhyaṅgāni]
            balānantaraṃ bodhyaṅgāni teṣāṃ kathaṃ vyavasthānaṃ /</p>
         
         
         <p><span class="bold">āśrayāṅgaṃ svabhāvāṅgaṃ niryāṇāṅgaṃ tṛtīyakaṃ /
               caturtham anuśaṃsāṅgan niḥkleśāṅgaṃ tridhā mataṃ // IV.8</span></p>
         
         
         <p>darśanamārge bodhāv aṅgāni bodhyaṅgāni / tatra bodher āśrayāṅgaṃ smṛtiḥ / svabhāvāṅgaṃ
            dharmavicayaḥ / niryāṇāṅgaṃ vīryaṃ / anuśansāṅgaṃ prītiḥ / asaṃkleśāṅgaṃ tridhā prasrabdhisamādhyupekṣāḥ
            / kimarthaṃ punar asaṃkleśāṅgaṃ tridhā deśitaṃ</p>
         
         <span class="note"><span class="bold">Mvbh 54</span></span>
         
         <p class="bold">nidānenāśrayeṇeha svabhāvena ca deśitaṃ /</p>
         
         
         <p>asaṃkleśasya nidānaṃ prasrabdhir dauṣṭhulyahetutvāt saṃkleśasya / tasyāś ca tatpratipakṣatvād
            āśrayaḥ samādhiḥ / svabhāvaupekṣā [/]</p>
         
         
         <p>[g. Aṣṭa mārgāṅgāni]
            bodhyaṅgānantaraṃ mārgāṅgāni teṣāṃ kathaṃ vyavasthānaṃ /</p>
         
         
         <p><span class="bold">paricchedo 'tha saṃprāptiḥ parasaṃbhāvanā tridhā [//] IV.9
               vipakṣapratipakṣaś ca mārgasyāṅgaṃ tad aṣṭadhā /</span></p>
         
         
         <p>bhāvanāmārge 'sya paricchedāṅgaṃ samyagdṛṣṭir laukikī lokottarapṛṣṭhalabdhā yayā svādhigamaṃ
            paricchinatti / parasaṃprāpaṇāṅgaṃ samyaksaṃkalpaḥ samyagvāk ca / sasamutthānayā vācā
            tatprāpaṇāt / parasaṃbhāvanāṅgaṃ tridhā samyagvākkarmāntājīvās tair hi yathākramaṃ
            /</p>
         
         
         <p><span class="bold">dṛṣṭau śīle 'tha saṃlekhe paravijñaptir iṣyate // IV.10</span></p>
         
         
         <p>tasya samyagvācā kathāsāṃkathyaviniścayena prajñāyāṃ saṃbhāvanā bhavati / samyakkarmāntena
            śīle 'kṛtyākaraṇāt samyagājīvena saṃlekhe dharmeṇa mātrayā ca cīvarādyanveṣaṇāt /
            vipakṣapratipakṣāṅgaṃ tridhaiva samyagvyāyamasmṛtisamādhayaḥ / eṣāṃ hi yathākramaṃ
            /</p>
         
         
         <p class="bold">kleśopakleśavaibhutvavipakṣapratipakṣatā /</p>
         
         
         <p>trividho hi vipakṣaḥ kleśo bhāvanāheyaḥ / upakleśo layauddhatyaṃ (<span class="bold">Mvbh 55</span>) vibhutvavipakṣaś ca vaiśeṣikaguṇābhinirhāravibandhaḥ tatra prathamasya samyagvyāyāmaḥ
            pratipakṣas tena mārgabhāvanāt / dvitīyasya samyaksmṛtiḥ śamathādinimitteṣu sūpasthitasmṛteḥ
            layauddhatyābhāvāt / tṛtīyasya samyaksamādhiḥ dhyānasanniśrayeṇābhijñādiguṇābhinirhārāt
            /</p>
         
         
         <p>[h. Pratipakṣabhāvanāprabheda]
            saiṣā pratipakṣabhāvanā samāsena trividhā veditavyā /</p>
         
         
         <p><span class="bold">anukūlā viparyastā sānubandhā viparyayā // IV.11</span></p>
         
         <p><span class="bold">aviparyastaviparyāsānānubandhā ca bhāvanā /</span></p>
         
         
         <p>viparyastāpi aviparyāsānukūlāviparyastā viparyāsānubandhā aviparyastā viparyāsaniranubandhā
            ca yathākramaṃ pṛthagjanaśaikṣāśaikṣāvasthāsu / bodhisatvānān tv</p>
         
         
         <p><span class="bold">ālambanamanaskāraprāptitas tadviśiṣṭatā // IV.12</span></p>
         
         
         <p>śrāvakapratyekabuddhānāṃ hi svāsantānikāḥ kāyādayaḥ ālambanam / bodhisatvānāṃ svaparasāntānikāḥ
            śrāvakapratyekabuddhā anityādibhir ākāraiḥ kāyādīn manasikurvanti / bodhisatvās tv
            anupalambhayogena / śrāvakapratyekabuddhāḥ smṛtyupasthānādīni bhāvayanti yāvad eva
            kāyādīnāṃ visaṃyogāya / bodhisatvā na visaṃyogāya / nāvisaṃyogāya / yāvad evāpratiṣṭhitanirvāṇāya
            / uktā pratipakṣabhāvanā /</p>
         
         <span class="note"><span class="bold">Mvbh 56</span></span>
         
         <p>[2. Tatrāvasthā]
            tatrāvasthā katamā /</p>
         
         
         <p><span class="bold">hetvavasthāvatārākhyā prayogaphalasaṃjñitā /
               kāryākāryaviśiṣṭā ca / uttarānuttarā ca sā // IV.13
               
               <p>
                  adhimuktau praveśe ca niryāṇe vyākṛtāv api /<br />
                  kathikatve 'bhiṣeke ca saṃprāptāv anuśansane // IV.1
                  </p>
               kṛtyānuṣṭhā uddiṣṭā /</span></p>
         
         
         <p>tatra hetvavasthā yā gotrasthasya pudgalasyāvatārāvasthā utpāditabodhicittasya prayogāvasthā
            cittotpādād ūrdham aprāpte phale / phalāvasthā prāpte / sakaraṇīyāvasthā śaikṣasya
            / akaraṇīyāvasthā aśaikṣasya / viśeṣāvasthābhijñādiguṇaviśeṣasamanvāgatasya / uttarāvasthā
            śrāvakādibhyo bhūmipraviṣṭasya bodhisatvasya / anuttarāvasthā buddhasya tata ūrdham
            avasthābhāvād adhimuktyavasthā bodhisatvānāṃ sarvasyām adhimukticaryābhūmau / praveśāvasthā
            prathamāyāṃ bhūmau niryāṇāvasthā taduttarāsu ṣaṭsu bhūmiṣu / vyākaraṇāvasthā aṣṭamyāṃ
            bhūmau kathikatvāvasthā navamyām abhiṣekāvasthā daśamyāṃ / prāptyavasthā buddhānān
            dharmakāyaḥ / anuśansāvasthā sāṃbhogikaḥ kāyaḥ / kṛtyānuṣṭhānāvasthā nirmāṇakāyaḥ
            / sarvāpy eṣā bahuvidhāvasthābhisamasya veditavyā /</p>
         
         
         <p><span class="bold">dharmadhātau tridhā puuaḥ /
               aśuddhāśuddhaśuddhā ca viśuddhā ca yathārhataḥ // IV.15</span></p>
         
         
         <p>tatrāśuddhāvasthā hetvavasthām upādāya yāvat prayogād aśuddhaśuddhāvasthā (<span class="bold">Mvbh 57</span>) śaikṣāṇāṃ / viśuddhāvasthā aśaikṣāṇāṃ /</p>
         
         
         <p class="bold">pudgalānāṃ vyavasthānaṃ yathāyogam ato matam /</p>
         
         
         <p>ato 'vasthāprabhedād yathāyogaṃ pudgalānāṃ vyavasthānaṃ (/) veditavyam ayaṃ gotrastho
            'yam avatīrṇa ity evamādi / uktāvasthā [/]</p>
         
         
         <p>[3. Phalaprāpti]
            phalaprāptiḥ katamā /</p>
         
         
         <p><span class="bold">bhājanatvaṃ vipākākhyaṃ balan tasyādhipatyataḥ // IV.16</span></p>
         
         <p><span class="bold">rucir vṛddhir viśuddhiś ca phalam etad yathākramaṃ /</span></p>
         
         
         <p>bhājanatvaṃ yaḥ kuśalānukūlo vipākaḥ / balaṃ yā bhājanatvādhipatyāt kuśalasyādhimātratā
            / rucir yā pūrvābhyāsāt kuśalaruciḥ / vṛddhir yā pratyutpanne kuśaladharmābhyāsāt
            kuśalamūlaparipuṣṭiḥ / viśuddhir yad āvaraṇaprahāṇaṃ / etad yathākramaṃ phalaṃ pañcavidhaṃ
            veditavyam / vipākaphalam adhipatiphalan niṣyandaphalaṃ puruṣakāraphalaṃ visaṃyogaphalañ
            ca /</p>
         
         
         <p><span class="bold">uttarottaram ādyañ ca tadabhyāsāt samāptitaḥ // IV.17</span></p>
         
         <p><span class="bold">ānukūlyād vipakṣāc ca visaṃyogād viśeṣataḥ /
               uttarānuttaratvāc ca phalam anyat samāsataḥ // IV.18</span></p>
         
         
         <p>uttarottaraphalaṃ gotrāc cittotpāda ity evamādi paraṃparayā veditavyaṃ / ādiphalaṃ
            prathamato lokottaradharmapratilambhaḥ / abhyāsaphalaṃ tasmāt pareṇa śaikṣāvasthāyāṃ
            / samāptiphalam aśaikṣādharmāḥ / ānukūlyaphalam upaniṣadbhāvenottarottaraphalam eva
            veditavyaṃ / vipakṣaphalaṃ prahāṇamārgo yad evādiphalaṃ / pratipakṣo 'bhipretaḥ /
            visaṃyogaphalaṃ nirodhasākṣātkriyā abhyāsaphalaṃ samāptiphalaṃ ca kleśavisaṃyogaḥ
            (<span class="bold">Mvbh 58</span>) śaikṣāśaikṣāṇāṃ yathākramaṃ / viśeṣaphalam abhijñādiko guṇaviśeṣaḥ / uttaraphalaṃ
            bodhisatvabhūmayas tadanyayānottaratvād anuttaraphalaṃ buddhabhūmiḥ / etāni catvāri
            abhyāsasamāptiphalaprabheda eva etad anyat phalaṃ samāsanirdeśato vyāsatas tv aparimāṇaṃ
            /</p>
         
         
         <p>[Pratipakṣabhāvanāpiṇḍārtha]
            tatra pratipakṣabhāvanāyāḥ piṇḍārthaḥ / vyutpattibhāvanā nirlekhabhāvanā parikarmabhāvanā
            / uttarasamārambhabhāvanā / śliṣṭabhāvanā darśanamārgaśleṣāt / praviṣṭabhāvanā utkṛṣṭabhāvanā
            ādibhāvanā madhyabhāvanā paryavasānabhāvanā / sottarā bhāvanā niruttarā ca bhāvanā
            yālambanamanaskāraprāptiviśiṣṭā // avasthānāṃ piṇḍārthaḥ / bhavyatāvasthā gotrasthasya
            / ārambhāvasthā yāvat prayogāt / asuddhāvasthā aśuddhaśuddhāvasthā viśuddhāvasthā
            / sālaṃkārāvasthā / vyāptyavasthā daśabhūmivyāpanāt / anuttarāvasthā ca // phalānāṃ
            piṇḍārthaḥ saṃgrahataḥ tadviśeṣataḥ pūrvābhyāsataḥn uttarottaranirhārataḥ / uddeśato
            nirdeśataś ca / tatra saṃgrahataḥ / pañca phalāni / tadviśeṣataḥ śeṣāṇi / pūrvābhyāsataḥ
            vipākaphalaṃ / uttarottaranirhāratas tadanyāni catvāri / uddeśataḥ uttarottaraphalādīni
            catvāri nirdeśataḥ ānukūlyaphalādini ṣaṭ / teṣām eva (<span class="bold">Mvbh 59</span>) caturṇāṃ nirdeśāt //</p>
         
         
         <p>madhyāntavibhāge pratipakṣabhāvanāvasthāphalaparicchedaś caturthaḥ // ḥ</p>
         
         <span class="note"><span class="bold">Mvbh 60</span></span>
         
         <p>[CHAPTER V. YĀNĀNUTTARYAPARICCHEDA]
            [1. Trividhānuttarya]
            yānānuttaryam idānīṃ vaktavyaṃ / tad ucyate /</p>
         
         
         <p><span class="bold">ānuttaryaṃ prapattau hi punar ālambane mataṃ /
               samudāgama uddiṣṭaṃ /</span></p>
         
         
         <p>trividham ānuttaryaṃ mahāyāne yenaitad anuttaraṃ yānaṃ pratipattyānuttaryaṃ / ālambanānuttaryaṃ
            / samudāgamānuttaryañ ca /</p>
         
         
         <p>[2. Pratipattyānuttarya]
            tatra pratipattyānuttaryaṃ daśapāramitāpratipattito veditavyaṃ /</p>
         
         
         <p><span class="bold">pratipattis tu ṣaḍvidhā // V.1</span></p>
         
         
         <p>tāsu pāramitāsu /</p>
         
         
         <p><span class="bold">paramātha manaskāre anudharme 'ntavarjane /
               viśiṣṭā cāviśiṣṭā ca /</span></p>
         
         
         <p>ity eṣā ṣaḍvidhā pratipattir yad uta paramā pratipattiḥ / manaskārapratipattir anudharmapratipattiḥ
            / antadvayavarjitā pratipattiḥ viśistā pratipattiḥ / aviśiṣṭā ca pratipattiḥ /</p>
         
         
         <p>[a. Paramā pratipattiḥ]
            tatra /</p>
         
         <span class="note"><span class="bold">Mvbh 61</span></span>
         
         <p><span class="bold">paramā dvādaśātmikā // V.2</span></p>
         
         <p>
            <span class="bold">audāryam āyatatvaṃ ca adhikāro 'kṣayātmatā /</span><br />
            <span class="bold">nairantaryam akṛcchratvaṃ vittatvaṃ ca parigrahaḥ // V.3</span>
            </p>
         
         <p><span class="bold">ārambhaprāptiniṣyandaniṣpattiḥ paramā matā /</span></p>
         
         
         <p>ity eṣā dvādaśavidhā paramā matā / yad utaudāryaparamatā āyatatvaparamatā adhikāraparamatā
            akṣayatvaparamatā nairantaryaparamatā akṛcchratvaparamatā / vittatvaparamatā parigrahaparamatā
            / ārambhaparamatā pratilambhaparamatā niṣyandaparamatā niṣpattiparamatā ca / tatraudāryaparamatā
            sarvalaukikasaṃpattyanarthitvenotkṛṣṭatayā ca veditavyā / āyatatvaparamatā trikalpāsaṃkhyeyaparibhāvanāt
            / adhikāraparamatā sarvasatvārthakriyādhikārāt / akṣayatvaparamatā mahābodhipariṇāmanayātyantam
            aparyādānān nairantaryaparamatātmaparasamatādhimokṣāt sarvasatvadānādibhiḥ pāramitāparipūraṇād
            akṛcchratvaparamatānumodanāmātreṇa paradānādīnāṃparamitāparipūraṇāt / vittatvaparamatā
            / gaganagañjasamādhyādibhir dānādiparipūraṇāt parigrahaparamatā nirvikalpajñānaparigṛhītatvāt
            / ārambhaparamatādhimukticaryābhūmāv adhimātrāyāṃ kṣāntau pratilambhaparamatā prathamāyāṃ
            bhūmau / niṣyandaparamatā / tadanyāsv aṣṭāsu bhūmiṣu / niṣpattiparamatā daśamyāṃ bhūmau
            tathāgatyāṃ ca / bodhisatvaniṣpattyā buddhaniṣpattyā ca /</p>
         
         
         <p><span class="bold">tataś ca paramārthena daśa pāramitā matāḥ // V.4</span></p>
         
         
         <p>yata eṣā dvādaśavidhā paramatā etāsu saṃvidyate / tataḥ paramā (<span class="bold">Mvbh 62</span>) ity anenārthena daśa pāramitāḥ / katamā daśety ekeṣāṃ tannāmavyutpādanārtham ucyate
            /</p>
         
         
         <p><span class="bold">dānaṃ śīlaṃ kṣamā vīryaṃ dhyānaṃ prajñā upāyatā /
               praṇidhānaṃ balaṃ jñānam etāḥ pāramitā daśeti // V.5</span></p>
         
         
         <p>kim āsāṃ pratyekaṃ karma /</p>
         
         
         <p><span class="bold">anugraho 'vighātaś ca karma tasya ca marṣaṇaṃ /
               guṇavṛddhiś ca sāmarthyam avatāravimocane /
               akṣayatvaṃ sadā vṛttir niyataṃ bhogapācane // V.6</span></p>
         
         
         <p>ity etad āsāṃ karma yathākramaṃ / dānena hi bodhisatvaḥ satvān anugṛhṇāti / śīlenopaghātaṃ
            pareṣāṃ na karoti / kṣāntyā paraiḥ kṛtam upaghātaṃ marṣayati / vīryeṇa guṇān vardhayati
            / dhyānena rddhyādibhir āvarjyāvatārayati / prajñayā samyagavavādadānād vimocayati
            / upāyakauśalyapāramitayā mahābodhipariṇāmanād dānādīn akṣayān karoti / praṇidhānapāramitayānukūlopapattiparigrahāt
            / sarvajanmasu buddhotpādārāgaṇato dānādiṣu sadā pravartate balapāramitayā pratisaṃkhyānabhāvanābalābhyāṃ
            niyataṃ dānādiṣu pravartate / vipakṣānabhibhavāt / jñānapāramitayā yathārutadharmasaṃmohāpagamād
            dānādyādhipateyadharmasaṃbhogañ ca pratyanubhavati / satvāṃś ca paripācayati / uktā
            paramā pratipattiḥ /</p>
         
         
         <p>[b. Manasikārapratipatti]</p>
         
         <span class="note"><span class="bold">Mvbh 63</span></span>
         
         <p>manasikārapratipattiḥ katamā /</p>
         
         
         <p><span class="bold">yathāprajñaptito dharmamahāyānamanaskriyā /
               bodhisatvasya satataṃ prajñayā triprakārayā // V.7</span></p>
         
         
         <p>dānādīny adhikṛtya yathāprajñaptānāṃ sūtrādidharmāṇāṃ mahāyāne manasikaraṇam abhīkṣṇaṃ
            śrutacintābhāvanāmayyā prajñayā manasikārapratipattiḥ / sā triprakārayā prajñayā manasikriyā
            kaṃ guṇaṃkaroti /</p>
         
         
         <p class="bold">dhātupuṣṭyai praveśāya cārthasiddhyai bhavaty asau /</p>
         
         
         <p>śrutamayyā prajñayā manasikurvato dhātupuṣṭir bhavati / cintāmayyā tasya śrutasyārthaṃ
            bhāvena praviśati / bhāvanāmayyārthasiddhiṃ prāpnoti bhūmipraveśapariśodhanāt /</p>
         
         
         <p><span class="bold">saṃyuktā dharmacaritaiḥ sā jñeyā daśabhiḥ punaḥ // V.8</span></p>
         
         
         <p>sā punar manasikārapratipattiḥ / daśabhir dharmacaritaiḥ parigṛhītā veditavyā katamad
            daśadhā dharmacaritaṃ /</p>
         
         
         <p><span class="bold">lekhanā pūjanā dānaṃ śravaṇaṃ vācanodgrahaḥ /
               prakāśanātha svādhyāyaś cintanā bhāvanā ca tat // V.9</span></p>
         
         
         <p>mahāyānasya lekhanaṃ pūjanaṃ parebhyo dānaṃ pareṇa vācyamānasya śravaṇaṃ / svayaṃ
            ca vācanaṃ / udgrahaṇaṃ / parebhyo deśanaṃ granthasyārthasya vā svādhyāyanaṃ / cintanaṃ
            bhāvanañ ca /</p>
         
         
         <p class="bold">ameyapuṇyaskandhaṃ hi caritan tad daśātmakaṃ /</p>
         
         <span class="note"><span class="bold">Mvbh 64</span></span>
         
         <p>kasmān mahāyāna eva dharmacaritam atyarthaṃ mahāphalan deśyate sūtreṣu na punaḥ śrāvakayāne
            / dvābhyāṃ kāraṇābhyāṃ /</p>
         
         
         <p class="bold">viśeṣād akṣayatvāc ca /</p>
         
         
         <p>kathaṃ viśeṣāt / katham akṣayatvāt /</p>
         
         
         <p><span class="bold">parānugrahato 'śamāt // V.10</span></p>
         
         
         <p>parānugrahavṛttitvād viśiṣṭatvaṃ / parinirvāṇe 'py aśamāt / anuparamād akṣayatvaṃ
            veditavyaṃ / uktā manasikārapratipattiḥ /</p>
         
         
         <p>[c. Anudharmapratipatti]
            anudharmapratipattiḥ katamā /</p>
         
         
         <p class="bold">avikṣiptāviparyāsapraṇatā cānudhārmikī /</p>
         
         
         <p>ity eṣā dvividhānudharmapratipattiḥ / yad utāvikṣiptā cāviparyāsapariṇatā ca /</p>
         
         
         <p>[Avikṣepapariṇatā]
            tatra ṣaḍvidhavikṣepābhāvād avikṣiptā / tatra ṣaḍvidho vikṣepaḥ / prakṛtivikṣepaḥ
            / bahirdhāvikṣepaḥ / adhyātmavikṣepaḥ nimittavikṣepaḥ dauṣṭhulyavikṣepaḥ manasikāravikṣepaś
            ca / sa eṣa kiṃlakṣaṇo veditavya ity ata āha /</p>
         
         
         <p><span class="bold">vyutthānaṃ viṣaye sāras tathāsvādalayoddhataḥ / V.11</span></p>
         
         <p><span class="bold">saṃbhāvanābhisandhiś ca manaskāre 'py ahaṃkṛtiḥ /</span>
            <span class="note"><span class="bold">Mvbh 65</span></span>
            <span class="bold">hīnacittaṃca vikṣepaḥ parijñeyo hi dhīmatā // V.12</span></p>
         
         
         <p>ity evaṃlakṣaṇaḥ ṣaḍvidho vikṣepo yo bodhisatvena parijñeyaḥ / tatra vyutthānaṃ samādhitaḥ
            pañcabhir vijñānakāyaiḥ prakṛtivikṣepaḥ viṣaye visāro bahirdhāvikṣepaḥ / samādher
            āsvādanā layauddhatyaṃ cādhyātmavikṣepaḥ / saṃbhāvanābhisandhiḥ nimittavikṣepaḥ /
            tan nimittaṃ kṛtvā prayogāt / sāhaṃkāramanaskāratā dauṣṭhulyavikṣepaḥ / dauṣṭhulyavaśenāsmimānasamudācārāt
            / hīnacittatvaṃ / manasikāravikṣepaḥ hīnayānamanasikārasamudācārāt /</p>
         
         
         <p>[Aviparyāsapariṇatā]
            tatrāviparyāso daśavidhe vastuni veditavyaḥ / yad uta /</p>
         
         
         <p><span class="bold">vyañjanārthamanaskāre 'visāre lakṣaṇadvaye /
               aśuddhaśuddhāv āgantukatve 'trāsitānunnatau // V.13</span></p>
         
         
         <p>tatra /</p>
         
         
         <p><span class="bold">saṃyogāt saṃstavāc caiva viyogād apy asaṃstavāt /
               arthasatvam asatvañ ca vyañjane so 'viparyayaḥ /] V.14</span></p>
         
         
         <p>saṃyoge sati vyañjanānām avicchinnoccāraṇatayā asya cedaṃ nāmeti saṃstavāt sārthakatvaṃ
            viparyayān nirarthakatvam iti / yad evandarśanaṃ so 'viparyāso vyañjane veditavyaḥ
            / katham arthe 'viparyāsaḥ /</p>
         
         
         <p><span class="bold">dvayena pratibhāsatvaṃ tathā cāvidyamānatā j
               arthe sa cāviparyāsaḥ sadasatvena varjitaḥ // V.15</span></p>
         
         
         <p>dvayena grāhyagrāhakatvena pratibhāsate tadākarotpattitaḥ / tathā (<span class="bold">Mvbh 66</span>) ca na vidyate / yathā pratibhāsata iti / arthe yad darśanaṃ sa tatrāviparyāsaḥ arthasya
            satvena varjito grāhyagrāhakābhāvād asatvena varjitaḥ / tatpratibhāsabhrāntisadbhāvāt
            /
            <span class="bold">
               tajjalpabhāvito jalpamanaskāras tadāśrayaḥ
               manaskāre 'viparyāso dvayaprakhyānakāraṇe // V.16</span></p>
         
         
         <p>grāhyagrāhakajalpaparibhāvito jalpamanaskāras tasya grāhyagrāhakavikalpasyāśrayo bhavatīty
            ayaṃ manaskāre 'viparyāsaḥ / katamasmin manaskāre grāhyagrāhakasaṃprakhyānakāraṇe
            sa hy asau jalpamanaskāro 'bhilāpasaṃjñāparibhāvitatvāt grāhyagrāhakavikalpāśrayo
            veditavyaḥ /</p>
         
         
         <p><span class="bold">māyādivad asatvañ ca satvaṃ cārthasya tan mataṃ [/]
               so 'visāre 'viparyāso bhāvābhāvāvisārataḥ // V.17</span></p>
         
         
         <p>yat tad arthasyāsatvaṃ satvaṃ cānantaram uktaṃ / tan māyādivan mataṃ yathā māyā na
            hastyādibhāvenāsti na ca naivāsti / tadbhrāntimātrāstitvāt / evam artho 'pi na cāsti
            yathā saṃprakhyāti grāhyagrāhakatvena na ca naivāsti tadbhrāntimātrāstitvāt / ādiśabdena
            marīcisvapnodakacandrādayo dṛṣṭāntā yathāyogaṃ veditavyā iti yan māyādyupamārthe darśanād
            avisāraṃ cetasaḥ paśyati so 'visāre 'viparyāsas tena bhāvābhāvayoś cittasyāvisaraṇāt
            /</p>
         
         <span class="note"><span class="bold">Mvbh 67</span></span>
         
         <p><span class="bold">sarvasya nāmamātratvaṃ sarvakalpāpravṛttaye /
               svalakṣaṇe 'viparyāsaḥ /</span></p>
         
         
         <p>sarvam idaṃ nāmamātraṃ / yad idaṃ cakṣūrūpaṃ yāvan manodharmā iti yaj jñānaṃ sarvavikalpānāṃ
            pratipakṣeṇa ayaṃ svalakṣaṇe 'viparyāsaḥ / katamasmin svalakṣaṇe /</p>
         
         
         <p><span class="bold">paramārthe svalakṣaṇe // V.18</span></p>
         
         
         <p>saṃvṛtyā tu nedaṃ nāmamātram iti gṛhyate /</p>
         
         
         <p><span class="bold">dharmadhātuvinirmukto yasmād dharmo na vidyate /
               sāmānyalakṣaṇaṃ tasmāt sa ca tatrāviparyayaḥ // V.19</span></p>
         
         
         <p>na hi dharmanairātmyena vinā kaścid dharmo vidyate / tasmād dharmadhātuḥ sarvadharmāṇāṃ
            sāmānyaṃ lakṣaṇam iti / yad evaṃjñānam ayaṃ sāmānyalakṣaṇe 'viparyāsaḥ /</p>
         
         
         <p><span class="bold">viparyastamanaskārāvihāniparihāṇitaḥ /
               tadaśuddhir viśuddhiś ca sa ca tatrāviparyayaḥ // V.20</span></p>
         
         
         <p>viparyastasmanaskārāprahāṇan tasya dharmadhātor aviśuddhis tatprahāṇaṃ viśuddhir iti
            yad evaṃjñānam ayam aviśuddhau viśuddhau cāviparyāso yathākramaṃ /</p>
         
         
         <p><span class="bold">dharmadhātor viśuddhatvāt prakṛtyā vyomavat punaḥ /
               dvayasyāgantukatvaṃ hi sa ca tatrāviparyayaḥ // V.21</span></p>
         
         
         <p>dharmadhātoḥ punar ākāśavat / prakṛtiviśuddhatvāt / dvayam apy etad āgantukam aviśuddhiru
            viśuddhiś ca paścād iti / yad evaṃjñānam ayam āgantukatve 'viparyāsaḥ /</p>
         
         <span class="note"><span class="bold">Mvbh 68</span></span>
         
         <p><span class="bold">saṃkleśaś ca viśuddhiś ca dharmapudgalayor na hi /
               asatvāt trāsatāmānau nātaḥ so 'trāviparyayaḥ // V.22</span></p>
         
         
         <p>na hi pudgalasya saṃkleśo na viśuddhir nāpi dharmasya / yasmān na pudgalo 'sti na
            dharmo yataś ca na kasyacit saṃkleśo na vyavadānaṃ ato na saṃkleśapakṣe kasyacid dhāniḥ
            na vyavadānapakse kasyacid viśeṣaḥ / yatas trāso vā syād unnatir vety ayam atrāse
            'nunnatau cāviparyāsaḥ /</p>
         
         
         <p>[Daśa vajrapadāni]
            ete ca daśāviparyāsā daśasu vajrapadeṣu yathākramaṃ yojayitavyāḥ / daśa vajrapadāni
            / sadasattā aviparyasaḥ / āśrayo māyopamatā avikalpanatā prakṛtiprabhāsvaratā saṃkleśo
            vyavadānaṃ / ākāśopamatā ahīnatā aviśiṣṭatā ca / vajrapadānāṃ śarīravyavasthānaṃ /
            svabhāvataḥ / ālambanataḥ / avikalpanataḥ / codyaparihārataś ca / tatra svabhāvataḥ
            trayaḥ svabhāvāḥ / pariniṣpannaparikalpitaparatantrākhyā ādyais tribhiḥ padair yathākramaṃ
            / ālambanataḥ / ta eva avikalpanato yena ca na vikalpayati nirvikalpena jñānena yac
            ca na vikalpayati prakṛtiprabhāsvaratāṃ / tad anena jñeyajñānavyavasthānaṃ yathākramaṃ
            veditavyaṃ / yad uta tribhiḥ svabhāvair avikalpanatayā ca / codyaparihārataḥ / śiṣṭāni
            padāni tatredaṃ codyaṃ / yady ete parikalpitaparatantralakṣaṇā dharmā na saṃvidyante
            / katham upalabhyante / atha saṃvidyante dharmāṇāṃ prakṛtiprabhāsvaratā na (<span class="bold">Mvbh 69</span>) yujyate / tan māyopamatayā pariharati / yathā māyākṛtaṃ na vidyata upalabhyate ca
            yadi prakṛtiprabhāsvaratā dharmāṇāṃ tat kathaṃ pūrvaṃ saṃkleśaḥ paścād vyavadānaṃ
            / asya parihāraḥ / saṃkleśavyavadānam ākāśopamatayā veditavyaṃ / yathākāśaṃ prakṛtipariśuddhaṃ
            saṃkliśyate / vyavadāyate ceti / yady aprameyabuddhotpāde saty aprameyāṇāṃ satvānāṃ
            kleśāpaśamaḥ / tat kathaṃ na saṃsārasamucchedo na nirvāṇavṛddhir bhavati / tasyāhīnāviśiṣṭatayā
            parihāraḥ / aprameyatvāt satvadhātor vyavadānapakṣasya ca /</p>
         
         
         <p>dvitīyaṃ śarīravyavasthānam /</p>
         
         
         <p>
            yatra yā ca yato bhrāntir abhrāntir yā ca yatra ca /<br />
            bhrāntyabhrāntiphale caiva paryantaś ca tayor iti //
            </p>
         
         
         <p>
            sadasattāviparyāsaḥ āśrayo māyayopamā /<br />
            akalpanā prakṛtyā ca bhāsvaratvaṃ sadaiva hi //
            </p>
         
         
         <p>
            saṃkleśo vyavadānaṃ cākāśopamatā tathā /<br />
            ahīnānadhikatvañ ca daśa vajrapadāni hi //
            </p>
         
         
         <p>uktānudharmapratipattiḥ /</p>
         
         
         <p>[d. Antadvayavarjane pratipattiḥ]
            antadvayavarjane pratipattiḥ katamā yā ratnakūṭe madhyamā pratipattir upadiṣṭā / kasyāntasya
            varjanād asau veditavyā /</p>
         
         
         <p>
            <span class="bold">pṛthaktvaikatvam antaś ca tirthyaśrāvakayor api /</span><br />
            <span class="bold">samāropāpavādānto dvidhā pudgaladharmayoḥ // V.23</span>
            </p>
         
         <p>
            <span class="bold">vipakṣapratipakṣāntaḥ śāśvatocchedasaṃjñitaḥ /</span><br />
            <span class="bold">grāhyagrāhakasaṃkleśavyavadāne dvidhā tridhā // V.24</span>
            </p>
         
         <p><span class="bold">vikalpadvayatāntaś ca sa ca saptavidho mataḥ /
               bhāvābhāve praśāmye 'tha śamane trāsyantadbhaye // V.25</span>
            <span class="note"><span class="bold">Mvbh 70</span></span>
            <span class="bold">grāhyagrāhe 'tha samyaktvamithyātve vyāpṛtau na ca /
               ajanmasamakālatve sa vikalpadvayāntatā // V.26</span></p>
         
         
         <p>tatra rūpādibhyaḥ / pṛthaktvam ātmana ity antaḥ / ekatvam ity antaḥ tatparivarjanārthaṃ
            madhyamā pratipat / yā nātmapratyavekṣā / yāvan na mānavapratyavekṣā ātmadarśane hi
            jīvas tac charīraṃ / anyo jīvo 'nyac charīram iti bhavati darśanaṃ / nityaṃ rūpam
            iti tīrthikāntaḥ / anityam iti śrāvakāntaḥ / tatparivarjanārthaṃ madhyamā pratipad
            yā rūpādīnāṃ na nityapratyavekṣā nānityapratyavekṣā / ātmeti pudgalasamāropāntaḥ nairātmyam
            ity apavādāntaḥ prajñaptisato 'py apavādāt / tatparivarjanārthaṃ madhyamā pratipad
            yad ātmanairātmyayor madhyaṃ nirvikalpaṃ jñānaṃ / bhūtaṃ cittam iti dharmasamāropāntaḥ
            abhūtam ity apavādāntaḥ / tatparivarjanārthaṃ madhyamā pratipad yatra na cittaṃ na
            cetanā na mano na vijñānaṃ / akuśalādayo dharmāḥ saṃkleśa iti vipakṣāntaḥ / kuśalādayo
            vyavadānam iti pratipakṣāntas tatparivarjanārthaṃ madhyamā pratipad yo 'syāntadvayasyānupagamo
            'nudāhāro 'pravyāhāraḥ / astīti śāśvatāntas tayor eva pudgaladharmayor nāstīty ucchedāntas
            tatparivarjanārthaṃ madhyamā pratipad yad anayor dvayor antayor madhyaṃ / avidyā grāhyā
            grāhakā cety antaḥ / evaṃ vidyā saṃskārā asaṃskṛtaṃ ca tatpratipakṣaḥ / yāvaj jarāmaraṇaṃ
            grāhyaṃ grāhakaṃ cety antas tannirodho grāhyo grāhako vety anto yena mārgeṇa tan nirudhyate
            / evaṃ grāhyagrāhakānto (<span class="bold">Mvbh 71</span>) dvidhā kṛṣṇaśuklapakṣabhedena tatparivarjanārthaṃ madhyamā pratipad vidyā cāvidyā
            cādvayam etad iti vistareṇa vidyāvidyādīnāṃ grāhyagrāhakatvābhāvāt /</p>
         
         
         <p>trividhaḥ saṃkleśaḥ / kleśasaṃkleśaḥ / karmasaṃkleśaḥ / janmasaṃkleśaś ca / tatra
            kleśasaṃkleśas trividhaḥ / dṛṣṭiḥ rāgadveṣamohanimittaṃ punarbhavapraṇidhānaṃ ca /
            yasya pratipakṣo jñānaśūnyatā jñānānimittaṃ jñānāpraṇihitaṃ ca / karmasaṃkleśaḥ /
            śubhāśubhakarmābhisaṃskāraḥ yasya pratipakṣo jñānānabhisaṃskāraḥ / janmasaṃkleśaḥ
            / punarbhavajātiḥ jātasya cittacaittānāṃ pratikṣaṇotpādaḥ / punarbhavaprabandhaś ca
            yasya pratipakṣo jñānājātiḥ jñānānutpādo jñānāsvabhāvatā ca / etasya trividhasya saṃkleśasyāpagamo
            vyavadānaṃ / tatra jñānaśūnyatādibhiḥ / jñeyaśūnyatādayo dharmā etena trividhena saṃkleśena
            yathāyogaṃ yāvan na śūnyatādayaḥ kriyante / prakṛtyaiva śūnyatādayo dharmadhātoḥ prakṛtyasaṃkliṣṭatvāt
            tena yadi dharmadhātuḥ saṃkliśyate vā viśudhyate veti kalpayaty ayam antaḥ / prakṛtyasaṃkliṣṭasya
            saṃkleśaviśuddhyabhāvād etasyāntasya parivarjanārthaṃ / madhyamā pratipat / yan na
            śūnyatayā dharmāñ chūnyāṃ karoti / api tu dharmā eva śūnyā ity evamādi /</p>
         
         
         <p>aparaḥ saptavidho vikalpadvayāntas tad yathā bhāve 'pi vikalpo 'ntaḥ/ abhāve 'pi pudgalo
            'sti yasya vināśāya śūnyatā (<span class="bold">Mvbh 72</span>) nairātmyam api vā nāstīti kalpanāt / tad etasya vikalpadvayāntasya parivarjanārtham
            iyaṃ madhyamā pratipat / na khalu pudgalavināśāya śūnyatā api tu śūnyataiva śūnyā
            pūrvāntaśūnyatā / aparāntaśūnyatā ity evamādivistaraḥ /</p>
         
         
         <p>śāmye 'pi vikalpo 'ntaḥ / śamane 'pi vikalpo 'nataḥ praheyaprahāṇakalpanayā śūnyatāyās
            trasanād etasya vikalpadvayāntasya parivarjanārtham ākāśadṛṣṭāntaḥ /</p>
         
         
         <p>trāsye 'pi vikalpo 'ntas tataś ca trāsyād bhaye 'pi parikalpitarūpāditrasanāt (/)
            duḥkhabhīrutayā etasya vikalpadvayāntasya parivarjanārthaṃ citrakaradṛṣṭāntaḥ / pūrvako
            dṛṣṭāntaḥ śrāvakān ārabhyāyaṃ tu bodhisatvān /</p>
         
         
         <p>grāhye 'pi vikalpo 'ntaḥ grāhake 'pi etasya vikalpadvayāntasya parivarjanārthaṃ māyākāradṛṣṭāntaḥ
            / vijñaptimātrajñānakṛtaṃ hy arthābhāvajñānaṃ / tac cārthābhāvajñānaṃ / tad eva vijñaptimātrajñānaṃ
            nivartayati / arthābhāve vijñaptyasaṃbhavād ity etad atra sādharmyaṃ /</p>
         
         
         <p>samyaktve 'pi vikalpo 'ntaḥ mithyātve 'pi bhūtapratyavekṣāṃ samyaktvena kalpayato
            mithyātvena vā etasyāntadvayasya parivarjanārthaṃ / kāṣṭhadvayāgnidṛṣṭāntaḥ / yathākāṣṭhadvayād
            (<span class="bold">Mvbh 73</span>) anagnilakṣaṇād agnir jāyate / jātaś ca tad eva kāṣṭhadvayaṃ dahaty evam asamyaktvalakṣaṇāyā
            yathābhūtapratyavekṣāyāḥ samyaktvalakṣaṇam āryaṃ prajñendriyaṃ jāyate jātaṃ ca tām
            eva bhūtapratyavekṣāṃ vibhāvayatīty etad atra sādharmyaṃ na cāsamyaktvalakṣaṇāpi bhūtapratyavekṣā
            mithyātvalakṣaṇā samyaktvānukūlyāt /</p>
         
         
         <p>vyāpṛtāv api vikalpo 'ntaḥ / avyāpṛtāv api jñānasya buddhipūrvāṃ kriyāṃ niḥsāmarthyaṃ
            vā kalpayataḥ / etasya vikalpadvayāntasya parivarjanārthaṃ / tailapradyotadṛṣṭāntaḥ
            /</p>
         
         
         <p>ajanmatve 'pi vikalpo 'ntaḥ samakālatve 'pi yadi pratipakṣasyānutpattiṃ vā kalpayati
            saṃkleśasyaiva vā dīrghakālatvam etasya vikalpadvayāntasya parivarjanārthaṃ dvitīyas
            tailapradyotadṛṣṭāntaḥ /</p>
         
         
         <p>uktāntadvayaparivarjane pratipattiḥ /</p>
         
         
         <p>[e. Viśisṭā cāviśiṣṭā ca pratipattiḥ]
            viśiṣṭā cāviśiṣṭā ca pratipattiḥ / katamā /</p>
         
         
         <p class="bold">viśiṣṭā cāviśiṣṭā ca jñeyā daśasu bhūmiṣu /</p>
         
         
         <p>yasyāṃ bhūmau yā pāramitātiriktatarā sā tatra viśiṣṭā sarvāsu ca sarvatra samudāgacchatīty
            aviśiṣṭā /</p>
         
         
         <p>uktaṃ pratipattyānuttaryaṃ /</p>
         
         
         <p>[3. Ālambanānuttarya]
            ālambanānuttaryaṃ / katamat /</p>
         
         
         <p><span class="bold">vyavasthānaṃ tathā dhātuḥ sādhyasādhanadhāraṇā // V.27</span></p>
         
         <p><span class="bold">avadhārapradhārā ca prativedhaḥ pratānatā /</span>
            <span class="note"><span class="bold">Mvbh 74</span></span>
            <span class="bold">pragamaḥ praśaṭhatvaṃ ca prakarṣālambanaṃ mataṃ // V.28</span></p>
         
         
         <p>ity etat / dvādaśavidham ālambanaṃ / yad uta dharmaprajñaptivyavasthānālambanaṃ dharmadhātvālambanaṃ
            sādhyālambanaṃ sādhanālambanaṃ / dhāraṇālambanaṃ avadhāraṇālambanaṃ / pradhāraṇālambanaṃ
            / prativedhālambanaṃ / pratānatālambanaṃ / pragamālambanaṃ / praśaṭhatvālambanaṃ prakarṣālambanaṃ
            ca / tatra prathamaṃ ye pāramitādayo dharmā vyavasthāpyante / dvitīyan tathatā tṛtīyacaturthe
            te eva yathākramaṃ dharmadhātuprativedhena pāramitādidharmādhigamāt / pañcamaṃ śrutamayajñānālambanaṃ
            / ṣaṣṭhaṃ / cintāmayasyāvagamya dhāraṇāt / saptamaṃ bhāvanāmayasya pratyātmaṃ dhāraṇāt
            / aṣṭamaṃ prathamāyāṃ bhūmau darśanamārgasya / navamaṃ bhāvanāmārgasya yāvat saptamyāṃ
            bhūmau / daśamaṃ tatraiva laukikalokottarasya mārgasya / prakāraśo dharmādhigamāt
            / ekādaśam aṣṭamyāṃ bhūmau dvādaśaṃ navamyādibhūmitraye tad eva hi prathamadvayaṃ
            / tasyān tasyām avasthāyāṃ tattadālambanaṃ nāma labhate /</p>
         
         
         <p>uktam ālambanaṃ //</p>
         
         
         <p>[4. Samudāgamānuttarya]
            samudāgamaḥ katamaḥ /</p>
         
         
         <p><span class="bold">avaikalyāpratikṣepo 'vikṣepaś ca prapūraṇā /
               samutpādo nirūḍhiś ca karmaṇyatvāpratiṣṭhitā /
               nirāvaraṇatā tasyāprasrabdhisamudāgamaḥ // V.29</span></p>
         
         
         <p>ity eṣa daśavidhaḥ samudāgamaḥ / tatra pratyayāvaikalyaṃ / gotrasamudāgamaḥ / (<span class="bold">Mvbh 75</span>) mahāyānāpratikṣepo 'dhimuktisamudāgamaḥ / hīnayānāvikṣepaś cittotpādasamudāgamaḥ
            / pāramitāparipūraṇā pratipattisamudāgamaḥ / āryamārgotpādo niyāmāvakrāntisamudāgamaḥ
            / kuśalamūlanirūḍhiḥ dīrghakālaparicayāt satvaparipākasamudāgamaḥ [/] cittakarmaṇyatvaṃ
            kṣetrapariśuddhisamudāgamaḥ / saṃsāranirvāṇāpratiṣṭhatā avinivartanīyabhūmivyākaraṇalābhasamudāgamaḥ
            saṃsāranirvāṇābhyām avinivartanāt / nirāvaraṇatā buddhabhūmisamudāgamaḥ / tadaprasrabdhir
            bodhisaṃdarśanasamudāgamaḥ [//]</p>
         
         
         <p>[Śāstranāmavyākhyāna]
            ity etac</p>
         
         
         <p><span class="bold">chāstraṃ madhyavibhāgaṃ hi</span></p>
         
         
         <p>madhyamāpratipatprakāśanāt madhyāntavibhāgam apy etan madhyasyāntayoś ca prakāśanāt
            / ādyaparavarjitasya madhyasya vā /</p>
         
         
         <p class="bold">gūḍhasārārtham eva ca /</p>
         
         
         <p>tarkasyāgocaratvāt paravādibhir abhedyatvāc ca yathākramaṃ /</p>
         
         
         <p class="bold">mahārthaṃ caiva /</p>
         
         
         <p>svaparādhikārāt /</p>
         
         
         <p class="bold">sarvārthaṃ /</p>
         
         
         <p>yānatrayādhikārāt /</p>
         
         
         <p><span class="bold">sarvānarthapraṇodanaṃ // V.30</span></p>
         
         <span class="note"><span class="bold">Mvbh 76</span></span>
         
         <p>kleśajñeyāvaraṇaprahāṇāvāhanāt /</p>
         
         
         <p>[Yānānuttaryapiṇḍārtha]
            ānuttaryasya piṇḍārthaḥ / samāsatas trividham ānuttaryaṃ pratipattiḥ (/) pratipattyādhāraḥ
            pratipattiphalaṃ caiva / sā ca pratipattir yādṛśī paramā / yena ca</p>
         
         
         <p>yathāprajñaptito dharmamahāyānamanaskriyā (V. 7ab)</p>
         
         
         <p>ity evamādinā / yathā yena prakāreṇāvikṣepapariṇatā ca śamathabhāvanayā aviparyāsapariṇatā
            ca vipaśyanābhāvanayā/ yadarthaṃ ca madhyamayā pratipadā niryāṇārthaṃ / yatra ca</p>
         
         
         <p>daśasu bhūmiṣu (V. 27b) /</p>
         
         
         <p>viśiṣṭā cāviśiṣṭā ca (V. 27a) /</p>
         
         
         <p>aviparyāsānāṃ piṇḍārthaḥ / vyañjanāviparyāsena śamathanimittaṃ pratividhyati / arthāviparyāsena
            vipaśyanānimittaṃ pratividhyati / manaskārāviparyāsena viparyāsanidānaṃ parivarjayati
            / avisārāviparyāsena tannimittaṃ sugṛhītaṃ karoti / svalakṣaṇāviparyāsena tatpratipakṣeṇāvikalpaṃ
            mārgaṃ bhāvayati / sāmānyalakṣaṇāviparyāsena vyavadānaprakṛtiṃ pratividhyati / aśuddhiśuddhimanaskārāviparyāsena
            tadāvaraṇaprahīṇāprahīṇatāṃ prajānāti / tadāgantukatvāviparyāsena saṃkleśavyavadānaṃ
            yathābhūtaṃ prajānāti / atrāsānunnatyaviparyāsena nirāvaraṇe niryāti /</p>
         
         
         <p>ānuttaryaparicchedaḥ pañcamaḥ //</p>
         
         <span class="note"><span class="bold">Mvbh 77</span></span>
         
         <p>// samāpto madhyāntavibhāgaḥ //</p>
         
         
         <p>// vyākhyām imām upanibadhya yad asti puṇyaṃ
            
            <p>
               puṇyodayāya mahato jagatas tad astu /<br />
               jñānodayāya ca yato 'bhyudayaṃ mahāntaṃ<br />
               bodhitrayaṃ ca na cirāj jagad aśnuvīta //
               </p>
         </p>
         
         
         <p>iti //</p>
         
         
         <p>madhyāntavibhāgakārikābhāṣyaṃ samāptam //</p>
         
         
         <p>// kṛtir ācāryabhadantavasubandhoḥ /</p>
         
         </div>
   </body>
</html>