<!DOCTYPE html><html xmlns="http://www.w3.org/1999/xhtml">
   <head>
      <meta http-equiv="Content-Type" content="text/html; charset=UTF-8" />
      <meta name="viewport" content="width=device-width, initial-scale=1.0" />
      <title>Vasubandhu: Triṃśikāvijñaptikārikā with Sthiramati's Triṃśikāvijñaptibhāṣya (GRETIL)
	</title>
      <style>@font-face {
    font-family: LinuxLibertineDisplay0Regular, times, serif;
    src: url(fonts/LinLibertine_DR.woff);
}
* {box-sizing: border-box;}
body {background-color: #FFFFFF; font-family: 'LinuxLibertineDisplayORegular'; font-weight: normal; font-style: normal; font-size: 18px; padding: 20px 100px 20px; width: 1600px;}

ul {list-style: circle;}

ul.dash {list-style: none; margin-left: .5em; padding-left: .5em;}
ul.dash > li:before {display: inline-block; content: "–"; width: 1em; margin-left: 0em;}

a:link {color: black; text-decoration: underline;}
a:visited {color: black; text-decoration: underline;}
a:hover {color: black; text-decoration: none;}
a:active {color: black; text-decoration: underline;}

p {padding-left: .5em; padding-right: .5em;}

h4 {margin-bottom: 0px;}
mark {background-color: #FFFFCC;}
q:before {content: "»";}
q:after {content: "«";}

.noindent {padding: 0px;}
.comm {padding-left: 1em; padding-right: 1em;}
.app {width: 80%; text-align: right; font-size: 14px; padding-left: 1em;}
.lem {display:inline-block;}
.ref {font-size: 14px; padding: inherit;}
.lb {font-weight: bold; font-size: 14px;}
.lb:before {content: "["}
.lb:after {content: "]"}
.pb {font-weight: bold; font-size: 14px;}
.pb:before {content: " ["}
.pb:after {content: "] "}
.note {font-weight: bold; font-size: 14px;}
.note:before {content: " ["}
.note:after {content: "] "}
.subhead {font-weight: bold; font-size: 14px;}
.appnote {font-size: 14px;}
.appnote:before {content: " ["}
.appnote:after {content: "] "}
.hi {font-style: italic}
.sic:before {content: "†"}
.sic:after {content: "†"}
.corr {color: #008000;}
.supplied {color: #1E90FF;}
.surplus {color: #ff3333;}
.unclear {color: #D2B48C;}

/* custom renditions */
.b, .bf, .textbf, .bold {font-weight: bold}
.i, .it, .textit, .italic {font-style: italic}
.u, .underline {text-decoration: underline}
.blue {color: #0000e6;}
.red {color: #b30000;}

.row:after {content: ""; display: table; clear: both;}
.column {float: left; width: 50%; padding-left: .5em; padding-right: .5em;}
.analysis {font-size: 14px; color: #0066ff; padding-left: .5em; padding-right: .5em; padding-top: .1em;}
.analysis:before {content: "["}
.analysis:after {content: "]"}

div.wapp:hover  span.lem {background-color: #FFFFCC;}

@media screen and (max-width: 800px) {
    body {font-size: 16px;}
    .column {width: 100%;}
    .analysis {width: 100%;}
}

@media screen and (max-width: 1200px) {
    body {padding: 10px;}
    .app {width: 90%;}
}

@media only screen and (max-width: 1600px) {
    body {width: auto; padding: 20px;}
}

#toc_container {background: #f9f9f9 none repeat scroll 0 0; border: 1px solid #aaa; display: table; font-size: 95%; margin-bottom: 1em; padding: 1em; width: auto;}
.toc_title {font-weight: 700; text-align: center;}	  
#toc_container li, #toc_container ul, #toc_container ul li{list-style: outside none none !important; padding-left: .5em;}
</style>
   </head>
   <body>
      <h1>Vasubandhu: Triṃśikāvijñaptikārikā with Sthiramati's Triṃśikāvijñaptibhāṣya</h1>
      <h2>Header</h2>
      <p>
         This file is an html transformation of <a href="http://gretil.sub.uni-goettingen.de/gretil/corpustei/sa_vasubandhu-triMzikAvijJaptikArikA-comm.xml">sa_vasubandhu-triMzikAvijJaptikArikA-comm.xml</a> with a rudimentary header. For a more extensive header please refer to the source
         file.
         </p>
      <p class="noindent"><b>Data entry: </b>Takamichi Fukita and Klaus Wille</p>
      <p class="noindent"><b>Contribution: </b>Takamichi Fukita and Klaus Wille</p>
      <p class="noindent"><b>Date of this version: </b>2020-07-31</p>
      <h4>
         <if test="fileDesc/sourceDesc/@xml:id" id=""></if>
         	  Source:
         	</h4>
      <ul class="dash">
         <li>Hartmut Buescher: Sthiramati's Triṃśikāvijñaptibhāṣya, Critical Editions of the Sanskrit
            Text and its Tibetan Translation, Wien 2007 (Österreichische Akademie der Wissenschaften,
            Phil.-hist. Kl., Sitzungsberichte, 786; Beiträge zur Kultur- und Geistesgeschichte
            Asiens, 57).</li>
      </ul>
      <p class="noindent"><b>Publisher: </b>Göttingen Register of Electronic Texts in Indian Languages (GRETIL), SUB Göttingen</p>
      <h4>Licence:</h4>
      <p>This e-text was provided to GRETIL in good faith that no copyright rights have been
         infringed.
         	 If anyone wishes to assert copyright over this file, please contact the GRETIL management
         at gretil(at)sub(dot)uni-goettingen(dot)de.
         	 The file will be immediately removed pending resolution of the claim.</p>
      <p><a href="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International
            License.</a></p>
      <h4>Interpretive markup:</h4>
      <ul class="dash">
         <li><span class="hi">highlighted text</span></li>
         <li><span class="note">remarks</span></li>
      </ul>
      <h4>Notes:</h4>
      <notesStmt xmlns="http://www.tei-c.org/ns/1.0">
         	
         <p xmlns="http://www.w3.org/1999/xhtml">This file has been created by mass conversion of GRETIL's Sanskrit corpus from <a href="http://gretil.sub.uni-goettingen.de/gretil/1_sanskr/6_sastra/3_phil/buddh/sthtvbhu.htm">sthtvbhu.htm</a>. Due to the heterogeneity of the sources the header markup might be suboptimal. For
            the sake of transparency the header of the legacy file is documented in the &lt;note&gt; element below:</p>
         	
         <p xmlns="http://www.w3.org/1999/xhtml">
            	 Vasubandhu: Trimsikavijnaptikarika,
            <br />with Sthiramati's Trimsikavijnaptibhasya = Tvbh
            <br />
            <br />Based on the edition by Hartmut Buescher: Sthiramati's Triṃśikāvijñaptibhāṣya, Critical
            Editions of the Sanskrit Text and its Tibetan Translation, Wien 2007
            <br />(Österreichische Akademie der Wissenschaften, Phil.-hist. Kl., Sitzungsberichte, 786;
            Beiträge zur Kultur- und Geistesgeschichte Asiens, 57).
            <br />
            <br />Input by Takamichi Fukita and Klaus Wille
            <br />[GRETIL-Version: 2018-08-02]
            <br />
            <br />Revision:
            <br /> 2018-08-02: kaśalaṃ corrected to kuśalaṃ by Mario D'Amato
            <br />
            <br />MARKUP
            <br /><span class="bold">Vasubandhu's Kārikās</span>
            
            <br /><span class="blue">pagination of H. Buescher's edition</span>
            	</p>
         </notesStmt>
      <h4>Revisions:</h4>
      <ul class="dash">
         <li>2020-07-31: TEI encoding by mass conversion of GRETIL's Sanskrit corpus</li>
      </ul>
      <hr />
      <h2>Text</h2>
      <div xml:lang="sa-Latn">
         
         
         <p>Vasubandhu: Triṃśikāvijñaptikārikā</p>
         
         <span class="note"><span class="blue">Tvbh_38</span></span>
         
         <p>namo buddhāya ||</p>
         
         
         <p>pudgaladharmanairātmyayor apratipannavipratipannānām aviparītapudgaladharmanairātmyapratipādanārthaṃ
            triṃśikāvijñaptiprakaraṇārambhaḥ |</p>
         
         
         <p>pudgaladharmanairātmyapratipādanaṃ punaḥ kleśajñeyāvaraṇaprahāṇārtham | tathā hy ātmadṛṣṭiprabhavā
            rāgādayaḥ kleśāḥ pudgalanairātmyāvabodhaś ca satkāyadṛṣṭeḥ pratipakṣatvāt tatprahāṇāya
            pravartamānaḥ sarvakleśān prajahāti | dharmanairātmyajñānād api jñeyāvaraṇapratipakṣatvāt
            jñeyāvaraṇaṃ prahīyate | kleśajñeyāvaraṇaprahāṇam api mokṣasarvajñatvādhigamārtham
            | kleśā hi mokṣaprāpter āvaraṇam iti atas teṣu prahīṇeṣu mokṣo 'dhigamyate | jñeyāvaraṇam
            api sarvasmin jñeye jñānapravṛttipratibandhabhūtam akliṣṭam ajñānam | tasmin prahīṇe
            sarvākāre jñeye 'saktam apratihatañ ca jñānaṃ pravartata ity ataḥ sarvajñatvam adhigamyate
            |</p>
         
         
         <p>atha vā dharmapudgalābhiniviṣṭāś cittamātraṃ yathābhūtaṃ na jānantīty ato dharmapudgalanairātmyapradarśanena
            saphale vijñaptimātre 'nupūrveṇa praveśārthaṃ prakaraṇārambhaḥ |</p>
         
         
         <p>atha vā vijñānavad vijñeyam api dravyata eveti kecin manyante | vijñeyavad vijñānam
            api saṃvṛtita eva na paramārthata ity asya dviprakārasyāpy ekāntavādasya pratiṣedhārthaḥ
            prakaraṇārambhaḥ ||</p>
         
         <span class="note"><span class="blue">Tvbh_40</span></span>
         
         <p><span class="bold">ātmadharmopacāro hi vividho yaḥ pravartate | 1ab</span></p>
         
         
         <p>lokaśāstrayor iti vākyaśeṣaḥ |</p>
         
         
         <p><span class="bold">vijñānapariṇāme 'sau | 1c</span></p>
         
         
         <p>ātmadharmopacāra iti saṃbadhyate | ātmā dharmāś copacaryanta ity ātmadharmopacāraḥ
            | sa punar ātmaprajñaptir dharmaprajñaptiś ca | vividha ity anekaprakāraḥ | ātmā jīvo
            jantur manujo māṇava ity evamādika ātmopacāraḥ skandhā dhātava āyatanāni rūpaṃ vedanā
            saṃjñā saṃskārā vijñānam ity evamādiko dharmopacāraḥ |</p>
         
         
         <p>ayaṃ dviprakāro 'py upacāro vijñānapariṇāma eva na mukhye ātmani dharmeṣu ceti | kuta
            etat | dharmāṇām ātmanaś ca vijñānapariṇāmād bahir abhāvāt | ko 'yaṃ pariṇāmo nāma
            | anyathātvam | kāraṇakṣaṇanirodhasamakālaḥ kāraṇakṣaṇavilakṣaṇaḥ kāryasyātmalābhaḥ
            pariṇāmaḥ | tatrātmādivikalpavāsanāparipoṣād rūpādivikalpavāsanāparipoṣāc cālayavijñānād
            ātmādinirbhāso vikalpo rūpādinirbhāsaś cotpadyate | [<span class="blue">Tvbh_42</span>] tam ātmādinirbhāsaṃ rūpādinirbhāsañ ca tasmād vikalpād bahirbhūtam ivopādāyātmādyupacāro
            rūpādidharmopacāraś cānādikālikaḥ pravartate vināpi bāhyenātmanā dharmaiś ca | tad
            yathā taimirikasya keśoṇḍukādyupacāra iti | yac ca yatra nāsti tat tatropacaryate
            | tad yathā bāhīke gauḥ |</p>
         
         
         <p>evaṃ vijñānasvarūpe bahiś cātmadharmābhāvāt parikalpita evātmā dharmāś ca na tu paramārthataḥ
            santīti vijñānavad vijñeyam api dravyata evety ayam ekāntavādo nābhyupeyaḥ |</p>
         
         
         <p>upacārasya ca nirādhārasyāsaṃbhavād avaśyaṃ vijñānapariṇāmo vastuto 'stīty upagantavyo
            yatrātmadharmopacāraḥ pravartate | ataś cāyam abhyupagamo na yuktikṣamo vijñānam api
            vijñeyavat saṃvṛtita eva na paramārthata iti | saṃvṛtito 'py abhāvaprasaṅgān na hi
            saṃvṛtir nirupādānā yujyate |</p>
         
         
         <p>tasmād ayam ekāntavādo dviprakāro 'pi niryuktikatvāt tyājya ity ācāryavacanam | evañ
            ca sarvaṃ vijñeyaṃ parikalpitasvabhāvatvād vastuto na vidyate vijñānaṃ punaḥ pratītyasamutpannatvād
            dravyato 'stīty abhyupeyam | pratītyasamutpannatvaṃ punar vijñānasya pariṇāmaśabdena
            jñāpitam |</p>
         
         
         <p>katham etad gamyate vinā bāhyenārthena vijñānam evārthākāram utpadyata iti | bāhyo
            hy arthaḥ svābhāsavijñānajanakatvena vijñānasyālambanapratyaya iṣyate na kāraṇatvamātreṇa
            samanantarādipratyayād viśeṣāprasaṅgāt |</p>
         
         <span class="note"><span class="blue">Tvbh_44</span></span>
         
         
         <p>sañcitālambanāś ca pañcavijñānakāyās tadākāratvāt | na ca sañcitam avayavasaṃhatimātrād
            anyad vidyate | tadavayavān apohya sañcitākāravijñānābhāvāt | tasmād vinaiva bāhyenārthena
            vijñānaṃ sañcitākāram utpadyate |</p>
         
         
         <p>na ca paramāṇava eva saṃcitās tasyālambanaṃ paramāṇūnām atadākāratvāt | na hy asañcitāvasthātaḥ
            sañcitāvasthāyāṃ paramāṇūnāṃ kaścid ātmātiśayaḥ | tasmād asañcitavat sañcitā api paramāṇavo
            naivālambanam |</p>
         
         
         <p>anyas tu manyate | ekaika paramāṇur anyanirapekṣyo 'tīndriyo bahavas tu parasparāpekṣā
            indriyagrāhyāḥ | teṣām api sāpekṣanirapekṣāvasthayor ātmātiśayābhāvād ekāntenendriyagrāhyatvam
            atīndriyatvaṃ vā |</p>
         
         
         <p>yadi ca paramāṇava eva parasparāpekṣā vijñānasya viṣayībhavanti | evaṃ sati yo 'yaṃ
            ghaṭakuḍyādyākārabhedo vijñāne sa na syāt praramāṇūnām atadākāratvāt | na cānyanirbhāsasya
            vijñānasyānyākāro viṣayo yujyate 'tiprasaṅgāt | na ca paramāṇavaḥ stambhādivat paramārthataḥ
            santy| arvāṅmadhyaparabhāgasadbhāvāt |</p>
         
         
         <p>tadanabhyupagame vā pūrvadakṣiṇāparottarādidigbhedo yaḥ sa paramāṇor na syāt | tataś
            ca vijñānavat paramāṇor apy amūrtatvam adeśasthatvañ ca prasajyate | evaṃ bāhyārthābhāvād
            vijñānam evārthākāram utpadyate svapnavijñānavad ity abhyupeyam | vedanādayo 'pi nātītānāgatās
            tadākāravijñānajanakā niruddhājātatvāt | na ca vartamānā vartamānajanakā utpadyamānāvasthāyām
            asattvāt | [<span class="blue">Tvbh_46</span>] utpannāvasthāyāṃ vijñānasyāpi tadākāreṇotpannatvān na kiñcit kartavyam astīti manovijñānam
            apy anālambanam evotpadyate |</p>
         
         
         <p>anyas tv āha | asaty ātmani mukhye dharmeṣu copacāro na yujyate | upacāro hi triṣu
            satsu bhavati nānyatamābhāve mukhyapadārthe tatsadṛśe 'nyasmin viṣaye tayoś ca sādṛśye
            | tad yathā mukhye 'gnau tatsadṛśe ca māṇavake tayoś ca sādhāraṇe dharme kapilatve
            tīkṣṇatve vā saty agnir māṇavaka ity upacāraḥ kriyate | atra hy agnir māṇavaka iti
            jātir dravyaṃ vopacaryate | ubhayathāpy upacārābhāvaḥ |</p>
         
         
         <p>tatra tāvan na jāteḥ sādhāraṇaṃ kapilatvaṃ tīkṣṇatvaṃ vā | na ca sādhāraṇadharmābhāve
            māṇavake jāter upacāro yujyate 'tiprasaṅgāt | ataddharmatve 'pi jātes tīkṣṇatvakapilatvayor
            jātyavinābhāvitvān māṇavake jātyupacāro bhaviṣyati | jātyabhāve 'pi tīkṣṇatvakapilatvayor
            māṇavake darśanād avinābhāvitvam ayuktam | avinābhāvitve copacārābhāvo 'gnāv iva māṇavake
            'pi jātisadbhāvāt | tasmān na māṇavake jātyupacāraḥ saṃbhavati |</p>
         
         
         <p>nāpi dravyopacāraḥ sāmānyadharmābhāvāt | na hi yo 'gnes tīkṣṇo guṇaḥ kapilo vā sa
            eva māṇavake | kiṃ tarhi tato 'nyaḥ | viśeṣasya svāśrayapratibaddhatvān na vināgniguṇenāgner
            māṇavake upacāro yuktaḥ | agniguṇasādṛśyād yukta iti cet | evam apy agniguṇasyaiva
            tīkṣṇasya kapilasya vā māṇavakaguṇe tīkṣṇe kapile vā sādṛśyād upacāro yukto na tu
            māṇavake 'gner guṇasādṛśyenāsaṃbandhāt | tasmād dravyopacāro 'pi naiva yujyate |</p>
         
         <span class="note"><span class="blue">Tvbh_48</span></span>
         
         
         <p>mukhyo 'pi padārtho naivāsti tatsvarūpasya sarvajñānābhidhānaviṣayātikrāntatvāt |
            pradhāne hi guṇarūpeṇaiva jñānābhidhāne pravartete tatsvarūpāsaṃsparśāt | anyathā
            ca guṇavaiyarthyaprasaṅgaḥ | na hi jñānābhidhānavyatirikto 'nyaḥ padārthasvarūpaparicchittyupāyo
            'stīty ataḥ pradhānasvarūpaviṣayajñānābhidhānābhāvān naiva mukhyaḥ padārtho 'stīty
            avagantavyam | evaṃ yāvac chabde saṃbandhābhāvāj jñānābhidhānābhāva evañ cābhidhānābhidheyābhāvān
            naiva mukhyaḥ padārtho 'sti | api ca sarva evāyaṃ gauṇa eva na mukhyo 'sti | gauṇo
            hi nāma yo yatrāvidyamānena rūpeṇa pravartate | sarvaś ca śabdaḥ pradhāne 'vidyamānenaiva
            guṇarūpeṇa pravartate ato mukhyo nāsty eva | tatra yad uktaṃ asaty ātmani mukhye dharmeṣu
            copacāro na yukta iti tad ayuktam |</p>
         
         
         <p>vijñānapariṇāmaḥ kati prabheda iti na jñāyate | atas tatprabhedopadarśanārtham āha
            |</p>
         
         
         <p><span class="bold">pariṇāmaḥ sa ca tridhā || 1d</span></p>
         
         
         <p>yatrātmādyupacāro dharmopacāraś ca sa punar hetubhāvena phalabhāvena ca bhidyate |
            tatra hetupariṇāmo yālayavijñāne vipākaniṣyandavāsanāparipuṣṭiḥ | phalapariṇāmaḥ punar
            vipākavāsanāvṛttilābhād ālayavijñānasya pūrvakarmākṣepaparisamāptau yā nikāyasabhāgāntareṣv
            abhinirvṛttiḥ | niṣyandavāsanāvṛttilābhāc ca yā pravṛttivijñānānāṃ kliṣṭasya ca manasa
            ālayavijñānād abhinirvṛttiḥ | tatra pravṛttivijñānaṃ kuśalākuśalam ālayavijñāne vipākavāsanāṃ
            niṣyandavāsanāñ cādhatte | avyākṛtaṃ kliṣṭañ ca mano niṣyandavāsanām eva |</p>
         
         <span class="note"><span class="blue">Tvbh_50</span></span>
         
         <p>yo 'sau trividhaḥ pariṇāma ukto 'sāv api na jñāyate | atas tadbhedapradarśanārtham
            āha |</p>
         
         
         <p><span class="bold">vipāko mananākhyaś ca vijñaptir viṣayasya ca | 2ab</span></p>
         
         
         <p>iti | sa eṣa trividhaḥ pariṇāmo vipākākhyo mananākhyo viṣayavijñaptyākhyaś ca | tatra
            kuśalākuśalakarmavāsanāparipākavaśād yathākṣepaṃ phalābhinirvṛttir vipākaḥ | kliṣṭaṃ
            mano nityaṃ mananātmakatvān mananākhyam | rūpādiviṣayapratyavabhāsatvāc cakṣurādivijñānaṃ
            ṣaṭprakāram api viṣayavijñaptiḥ |</p>
         
         
         <p>tatsvarūpanirdeśam antareṇa na tat pratīyate ity ato yasya yat svarūpaṃ tad yathākramaṃ
            pradarśayann āha |</p>
         
         
         <p><span class="bold">tatrālayākhyaṃ vijñānaṃ vipākaḥ sarvabījakam 2cd</span></p>
         
         
         <p>iti | tatreti yo 'yam anantaroktas trividhaḥ pariṇāmaḥ | ālayākhyam ity ālayavijñānasaṃjñakaṃ
            yad vijñānaṃ sa vipākapariṇāmaḥ | tac ca sarvasāṃkleśikadharmabījasthānatvād ālayaḥ
            | ālayaḥ sthānam iti paryāyau | atha vālīyante upanibadhyante 'smin sarvadharmāḥ kāryabhāvena
            tad vālīyate upanibadhyate kāraṇabhāvena sarvadharmeṣv ity ālayaḥ | vijānātīti vijñānam
            | sarvadhātugatiyonijātiṣu kuśalākuśalakarmavipākatvād vipākaḥ | sarvadharmabījāśrayatvāt
            sarvabījakam | yadi pravṛttivijñānavyatiriktam ālayavijñānam asti tato 'syālambanam
            ākāro vā vaktavyaḥ | na hi nirālambanaṃ nirākāraṃ vā vijñānaṃ yujyate | naiva tan
            nirālambanaṃ nirākāraṃ veṣyate | kiṃ tarhy [<span class="blue">Tvbh_52</span>] aparicchinnālambanākāram | kiṃ kāraṇam | yasmād ālayavijñānaṃ dvidhā pravartate
            | adhyātmam upādānavijñaptito bahirdhāparicchinnākārabhājanavijñaptitaś ca |</p>
         
         
         <p>tatrādhyātmam upādānaṃ parikalpitasvabhāvābhiniveśavāsanā sādhiṣṭhānam indriyarūpaṃ
            nāma ca | asyālambanasyātisūkṣmatvād</p>
         
         
         <p><span class="bold">asaṃviditakopādisthānavijñaptikañ ca tat | 3ab</span></p>
         
         
         <p>asaṃviditaka upādir yasmin asaṃviditakā ca sthānavijñaptir yasmin tad ālayavijñānam
            asaṃviditakopādisthānavijñaptikam |</p>
         
         
         <p>upādānam upādiḥ | sa punar ātmādivikalpavāsanā rūpādidharmavikalpavāsanā ca | tatsadbhāvād
            ālayavijñānenātmādivikalpo rūpādivikalpaś ca kāryatvenopātta iti tad vāsanātmādivikalpānāṃ
            rūpādivikalpānāñ copādir ity ucyate | so 'sminn idaṃ tad iti pratisaṃvedanākāreṇāsaṃvidita
            ity atas tad asaṃviditakopādir ity ucyate |</p>
         
         
         <p>āśrayopādānañ copādiḥ | āśraya ātmabhāvaḥ sādhiṣṭhānam indriyarūpaṃ nāma ca | tasya
            punar yad upādānam upagamanam ekayogakṣematvena tad upādiḥ |</p>
         
         
         <p>tatra kāmarūpadhātvor dvayor nāmarūpayor upādānam | ārūpyadhātau tu rūpavītarāgatvād
            rūpavipākānabhinirvṛtter nāmopādānam eva | kin tu vāsanāvastham eva tatra rūpaṃ na
            vipākāvastham | tat punar upādānam idantayā pratisaṃvedayitum aśakyam ity ato 'saṃvidita
            ity ucyate |</p>
         
         <span class="note"><span class="blue">Tvbh_54</span></span>
         
         <p>sthānavijñaptir bhājanalokasaṃniveśavijñaptiḥ | sāpy aparicchinnālambanākārapravṛttatvād
            asaṃviditety ucyate |</p>
         
         
         <p>kathaṃ vijñānam aparicchinnālambanākāraṃ bhaviṣyatīti | anyavijñānavādinām api nirodhasamāpattyādyavasthāsu
            tulyam etat | na ca nirodhasamāpattyādyavasthāsu vijñānaṃ naivāstīti śakyate pratipattum
            | yuktivirodhāt sūtravirodhāc ceti |</p>
         
         
         <p>tatrālayākhyaṃ vijñānam (2c)</p>
         
         
         <p>ity uktaṃ vijñānañ cāvaśyaṃ caittaiḥ saṃprayuktam ity ato vaktavyaṃ katamaiḥ katibhiś
            ca tebhyaḥ saṃprayujyate | tathā kiṃ taiḥ sarvadā saṃprayujyate | uta nety ata āha
            |</p>
         
         
         <p><span class="bold">sadā sparśamanaskāravitsaṃjñācetanānvitam 3cd</span></p>
         
         
         <p>iti | sadeti yāvad ālayavijñānaṃ tāvad ebhiḥ sparśamanaskāravedanāsaṃjñācetanākhyaiḥ
            pañcabhiḥ sarvatragair dharmair anvitam | vedanā vit |</p>
         
         
         <p>tatra sparśas trikasaṃnipāte indriyavikāraparicchedaḥ | vedanāsaṃniśrayadānakarmakaḥ
            | indriyaviṣayavijñānāni trīṇy eva trikam | tasya kāryakāraṇabhāvena samavasthānaṃ
            trikasaṃnipātaḥ | tasmin sati tatsamakālam evendriyasya sukhādivedanānukūlo yo vikāras
            tena [<span class="blue">Tvbh_56</span>] sadṛśo viṣayasya sukhādivedanīyākāraparicchedo yaḥ sa sparśaḥ | indriyaṃ punar yena
            viśeṣeṇa sukhaduḥkhādihetutvaṃ pratipadyate sa tasya vikāraḥ | sparśaḥ punar indriyavikārasādṛśyenendriyaṃ
            spṛśatīndriyeṇa vā spṛśyata iti sparśa ucyate | ata eva viṣayavikāraparicchedātmako
            'pīndriyavikārapariccheda uktaḥ | vedanāsaṃniśrayatvam asya karma | evaṃ hy uktaṃ
            sūtre sukhavedanīyaṃ sparśaṃ pratītyotpadyate sukhaṃ veditam iti vistaraḥ |</p>
         
         
         <p>manaskāraś cetasa ābhogaḥ | ābhujanam ābhogaḥ | ālambane yena cittam abhimukhīkriyate
            | sa punar ālambane cittadhāraṇakarmakaḥ | cittadhāraṇaṃ punas tatraivālambane punaḥ
            punaś cittasyāvarjanam | etac ca karma cittasantater ālambananiyamena viśiṣṭaṃ manaskāram
            adhikṛtyoktaṃ na tu yaḥ praticittakṣaṇaṃ tasya hi pratikṣaṇam eva vyāpāro na kṣaṇāntare
            |</p>
         
         
         <p>vedanā anubhavasvabhāvā | sā punar viṣayasyāhlādakaparitāpakatadubhayākāraviviktasvarūpasākṣātkaraṇabhedāt
            tridhā bhavati | sukhā | duḥkhā | aduḥkhāsukhā ca |</p>
         
         
         <p>evaṃ tv anye manyante | śubhāśubhānāṃ karmaṇāṃ phalavipākaṃ pratyanubhavanty anenety
            anubhavaḥ | tatra śubhānāṃ karmaṇāṃ sukho 'nubhavaḥ phalavipākaḥ | aśubhānāṃ duḥkhaḥ
            | ubhayeṣām aduḥkhāsukhaḥ |</p>
         
         
         <p>atra cālayavijñānam eva śubhāśubhakarmavipākaḥ | tatsaṃprayuktaivopekṣā paramārthataḥ
            śubhāśubhānāṃ karmaṇāṃ phalavipākaḥ | sukhaduḥkhayos tu kuśalākuśalakarmavipākajatvād
            vipākopacāraḥ |</p>
         
         
         <p>tatra sukho 'nubhavo yasminn utpanne viyogecchā niruddhe ca punaḥ saṃyogecchā jāyate
            | duḥkho 'nubhavo yasminn utpanne viyogecchā niruddhe ca punar asaṃyogecchā | aduḥkhāsukho
            yasminn utpanne niruddhe cobhyaṃ na jāyate |</p>
         
         
         <p>saṃjñā viṣayanimittodgrahaṇam | viṣaya ālambanam | nimittaṃ tadviśeṣo nīlapītādyālambanavyavasthākāraṇam
            | tasyodgrahaṇaṃ nirūpaṇaṃ nīlam etan na pītam iti |</p>
         
         <span class="note"><span class="blue">Tvbh_58</span></span>
         
         <p>cetanā cittābhisaṃskāro manasaś ceṣṭā yasyāṃ satyām ālambanaṃ prati cetasaḥ praspanda
            iva bhavaty ayaskāntavaśād ayaḥpraspandavat |</p>
         
         
         <p>vedanā trividhā sukhā duḥkhā aduḥkhāsukhā ca | dharmāś catuḥ prakārāḥ kuśalā akuśalā
            anivṛtāvyākṛtā nivṛtāvyākṛtāś ca | tatrālayavijñāne vid iti sāmānyopadeśena na vijñāyate
            tisṝṇāṃ vedanānāṃ katamā vedanā | tathā tad api kiṃ kuśalam akuśalam anivṛtāvyākṛtaṃ
            nivṛtāvyākṛtam iti na vijñāyata ity ata āha |</p>
         
         
         <p><span class="bold">upekṣā vedanā tatrānivṛtāvyākṛtañ ca tat | 4ab</span></p>
         
         
         <p>tatrety ālayavijñānam eva prakṛtatvāt saṃbadhyate | upekṣaivālayavijñāne vedanā na
            sukhā na duḥkhā tayoḥ paricchinnālambanākāratvād rāgadveṣānuśayitatvāc ca |</p>
         
         
         <p>anivṛtāvyākṛtañ ca tat | (4b)</p>
         
         
         <p>ālayavijñānam iti prakṛtam | tatrānivṛtagrahaṇaṃ nivṛtavyavacchedārtham | avyākṛtagrahaṇaṃ
            kuśalākuśalavyavacchedārtham |</p>
         
         
         <p>manobhūmikair āgantukair upakleśair anāvṛtatvād anivṛtam | vipākatvād vipākaṃ prati
            kuśalākuśalatvenāvyākaraṇād avyākṛtam |</p>
         
         <span class="note"><span class="blue">Tvbh_60</span></span>
         
         <p><span class="bold">tathā sparśādayaḥ | 4c</span></p>
         
         
         <p>yathālayavijñānam ekāntena vipāko 'paricchinnālambanākāraṃ sadā sparśādibhir anvitaṃ
            tatra copekṣaiva vedanānivṛtāvyākṛtañ ca tathā sparśādayo 'py ekāntena vipākā evāparicchinnālambanākārāś
            ca | ātmānaṃ hitvetaraiś caturbhir ālayavijñānena ca nityam anugatās teṣu copekṣaiva
            vedanānivṛtāvyākṛtāś cālayavijñānavat | na hi vipākena saṃprayuktānām avipākatvam
            aparicchinnālambanākāreṇa ca paricchinnālambanākāratvaṃ saṃbhavati | evam anyatrāpi
            vācyam ||</p>
         
         
         <p>kiṃ punas tad ālayavijñānam ekam abhinnam āsaṃsāram anuvartate | uta saṃtānena | na
            hi tad ekam abhinnam anuvartate kṣaṇikatvāt |</p>
         
         
         <p>kiṃ tarhi |</p>
         
         
         <p><span class="bold">tac ca vartate srotasaughavat || 4d</span></p>
         
         
         <p>tac cety ālayavijñānam eva saṃbadhyate | tatra sroto hetuphalayor nairantaryaprabandhena
            pravṛttiḥ | udakasamūhasya pūrvāparabhāgāvicchedena pravāha ogha ity ucyate | yathā
            hy oghas tṛṇakāṣṭhagomayādīn ākarṣayaṅ gacchaty evam ālayavijñānam api puṇyāpuṇyāneñjyakarmavāsanānugataṃ
            sparśamanaskārādīn ākarṣan srotasāsaṃsāram avyuparataṃ pravartata iti |</p>
         
         
         <p>tasyaivaṃ śrotasā pravṛttasya kasyām avasthāyāṃ vyāvṛttir ity āha |</p>
         
         
         <p><span class="bold">tasya vyāvṛttir arhattve | 5a</span></p>
         
         
         <p>kiṃ punar arhattvam | yadyogād arhann ity ucyate | kasya punar yogād arhann ity ucyate
            | kṣayajñānānutpādajñānalābhāt | tasyāṃ hy avasthāyām ālayavijñānāśritadauṣṭhulyaniravaśeṣaprahāṇād
            ālayavijñānaṃ vyāvṛttaṃ bhavati | saiva cārhadavasthā | uktaḥ savibhaṅgo vipākapariṇāmaḥ
            |</p>
         
         <span class="note"><span class="blue">Tvbh_62</span></span>
         
         <p>idānīṃ mananākhyāṃ dvitīyaṃ pariṇāmam āha | tad āśritya pravartata iti vistaraḥ |
            tatra yathā cakṣurādivijñānānāṃ cakṣurādaya āśrayatvena rūpādayaś cālambanatvena prasiddhā
            naiva kliṣṭasya manasa āśraya ālambanaṃ vā prasiddham |</p>
         
         
         <p>na ca vijñānam āśrayālambananirapekṣaṃ yujyata ity ataḥ kliṣṭasya manasa āśrayālambanapratipādanārthaṃ
            niruktipratipādanārthañ cāha |</p>
         
         
         <p><span class="bold">tad āśritya pravartate |
               tadālambaṃ manonāma vijñānaṃ mananātmakam || 5bcd</span></p>
         
         
         <p>tad āśritya pravartata iti tacchabdenālayavijñānam abhisaṃbadhyate | tadvāsanāśrayo
            hy ālayavijñānam atas tad āśritya pravartate santānenotpadyata ity arthaḥ | atha vā
            yasmin dhātau bhūmau vālayavijñānaṃ vipākas tad api kliṣṭaṃ manas taddhātukaṃ tadbhūmikaṃ
            ceti tatpratibaddhavṛttitvāt tad āśritya pravartate |</p>
         
         
         <p>tadālambam ity ālayavijñānālambanam eva satkāyadṛṣṭyādibhiḥ saṃprayogād ahaṃ mamety
            ālayavijñānālambanatvāt | kathaṃ punar yata eva cittād utpadyate tad eva tadālambanaṃ
            bhavati | yathā tad anicchatāṃ keṣāṃcit kasyāñcid avasthāyāṃ yata eva cittān manovijñānam
            utpadyate tadālambanam eva tad utpadyate |</p>
         
         
         <p>manonāma vijñānam iti mana iti nāma ākhyā yasya vijñānasya tad ālayavijñānam āśritya
            pravarte tadālambanaṃ ca manonāmety anenālayavijñānāt pravṛttivijñānāc ca vyavacchinatti
            | tat punaḥ kiṃ svabhāvam ity āha | mananātmakam iti | evaṃ mananātmakatvān mana ity
            ucyate nairūktena vidhinā |</p>
         
         <span class="note"><span class="blue">Tvbh_64</span></span>
         
         <p>vijñānasvarūpatvād avaśyaṃ tac caittaiḥ saṃprayujyate | idaṃ tu na jñāyate katamais
            tac caittaiḥ kiyadbhiḥ kiyantaṃ kālaṃ vā saṃprayujyata ity ata āha |</p>
         
         
         <p><span class="bold">kleśaiś caturbhiḥ sahitaṃ nivṛtāvyākṛtaiḥ sadā | 6ab</span></p>
         
         
         <p>caittā hi dviprakārāḥ kleśās tad anye ca | tadanyebhyo vyavacchedārtham āha kleśair
            iti | kleśā api ṣaṭ | na ca taiḥ saṃprayujyate 'taś caturbhir ity āha | sahitam iti
            saṃprayuktam |</p>
         
         
         <p>kleśā api dvividhāḥ | akuśalā nivṛtāvyākṛtāś ca | akuśalebhyo viśeṣārtham āha nivṛtāvyākṛtair
            iti | na hi nivṛtena vijñānenākuśalānāṃ saṃprayogaḥ saṃbhavati | nivṛtāḥ kliṣṭatvāt
            | avyākṛtāḥ kuśalākuśalatvenāvyākaraṇāt | sadeti sarvakālam | yāvat tad asti tāvat
            taiḥ saṃprayuktam |</p>
         
         
         <p>sāmānyanirdeśād viśeṣato na jñāyanta iti viśeṣato nirdiśati |</p>
         
         
         <p><span class="bold">ātmadṛṣṭyātmamohātmamānātmasnehasaṃjñitaiḥ || 6cd</span></p>
         
         
         <p>upādānaskandheṣv ātmeti darśanam ātmadṛṣṭiḥ satkāyadṛṣṭir ity arthaḥ | moho 'jñānam
            | ātmany ajñānam ātmamohaḥ | ātmaviṣaye māna ātmamāno 'smimāna ity arthaḥ | ātmani
            sneha ātmasneha ātmapremety arthaḥ | tatrālayavijñānasvarūpe saṃmūḍhaḥ sann ālayavijñāne
            ātmadṛṣṭim utpādayati | ātmadarśanād yā cittasyonnatiḥ so 'smimānaḥ | etasmiṃs traye
            saty ātmābhimate vastuni yo 'bhiṣvaṅgaḥ sa ātmasnehaḥ |</p>
         
         <span class="note"><span class="blue">Tvbh_66</span></span>
         
         <p>āha ca |</p>
         
         
         <p>
            avidyayā cātmadṛṣṭyā cāsmimānena tṛṣṇayā |<br />
            ebhiś caturbhiḥ saṃkliṣṭaṃ mananālakṣaṇaṃ manaḥ ||
            </p>
         
         
         <p>
            viparyāsanimittaṃ tu manaḥ kliṣṭaṃ sadaiva tat |<br />
            kuśalāvyākṛte citte sadāhaṅkārakāraṇam ||
            </p>
         
         
         <p>ete hy ātmamohādayaḥ kleśā manovan navabhūmikāḥ |</p>
         
         
         <p>iha ca sāmānyenābhidhānān na jñāyate kiṃ svabhūmikair eva saṃprayujyate | utānyabhūmikair
            apīty ata āha |</p>
         
         
         <p><span class="bold">yatrajas tanmayair 7a</span></p>
         
         
         <p>iti | yatra jāto yatrajaḥ | tanmayair iti yatra dhātau bhūmau vā jātas taddhātukais
            tadbhūmikair eva ca saṃprayujyate | nānyadhātukair anyabhūmikair vā |</p>
         
         
         <p>kiṃ punaś caturbhir eva kleśaiḥ saṃprayujyate | nety āha |</p>
         
         
         <p><span class="bold">anyaiḥ sparśādyaiś ca | 7b</span></p>
         
         
         <p>saṃprayujyata iti saṃbadhyate | caśabdaḥ samuccayārthaḥ | sparśādyair iti sparśamanaskāravedanāsaṃjñācetanābhiḥ
            | ete hi pañca dharmāḥ sarvatragatvāt sarvavijñānaiḥ saṃprayujyante | etair api yatra
            jātas tanmayair eva saṃprayujyate nānyadhātubhūmikaiḥ |</p>
         
         <span class="note"><span class="blue">Tvbh_68</span></span>
         
         <p>atha vānyair iti mūlavijñānasaṃprayuktebhyo vyavacchedārtham
            | mūlavijñāne hy anivṛtāvyākṛtāḥ sparśādayaḥ | kliṣṭe tu manasi manovan nivṛtāvyākṛtāḥ
            |</p>
         
         
         <p>yadi tat kliṣṭaṃ manaḥ kuśalakliṣṭāvyākṛtāvasthāsv aviśeṣeṇa pravartate na tasya tarhi
            nivṛttir asti | anivṛtte ca tasmin kuto mokṣa iti kathaṃ na mokṣābhāvaḥ prasajyate
            | na prasajyate yasmād</p>
         
         
         <p><span class="bold">arhato na tat |
               na nirodhasamāpattau mārge lokottare na ca || 7bcd</span></p>
         
         
         <p>arhatas tāvad aśeṣakleśaprahāṇāt kliṣṭaṃ mano naivāsti | tad dhi bhāvāgrikabhāvanāprahātavyakleśavad
            arhattvaprāptyānantaryamārgeṇaiva prahīyate | tad anyakleśavad arhattvāvasthāyān naiva
            vidyate | ākiñcanyāyatanavītarāgasyāpy anāgāmino nirodhasamāpattilābhino mārgabalena
            nirodhasamāpatter labhyatvāṃ mārgavan nirodhasamāpattyavasthāyām api nirudhyate |
            nirodhāc ca vyutthitasya punar ālayavijñānād eva pravartate |</p>
         
         
         <p>mārge lokottare na ceti (7d)</p>
         
         
         <p>lokottaragrahaṇaṃ laukikavyavacchedārtham | laukike tu mārge kliṣṭaṃ manaḥ pravartata
            eva | nairātmyadarśanasyātmadarśanapratipakṣatvān na lokottaramārge pravartitum utsaheta
            | vipakṣapratipakṣayor ayaugapadyāl lokottaramārge tan nirudhyate | tasmād api vyutthitasya
            punar ālayavijñānād evotpadyate |</p>
         
         <span class="note"><span class="blue">Tvbh_70</span></span>
         
         <p><span class="bold">dvitīyaḥ pariṇāmo 'yam 8a</span></p>
         
         
         <p>uddiṣṭo nidiṣṭaś ceti nigamayati |</p>
         
         
         <p>dvitīyapariṇāmāntaraṃ tṛtīyaḥ pariṇāmo vaktavya ity ata āha |</p>
         
         
         <p><span class="bold">tṛtīyaḥ ṣaḍvidhasya yā |
               viṣayasyopalabdhiḥ sā 8bc</span></p>
         
         
         <p>tṛtīyo vijñānapariṇāma iti vākyaśeṣaḥ | ṣaḍvidhasyeti ṣaṭprakārasya rūpaśabdagandharasaspraṣṭavya
            dharmātmakasya viṣayasya yā upalabdhir grahaṇaṃ pratipattir ity arthaḥ |</p>
         
         
         <p>sā punaḥ kiṃ kuśalākuśalāvyākṛtety ata āha |</p>
         
         
         <p><span class="bold">kuśalākuśalādvayā || 8d</span></p>
         
         
         <p>kuśalākuśalādvayety avyākṛtāpi | alobhādveṣāmohaiḥ saṃprayuktā kuśalā | lobhadveṣamohaiḥ
            saṃprayuktākuśalā | kuśalākuśalair asaṃprayuktādvayā na kuśalā nākuśalety arthaḥ |</p>
         
         
         <p>sā punaḥ kīdṛśaiś caitasikaiḥ saṃprayujyate | kiyanto vā tatsaṃprayogiṇaś caitasikā
            ity ata āha |</p>
         
         
         <p><span class="bold">sarvatragair viniyataiḥ kuśalaiś caitasair asau |
               saṃprayuktā tathā kleśair upakleśais trivedanā || 9</span></p>
         
         <span class="note"><span class="blue">Tvbh_72</span></span>
         
         <p>ya ete sarvatragādaya uddiṣṭās te na vijñāyanta ity atas tatpradarśanārtham āha |</p>
         
         
         <p><span class="bold">adyāḥ sparśādayaḥ | 10a</span></p>
         
         
         <p>ādau nirdiṣṭatvād ādyāḥ sarvatragā ity arthaḥ | tathā hi |</p>
         
         
         <p>sadāsparśamanaskāravitsaṃjñācetanānvitam (3cd)</p>
         
         
         <p>iti prathamato nirdiṣṭāḥ | sparśa eṣām ādir iti sparśādayaḥ | te punaḥ sparśamanaskārādayaḥ
            pañca dharmāḥ sarvacittam anugacchantīti sarvatragāḥ | tathā hy eta ālayavijñāne kliṣṭe
            manasi pravṛttivijñāneṣu cāviśeṣeṇa pravartante |</p>
         
         
         <p>viniyatān adhikṛtyāha |</p>
         
         
         <p><span class="bold">chandādhimokṣasmṛtayaḥ saha |
               samādhidhībhyāṃ niyatāḥ | 10bc</span></p>
         
         
         <p>viśeṣe niyatatvād viniyatāḥ | eṣāṃ hi viśeṣa eva viṣayo na sarvaḥ |</p>
         
         
         <p>tatra chando 'bhiprete vastuny abhilāṣaḥ | abhiprete vastuny abhilāṣa iti pratiniyataviṣayatvaṃ
            jñāpitaṃ bhavaty anabhiprete chandābhāvāt | darśanaśravaṇādikriyāviṣayatvena yad abhimataṃ
            vastu tad abhipretam | tatra darśanaśravaṇādiprārthanā chandaḥ | sa ca vīryārambhasaṃniśrayadānakarmakaḥ
            |</p>
         
         
         <p>adhimokṣo niścite vastuni tathaivāvadhāraṇam | niścitagrahaṇam aniścitapratiṣedhārtham
            | yuktita āptopadeśato vā yad vastu asaṃdigdhaṃ tan niścitam | yenaivākāreṇa tan niścitam
            anityaduḥkhādyākāreṇa tenaivākāreṇa tasya vastunaś cetasy abhiniveśanam | evam etan
            nānyathety avadhāraṇam adhimokṣaḥ | sa cāsaṃhāryatākarmakaḥ | adhimuktipradhāno hi
            svasiddhāntāt parapravādibhir apahartuṃ na śakyate |</p>
         
         <span class="note"><span class="blue">Tvbh_74</span></span>
         
         <p>smṛtiḥ saṃstute vastuny asaṃpramoṣaś cetaso 'bhilapanatā | saṃstutaṃ vastu pūrvānubhūtam
            | ālambanagrahaṇāvipraṇāśakāraṇatvād asaṃpramoṣaḥ | pūrvagṛhītasya vastunaḥ punaḥ
            punar ālambanākārasmaraṇam abhilapanatā | abhilapanam evābhilapanatā | sā punar avikṣepakarmikā
            | ālambanābhilapane sati cittasyālambanāntara ākārāntare vā vikṣepābhāvād avikṣepakarmikā
            |</p>
         
         
         <p>samādhir upaparīkṣye vastuni cittasyaikāgratā | upaparīkṣyaṃ vastu guṇato doṣato vā
            | ekāgratā ekālambanatā | jñānasaṃniśrayadānakarmakaḥ | samāhite citte yathābhūtaparijñānāt
            |</p>
         
         
         <p>dhīḥ prajñā | sāpy upaparīkṣya eva vastuni pravicayo yogāyogavihito 'nyathā veti |
            pravicinotīti pravicayaḥ | yaḥ samyaṅ mithyā vā saṃkīrṇasvasāmānyalakṣaṇeṣv iva dharmeṣu
            vivekāvabodhaḥ | yuktir yogaḥ | sa punar āptopadeśo 'numānaṃ pratyakṣañ ca | tena
            triprakāreṇa yogena yo janitaḥ sa yogavihitaḥ | sa punaḥ śrutamayaś cintāmayo bhāvanāmayaś
            ca |</p>
         
         
         <p>tatrāptavacanaprāmāṇyād yo 'vabodhaḥ sa śrutamayaḥ | yuktinidhyānajaś cintāmayaḥ |
            samādhijo bhāvanāmayaḥ |</p>
         
         
         <p>ayogo 'nāptopadeśo 'numānābhāso mithyā praṇihitaś ca samādhiḥ | tenāyogena janito
            'yogavihitaḥ | upapattipratilambhiko laukikavyavahārāvabodhaś ca na yogavihito nāyogavihitaḥ
            | eṣā ca saṃśayavyāvartanakarmikā | saṃśayavyāvartanaṃ prajñayā dharmān pravicinvato
            niścayalābhād iti |</p>
         
         
         <p>ete hi pañca dharmāḥ parasparaṃ vyatiricyāpi pravartante | evañ ca yatrādhimokṣas
            tatra nāvaśyam itarair api bhavitavyam | evaṃ sarvatra vācyam | uktā viniyatāḥ ||</p>
         
         <span class="note"><span class="blue">Tvbh_76</span></span>
         
         <p>tadanantaroddiṣṭās tv idānīṃ kuśalā vaktavyā ity ata āha |</p>
         
         
         <p><span class="bold">śraddhātha hrīr apatrapā || 10d</span></p>
         
         <p><span class="bold">alobhāditrayaṃ vīryaṃ praśrabdhiḥ sāpramādikā |
               āhiṃsā kuśalāḥ | 11abc</span></p>
         
         
         <p>eta ekādaśa dharmā iti vākyaśeṣaḥ |</p>
         
         
         <p>tatra śraddhā astitvaguṇavattvaśakyatveṣu karmaphalasatyaratneṣv abhisaṃpratyayaḥ
            prasādaś cetaso 'bhilāṣaḥ | śraddhā hi tridhā pravartate | sati vastuni guṇavaty aguṇavati
            vā saṃpratyayākārā | sati guṇavati ca prasādākārā | sati guṇavati ca prāptum utpādayituṃ
            vā śakye 'bhilāṣākārā | cetasaḥ prasāda iti | śraddhā hi cittakāluṣyavairodhikīty
            atas tatsaṃprayoge kleśopakleśamalakāluṣyavigamāc cittaṃ śraddhām āgamya prasīdatīti
            cetasaḥ prasāda ucyate | sā punaś chandasaṃniśrayadānakarmikā |</p>
         
         
         <p>hrīr ātmānaṃ dharmaṃ vādhipatiṃ kṛtvāvadyena lajjā | sadbhir garhitatvād aniṣṭavipākatvāc
            ca pāpam evāvadyam | tenāvadyena kṛtenākṛtena vā yā cittasyāvalīnatā lajjā sā hrīḥ
            | iyaṃ ca duścaritasaṃyamasaṃniśrayadānakarmikā |</p>
         
         
         <p>apatrāpyaṃ lokam adhipatiṃ kṛtvāvadyena lajjā | loke hy etad garhitaṃ māṃ caivaṃ karmāṇaṃ
            viditvā garhiṣyatīty aślokādibhayād avadyena lajjate | idam api duścaritasaṃyamasaṃniśriyadānakarmakam
            |</p>
         
         <span class="note"><span class="blue">Tvbh_78</span></span>
         
         <p>alobho lobhapratipakṣaḥ | lobho nāma bhave bhavopakaraṇeṣu ca yāsaktiḥ prārthanā ca
            | tatpratipakṣo 'lobho bhave bhavopakaraṇeṣu vānāsaktiḥ vaimukhyañ ca | ayañ ca duścaritāpravṛttisaṃniśrayadānakarmakaḥ
            |</p>
         
         
         <p>adveṣo dveṣapratipakṣo maitrī | dveṣo hi sattveṣu duḥkhe duḥkhasthānīyeṣu ca dharmeṣv
            āghātaḥ | adveṣo dveṣapratipakṣatvāt sattveṣu duḥkhe duḥkhasthānīyeṣu ca dharmeṣv
            anāghātaḥ | ayam api duścaritāpravṛttisaṃniśrayadānakarmakaḥ |</p>
         
         
         <p>amoho mohapratipakṣo yathābhūtasaṃpratipattiḥ | mohaḥ karmaphalasatyaratneṣv ajñānam
            | mohapratipakṣatvād amohas teṣv eva karmaphalasatyaratneṣu saṃpratipattiḥ | ayam
            api duścaritāpravṛttisaṃniśrayadānakarmakaḥ |</p>
         
         
         <p>vīryaṃ kausīdyapratipakṣaḥ kuśale cetaso 'bhyutsāhaḥ | na tu kliṣṭe | kliṣṭe tūtsāhaḥ
            kutsitatvāt kausīdyam eva | etac ca kuśalapakṣaparipūraṇapariniṣpādanakarmakam |</p>
         
         
         <p>praśrabdhir dauṣṭhulyapratipakṣaḥ kāyacittakarmaṇyatā | dauṣṭhulyaṃ kāyacittayor akarmaṇyatā
            sāṃkleśikadharmabījāni ca | tadapagame praśrabdhisadbhāvāt | tatra kāyakarmaṇyatā
            kāyasya svakāryeṣu [<span class="blue">Tvbh_80</span>] laghusamutthānatā yato bhavati | cittakarmaṇyatā samyaṅmanasikārasaṃprayuktasya
            cittasyāhlādalāghavanimittaṃ yac caitasikaṃ dharmāntaraṃ yadyogāc cittam avyāhatam
            ālambane pravartate 'tas tac cittakarmaṇyatety ucyate | kāyasya punaḥ spraṣṭavyaviśeṣa
            eva prītyāhṛtaḥ kāyapraśrabdhir veditavyā | prītamanasaḥ kāyaḥ praśrabhyata iti sūtre
            vacanāt | iyaṃ tadvaśenāśrayaparāvṛttito 'śeṣakleśāvaraṇaniṣkarṣaṇakarmikā |</p>
         
         
         <p>sāpramādikā | sahāpramādena pravartata iti sāpramādikā | kā punar asau | upekṣā |
            kuta etat | ekāntakuśalatvāt sarvakuśalānāṃ ceha nirdeśādhikārāc chraddhādivat sākṣād
            anirdeśāt tadvyatiriktānyakuśalābhāvāc
            copekṣaiva vijñāyate |</p>
         
         
         <p>tatrāpramādaḥ pramādapratipakṣaḥ | alobhād yāvad vīryam apramādaḥ | yān alobhādīn
            niśrityākuśalān dharmān prajahāti tatpratipakṣāṃś ca kuśalān dharmān bhāvayati te
            'lobhādayo 'pramādaḥ | ata eva pramādapratipakṣaḥ pramādasyāto viparītatvāt | sa punar
            laukikalokottarasaṃpattiparipūraṇakarmakaḥ |</p>
         
         
         <p>upekṣā cittasamatā cittapraśaṭhatā cittānābhogatā | ebhis tribhiḥ [<span class="blue">Tvbh_82</span>] padair upekṣāyā ādimadhyāvasānāvasthā dyotitā | tatra layauddhatyaṃ vā cetaso vaiṣamyam
            | tasyābhāvād ādau cittasamatā | tato 'nabhisaṃskāreṇāprayatvena samāhitasya cetaso
            yathāyogaṃ samasyaiva yā pravṛttiḥ sā cittapraśaṭhatā | sā punar avasthā layauddhatyaśaṅkānugatācirabhāvitatvāt
            | tato bhāvanāprakarṣagamanāt tadvipakṣadūrībhāvāt tacchaṅkābhāve layauddhatyapratipakṣanimitteṣv
            ābhogam akurvato 'nābhogāvasthā cittasyānābhogatā | iyañ ca sarvakleśopakleśānavakāśasaṃniśrayadānakarmikā
            |</p>
         
         
         <p>avihiṃsā vihiṃsāpratipakṣaḥ | vadhabandhanādibhiḥ sattvānām aviheṭhanam avihiṃsā sattveṣu
            karuṇā | kaṃ ruṇaddhīti karuṇā | kam iti sukhasyākhyā sukhaṃ ruṇaddhīty arthaḥ | kāruṇiko
            hi paraduḥkhaduḥkhī bhavatīti | iyaṃ cāviheṭhanakarmikā | uktā ekādaśa kuśalāḥ |</p>
         
         
         <p>tadanantaroddiṣṭās tu kleśā ity atas tān adhikṛtyāha |</p>
         
         
         <p><span class="bold">kleśā rāgapratighamūḍhayaḥ || 11d</span></p>
         
         <p><span class="bold">mānadṛgvicikitsāś ca 12a</span></p>
         
         
         <p>iti | rāgaś ca pratighaś ca mūḍhiś ca rāgapratighamūḍhayaḥ |</p>
         
         <span class="note"><span class="blue">Tvbh_84</span></span>
         
         <p>tatra rāgo bhavabhogayor adhyavasānaṃ prārthanā ca | sa punar duḥkhasaṃjananakarmakaḥ
            | duḥkham atropādānaskandhās teṣāṃ kāmarūpārūpyatṛṣṇāvaśād abhinirvṛtteḥ | ato rāgasya
            duḥkhasaṃjananaṃ karma nirdiśyate |</p>
         
         
         <p>pratighaḥ sattveṣv āghātaḥ sattveṣu rūkṣacittatā yenāviṣṭaḥ sattvānāṃ vadhabandhanādikam
            anarthañ cintayati | sa punar asparśavihāraduścaritasaṃniśriyadānakarmakaḥ | sparśaḥ
            sukham | tena sahito vihāraḥ sparśavihāraḥ | na sparśavihāro 'sparśavihāraḥ | duḥkhasahita
            ity arthaḥ | āghātacittasyāvaśyaṃ daurmanasyasamudācārāc cittaṃ tapyate | cittānuvidhānāc
            ca kāyo 'pi tapyata eveti sarveryāpatheṣu saduḥkhasavighāto 'sparśavihāro bhavati
            | pratihatacittasya ca na kiñcid duścaritaṃ vidūra iti pratigho 'sparśavihāraduścaritasaṃniśrayadānakarmaka
            uktaḥ |</p>
         
         
         <p>moho 'pāyeṣu sugatau nirvāṇe tatpratiṣṭhāpākeṣu hetuṣu teṣāṃ cāviparīte hetuphalasaṃbandhe
            yad ajñānam | ayañ ca saṃkleśotpattisaṃniśriyadānakarmakaḥ | tatra kleśakarmajanmātmakas
            trividhaḥ saṃkleśaḥ | tasyotpattiḥ pūrvapūrvasaṃkleśanimittād uttarottarasya saṃkleśasyātmalābhaḥ
            | tasyotpatteḥ saṃniśrayadānakarma | [<span class="blue">Tvbh_86</span>] mūḍhasyaiva hi mithyājñānasaṃśayarāgādikleśapaunarbhavikakarmajanmanāṃ pravṛtter
            nāmūḍhasyeti |</p>
         
         
         <p>mānaḥ | māno hi nāma sarva eva satkāyadṛṣṭisamāśrayeṇa pravartate | sa punaś cittasyonnatilakṣaṇaḥ
            | tathā hy ātmātmīyabhāvaṃ skandheṣv adhyāropyāyam aham idaṃ mamety ātmānaṃ tena tena
            viśeṣeṇonnamayati | anyebhyo 'dhikaṃ manyate | sa cāgauravaduḥkhotpattisaṃniśrayadānakarmakaḥ
            | agauravaṃ guruṣu guṇavatsu ca pudgaleṣu stabdhatā kāyavācor apraśrititā duḥkhotpattiḥ
            punar atra punarbhavotpattiḥ | sa ca punaś cittonnatisvarūpābhede 'pi cittonnatinimittabhedāt
            saptadhā bhidyate | māno 'timāna ity evamādi |</p>
         
         
         <p>hīnāt kulavijñānavittādibhiḥ śreyān asmi kulavijñānavittādibhir iti yā cittasyonnatiḥ
            sadṛśena vā kulādibhir eva sadṛśo 'smīti yā cittasyonnatiḥ sa mānaḥ |</p>
         
         
         <p>atimānaḥ | kulavijñānavittādibhiḥ sadṛśāt tyāgaśīlapauruṣādibhiḥ śreyān asmi śreyasā
            vā kulavidyādibhiḥ sadṛśo 'smi vijñānavittādibhir ity ayam atimānaḥ |</p>
         
         
         <p>śreyasaḥ kulavijñānavittair aham eva śreyān asmi kulavijñānavittair iti yā cittasyonnatir
            ayaṃ mānātimānaḥ |</p>
         
         <span class="note"><span class="blue">Tvbh_88</span></span>
         
         <p>asmimānaḥ | pañcasūpādānaskandheṣv ātmātmīyarahiteṣv ātmātmīyābhiniveśād yā cittasyonnatiḥ
            so 'smimānaḥ |</p>
         
         
         <p>abhimānaḥ | aprāpta uttare viśeṣādhigame prāpto mayeti yā cittasyonnatiḥ so 'bhimānaḥ
            |</p>
         
         
         <p>ūnamānaḥ | bahvantaraviśiṣṭāt kulavidyādibhir alpāntarahīno 'smi kulavidyādibhir iti
            yā cittasyonnatir ayam ūnamānaḥ |</p>
         
         
         <p>mithyāmānaḥ | aguṇavato guṇavān asmīti yā cittasyonnatiḥ sa mithyāmānaḥ | aguṇā hi
            dauḥśīlyādayas te yasya vidyante so 'guṇavān | tasmād guṇavān asmīty anena hi dānaśīlādyabhāve
            'pi guṇavattvam abhyupagataṃ bhavatīty ato nirvastukatvān mithyāmāna ity ucyate |</p>
         
         
         <p>dṛg iti sāmānyanirdeśe 'pi kleśādhikārāt pañcaiva kleśātmikāḥ satkāyadṛṣṭyādikā dṛṣṭayaḥ
            saṃbadhyante | na laukikī samyagdṛṣṭir anāsravā vā | āsāṃ tu kliṣṭanitīraṇākāratvād
            aviśeṣe 'py ālambanākārabhedāt parasparato bhedaḥ |</p>
         
         
         <p>tatra satkāyadṛṣṭir yat pañcasūpādānaskandheṣv ātmātmīyadarśanam |</p>
         
         
         <p>antagrāhadṛṣṭis teṣv eva pañcasūpādānaskandheṣv ātmātmīyatvena gṛhīteṣu yad ucchedataḥ
            śāśvatato vā darśanam |</p>
         
         
         <p>mithyādṛṣṭiḥ | yayā mithyādṛṣṭyā hetuṃ vāpavadati phalaṃ kriyāṃ vā sad vā vastu nāśayati
            sā sarvadarśanapāpatvān mithyādṛṣṭir ity ucyate |</p>
         
         
         <p>dṛṣṭaparāmarśaḥ pañcasūpādānaskandheṣv agrato viśiṣṭataḥ śreṣṭhataḥ paramataś ca yad
            darśanam |</p>
         
         <span class="note"><span class="blue">Tvbh_90</span></span>
         
         <p>śilavrataparāmarśaḥ pañcasūpādānaskandheṣu śuddhito muktito nairyāṇikataś ca yad darśanam
            |</p>
         
         
         <p>vicikitsā | karmaphalasatyaratneṣu vimatiḥ | vividhā matir vimatiḥ syān na syād iti
            | prajñātaś ceyaṃ jātyantaram evoktā |</p>
         
         
         <p>uktāḥ ṣaṭkleśās tadanantaroddiṣṭās tv idānīm upakleśā vaktavyā ity ata āha |</p>
         
         
         <p>
            <span class="bold">krodhopanāhane punaḥ |</span><br />
            <span class="bold">mrakṣaḥ pradāśa īrṣyātha mātsaryaṃ saha māyayā || 12bcd</span>
            </p>
         
         <p>
            <span class="bold">śāṭhyaṃ mado 'vihiṃsāhrīr atrapā styānam uddhataḥ |</span><br />
            <span class="bold">āśraddhyam atha kausīdyaṃ pramādo muṣitā smṛtiḥ || 13</span>
            </p>
         
         <p><span class="bold">vikṣepo 'saṃprajanyañ ca kaukṛtyaṃ middham eva ca |
               vitarkaś ca vicāraś cety upakleśā dvaye dvidhā || 14</span></p>
         
         
         <p>tatra krodho vartamānam apakāram āgamya yaś cetasa āghātaḥ | ayaṃ cāghātasvarūpatvāt
            pratighān na bhidyate | kiṃ tv asya pratighasyāvasthāviśeṣe prajñaptatvāt pratighāṃśikaḥ
            | vartamānam apakāram āgamya yaś cetasa āghātaḥ sattvāsattvaviṣayo daṇḍadānādisaṃniśrayadānakarmakaś
            ca sa krodha iti prajñapyate |</p>
         
         
         <p>upanāho vairānubandhaḥ | krodhād ūrdhvaṃ mamānenedam apakṛtam ity asya vairātmakasyānuśayasyānutsargaḥ
            prabandhena pravartanam upanāhaḥ | ayañ cākṣāntisaṃniśrayadānakarmakaḥ | akṣāntir
            apakārāmarṣaṇaṃ pratyapakāracikīrṣā ca | ayam api krodhavat pradveṣāvasthāviśeṣe prajñapyate
            | ataḥ prajñaptisann eva veditavyaḥ |</p>
         
         
         <p>mrakṣa ātmano 'vadyapracchādanā | chandadveṣabhayādīn nirākṛtya kāle taddhitaiṣiṇā
            codakena tat tvam evaṃkārīty anuyuktasya mohāṃśiky avadyapracchādanā mrakṣaḥ | mohāṃśikatvaṃ
            tu mrakṣasya pracchādanākāratvāt | ayañ ca kaukṛtyāsparśasaṃniśrayadānakarmakaḥ |
            [<span class="blue">Tvbh_92</span>] dharmataiṣā yad avadyaṃ pracchādayataḥ kaukṛtyam utpadyate kaukṛtyāc cāvaśyaṃ daurmanasyena
            saṃprayogād asparśavihāra iti |</p>
         
         
         <p>pradāśaś caṇḍavacodāśitā | caṇḍaṃ vacaḥ pragāḍhaṃ pāruṣyaṃ marmaghaṭṭanayogena | daśanaśīlo
            dāśī | tadbhāvo dāśitā | ayañ ca bhāvapratyayaḥ svārthikaḥ | caṇḍena vacasā pradaśatīti
            caṇḍavacodāśitā | ayañ ca krodhopanāhapūrvakaś cetasa āghātasvabhāva iti pratighāṃśika
            eva na dravyato vidyate | ayañ ca vāgduścaritaprasavakarmakaḥ | asparśavihārakarmakaś
            ca tadvataḥ pudgalasya duḥkhasaṃvāsatvāt |</p>
         
         
         <p>īrṣyā parasaṃpattau cetaso vyāroṣaḥ | lābhasatkārādhyavasitasya lābhasatkārakulaśīlaśrutādīn
            guṇaviśeṣān parasyopalabhya dveṣāṃśiko 'marṣakṛtaś cetaso vyāroṣa īrṣyā | svam āśrayaṃ
            vyāpya roṣo vyāroṣaḥ | daurmanasyasaṃprayogāt tatpūrvakaś cāsparśavihāra iti daurmanasyāsparśavihārakarmikocyate
            |</p>
         
         
         <p>mātsaryaṃ dānavirodhī cetasa āgrahaḥ | upāttaṃ vastu dharmāmiṣakauśalātmakaṃ yena
            pūjānugrahakāmyayārthine 'narthine vā dīyate tad dānam | tasmin sati dānābhāvāt tadvirodhīty
            ucyate | lābhasatkārādhyavasitasya jīvitopakaraṇeṣu rāgāṃśikaś cetasa āgraho 'parityāgecchā
            mātsaryam | idaṃ cāsaṃlekhasaṃniśrayadānakarmakam | asaṃlekhaḥ punar mātsaryeṇānupayujyamānānām
            apy upakaraṇānāṃ saṃnicayād veditavyaḥ |</p>
         
         
         <p>māyā paravañcanāyābhūtārthasaṃdarśanatā | lābhasatkāradhyavasitasya paravañcanābhiprāyeṇānyathāvasthitasya
            śīlāder arthasyānyathā prakāśanā | iyañ ca sahitābhyāṃ rāgamohābhyām abhūtān guṇān
            prakāśayatas tayoḥ samuditayoḥ prajñapyata iti krodhādivat prajñaptita eva na dravyata
            iti mithyājīvasaṃniśrayadānakarmikā |</p>
         
         <span class="note"><span class="blue">Tvbh_94</span></span>
         
         <p>śāṭhyaṃ svadoṣapracchādanopāyasaṃgṛhītañ cetasaḥ kauṭilyam | svadoṣapracchādanopāyaḥ
            paravyāmohanam | tat punar anyenānyat pratisaran vikṣipaty aparisphuṭaṃ vā pratipadyate
            | ata eva śāṭhyaṃ mrakṣād bhidyate | sa hi sphuṭam eva pracchādayati na kākvā | idam
            api
            lābhasatkārādhyavasitopāyābhyāṃ rāgamohābhyāṃ svadoṣapracchādanārthaṃ paravyāmohanāya
            pravartate | tayor eva sahitayoḥ prajñapyate | idañ ca samyagavavādalābhaparipanthakarmakam
            | samyagavavādasya yo lābho yoniśo manasikāras tasyāntarāyaṃ karoti |</p>
         
         
         <p>madaḥ svasaṃpattau raktasyoddharṣaś cetasaḥ paryādānam | kulārogyayauvanabalarūpaiśvaryabuddhimedhāprakarṣaḥ
            svasaṃpattiḥ | uddharṣo harṣaviśeṣaḥ | yena harṣaviśeṣeṇa cittam asvatantrīkriyate
            tena tadātmatantrīkaraṇāt paryāttaṃ bhavatīty etad uktañ cetasaḥ paryādānam iti |
            ayañ ca sarvakleśopakleśasaṃniśrayadānakarmakaḥ |</p>
         
         
         <p>vihiṃsā sattvaviheṭhanā | vividhair vadhabandhanatāḍanatarjanādibhiḥ sattvānāṃ hiṃsā
            vihiṃsā | viheṭhyante 'nayā sattvā vadhabandhanādibhir duḥkhadaurmanasyotpādanād iti
            sattvaviheṭhanā | sā punaḥ pratighāṃśikī nirghṛṇatā sattveṣu cittarūkṣatā sattvaviheṭhanakarmikā
            vihiṃsety ucyate |</p>
         
         
         <p>āhrīkyaṃ svayam avadyenālajjā | tasmin karmaṇyātmānam ayogyaṃ manyamānasyāpi yāvadyenālajjā
            sāhrīkyaṃ hrīvipakṣabhūtam |</p>
         
         
         <p>anapatrāpyaṃ parato 'vadyenālajjā | lokaśāstraviruddham etan mayā kriyata ity evam
            avagacchato 'pi yā tayā pāpakriyayālajjā sāpatrāpyavipakṣabhūtam anapatrāpyam
            |</p>
         
         
         <p>etac ca dvayam api sarvakleśopakleśasāhāyyakarmakam | rāgadveṣamohaprakāreṣu sarvāsatkāryaprabhavahetuṣu
            rāgadveṣayor ayaugapadyād yathāsaṃbhavaṃ prajñapyate na tu svatantram asti |</p>
         
         <span class="note"><span class="blue">Tvbh_96</span></span>
         
         <p>styānañ cittasyākarmaṇyatā staimityam | stimitasya bhāvaḥ staimityaṃ yadyogāc cittaṃ
            jaḍībhavati stimitaṃ bhavati nālambanaṃ pratipattuṃ samutsahate | etac ca sarvakleśopakleśasahāyyadānakarmakam
            | mohāṃśe prajñaptatvāc ca mohāṃśikam eva na pṛthag vidyate |</p>
         
         
         <p>auddhatyaṃ cittasyāvyupaśamaḥ | vyupaśamo hi śamathas tadviruddho 'vyupaśamaḥ | sa
            punar eṣa rāgānukūlaṃ pūrvahasitarasitakrīḍitādyanusmarataś cetaso 'vyupaśamahetuḥ
            śamathaparipanthakarmakaḥ |</p>
         
         
         <p>āśraddhyāṃ karmaphalasatyaratneṣv anabhisaṃpratyayaḥ śraddhāvipakṣaḥ | śraddhā hy
            astitvaguṇavattvaśakyatveṣv abhisaṃpratyayaḥ prasādo 'bhilāṣaś ca yathākramam | aśraddhā
            tadviparyeṇāstitvaguṇavattvaśakyatveṣv anabhisaṃpratyayo 'prasādo 'nabhilāṣaś ca |
            kausīdyasaṃniśrayadānakarmakam | aśraddadhānasya prayogacchandābhāvāt kausīdyasaṃniśrayadānakarmakatvam
            |</p>
         
         
         <p>kausīdyaṃ kuśale cetaso 'nabhyutsāho vīryavipakṣaḥ | kuśale kāyavāṅmanaḥkarmaṇi nidrāpārśvaśayanasukham
            āgamya yo mohāṃśikaś cetaso 'nabhyutsāhaḥ | etac ca kuśalapakṣaprayogaparipanthakarmakam
            |</p>
         
         
         <p>pramādo yair lobhadveṣamohakausīdyaiḥ kleśād rāgadveṣamohādikāc cittaṃ na rakṣati
            kuśalaṃ ca tatpratipakṣabhūtaṃ na bhāvayati | teṣu lobhadveṣamohakausīdyeṣu pramādaḥ
            prajñapyate | ayañ cākuśalavṛddhikuśalaparihāṇisaṃniśrayadānakarmakaḥ |</p>
         
         
         <p>muṣitā smṛtiḥ kliṣṭā smṛtiḥ | kliṣṭeti kleśasaṃprayuktā | iyañ ca vikṣepasaṃniśrayadānakarmikā
            |</p>
         
         <span class="note"><span class="blue">Tvbh_98</span></span>
         
         <p>vikṣepo rāgadveṣamohāṃśikaś cetaso visāraḥ | vividhaṃ kṣipyate 'nena cittam iti vikṣepaḥ
            | yai rāgadveṣamohaiś cittaṃ samādhyālambanād bahiḥ kṣipyate teṣu yathāsaṃbhavaṃ vikṣepaḥ
            prajñapyate | eṣa ca vairāgyaparipanthakarmaḥ |</p>
         
         
         <p>asaṃprajanyaṃ kleśasaṃprayuktā prajñā yayāsaṃviditā kāyavākcittacaryā abhikramapratikramādiṣu
            vartate karaṇīyākaraṇīyājñānāt | etac cāpattisaṃniśrayadānakarmakam |</p>
         
         
         <p>kaukṛtyaṃ cetaso vipratisāraḥ | kutsitaṃ kṛtam iti kukṛtam | tadbhāvaḥ kaukṛtyam |
            iha tu kukṛtaviṣayaś cetaso vilekhaḥ kaukṛtyaṃ caitasikādhikārāt | etac ca cittasthitiparipanthakarmakam
            |</p>
         
         
         <p>middham asvatantravṛtticetaso 'bhisaṃkṣepaḥ | vṛttir ālambane pravṛttiḥ | sāsvatantrā
            cetaso yato bhavati tan middham | kāyasandhāraṇāsamarthā vā vṛttiś cetaso 'svatantrā
            sā yato bhavati tan middham | abhisaṃkṣepaś cetasaś cakṣurādīndriyadvāreṇāpravṛttiḥ
            | etac ca mohāṃśe prajñapanān mohāṃśikaṃ kṛtyātipattisaṃniśrayadānakarmakañ ca |</p>
         
         
         <p>vitarkaḥ paryeṣako manojalpaḥ prajñācetanāviśeṣaḥ | paryeṣakaḥ kim etad iti nirūpaṇākārapravṛttaḥ
            | manaso jalpo manojalpaḥ | jalpa iva jalpaḥ | jalpo 'rthakathanam | cetanāprajñāviśeṣa
            iti cetanāyāś cittaparispandātmakatvāt prajñāyāś ca guṇadoṣavivekākāratvāt | tadvaśena
            cittapravṛtteḥ kadācic cittacetanayor vitarkaḥ prajñaptiḥ kadācit prajñācetasor yathākramam
            anabhyūhābhyuhāvasthayoḥ | atha vā cetanāprajñayor eva vitarkaḥ prajñaptis tadvaśena
            cittasya tathāpravṛttatvāt | sa eva cittasyaudārikatā | audārikateti sthūlatā vastumātraparyeṣaṇākāratvāt
            |</p>
         
         <span class="note"><span class="blue">Tvbh_100</span></span>
         
         <p>eṣa ca nayo vicāre 'pi draṣṭavyaḥ | vicāro 'pi hi cetanāprajñāviśeṣātmakaḥ | pratyavekṣako
            manojalpa eva | idaṃ tad iti pūrvādhigatanirūpaṇāt | ata eva ca cittasūkṣmatety ucyate
            |</p>
         
         
         <p>etau ca sparśāsparśavihārasaṃniśrayadānakarmakau | anayoś caudārikasūkṣmatayā vyavasthāpanāt
            pṛthakkaraṇam |</p>
         
         
         <p>dvaye dvidheti | (14d)</p>
         
         
         <p>dvayañ ca dvayañ ca dvaye | te punaḥ kaukṛtyamiddhe vitarkavicārau ca | ete ca catvāro
            dharmā dvidhā kliṣṭā akliṣṭāś ca |</p>
         
         
         <p>tatrākuśalam akṛtvā kuśalañ ca kṛtvā yaś cetaso vilekhas tat saṃkliṣṭaṃ kaukṛtyam
            | yat kuśalam akṛtvākuśalañ ca kṛtvā tat kaukṛtyam akliṣṭam |</p>
         
         
         <p>middham api kliṣṭacittāviddhaṃ kliṣṭacittasaṃprayuktaṃ ca kliṣṭam | akliṣṭacittāviddham
            akliṣṭacittasaṃprayuktañ cākliṣṭam |</p>
         
         
         <p>kāmavyāpādavihiṃsādivitarkāḥ kliṣṭāḥ | naiśkramyādivitarkā akliṣṭāḥ | evaṃ paropaghātopāyavicāraḥ
            kliṣṭaḥ | parānugrahopāyavicāro 'kliṣṭaḥ |</p>
         
         
         <p>tatra ye kaukṛtyamiddhavitarkavicārāḥ kliṣṭās ta evopakleśā netare |</p>
         
         
         <p>tatra yathā rūpaśabdādyupalabdhiḥ ṣaṭprakārā yathāsaṃbhavaṃ sarvaiś caitasikaiḥ saṃprayujyate
            sarvatragair viniyataiḥ kuśalaiḥ kleśair upakleśaiś ca evaṃ trivedanā tisṛbhiś ca
            vedanābhiḥ saṃprayujyate sukhayā duḥkhayā aduḥkhāsukhayā ca | saumanasyadaurmanasyopekṣāsthānīyeṣu
            rūpādiṣu tadutpatteḥ kuśalā akuśalā avyākṛtā ca | ālayavijñānan tu sarvatragaiḥ pañcabhir
            eva saṃprayujyate nānyaiḥ | tatra copekṣaiva vedanā anivṛtāvyakṛtañ ca | kliṣṭaṃ manaḥ
            sarvatragaiḥ pañcabhiś caturbhiś ca kleśair ātmamohādibhiḥ sadā saṃprayujyate | tatropekṣaiva
            vedanā nivṛtāvyākṛtañ ceti |</p>
         
         <span class="note"><span class="blue">Tvbh_102</span></span>
         
         <p>idam idānīñ cintyate | kiṃ pañcānāñ cakṣurvijñānādīnāṃ yugapad ālambanapratyayasānnidhye
            'py ālayavijñānād ekasyaivotpattir bhavati na dvayor na bahūnāṃ vā | yathaike manyante
            | na dvayor na bahūnāṃ vā yugapat samanantarapratyayābhāvād ekasyaiva vijñānasyotpattir
            bhavati | na caikaṃ vijñānaṃ bahūnāṃ samantarapratyayatvaṃ pratipattum utsahate |
            utāniyamena |</p>
         
         
         <p>yady ekasyaiva pratyayasāṃnidhyam ekam evotpadyate | evaṃ dvayor bahūnāñ ca pratyayasāṃnidhye
            utpattir bhavatīty ata āha |</p>
         
         
         <p><span class="bold">pañcānāṃ mūlavijñāne yathāpratyayam udbhavaḥ |
               vijñānānāṃ saha na vā taraṅgāṇāṃ yathā jale || 15</span></p>
         
         
         <p>pañcānām iti cakṣurādivijñānānāṃ tadanucaramanovijñānasahitḥnḥm | pañcānāṃ cakṣurādivijñānānāṃ
            bījāśrayatvāt tadutpatter gatiṣu janmopādānāc cālayavijñānaṃ mūlavijñānam ity ucyate
            | yathāpratyayam udbhava iti yasya yasya yaḥ pratyayaḥ saṃnihitas tasya tasya niyamenodbhava
            ātmalābhaḥ | saha na veti yugapat krameṇa vā | taraṅgāṇāṃ yathā jala ity ālayavijñānāt
            pravṛttivijñānānāṃ yugapad ayugapac cotpattau dṛṣṭāntaḥ | yathoktam |</p>
         
         
         <p>tadyathā viśālamate mahata udakaughasya vahataḥ saced ekasya
            taraṅgasyotpattipratyayaḥ pratyupasthito bhavaty ekam eva
            taraṅgaṃ pravartate | saced dvayos trayāṇāṃ saṃbahulānāṃ
            taraṅgāṇām utpattipratyayaḥ pratyupasthito bhavati yāvat
            saṃbahulāni taraṅgāṇi pravartante | na ca tasyodakaughasya srotasā
            vahataḥ samucchittir bhavati | na paryupayogaḥ prajñāyate |
            evam eva viśālamate tadoghasthānīyam ālayavijñānaṃ saṃniśritya
            pratiṣṭhāya saced ekasya cakṣurvijñānasyotpattipratyayaḥ
            pratyupasthito bhavaty ekam eva cakṣurvijñānaṃ pravartate |
            saced dvayos trayāṇāṃ sacet pañcānāṃ vijñānānām utpattipratyayaḥ
            pratyupasthito bhavati sakṛd yāvat pañcānāṃ pravṛttir bhavati |</p>
         
         <span class="note"><span class="blue">Tvbh_104</span></span>
         
         <p>atra gāthā |</p>
         
         
         <p>ādānavijñāna gabhīrasūkṣmo ogho yathā vartati sarvabījo |
            bālāna eṣo mayi na prakāśi mā haiva ātmā parikalpayeyur</p>
         
         
         <p>iti | na hi vijñānapratiniyamenālambanapratyayavat samanantarapratyaya iṣyate | sarvavijñānotpattau
            sarvasya vijñānasya tatsamanantarapratyayatvābhyupagamāt | ata ekasmād api samanantarapratyayād
            ālambanapratyayasānnidhye dvayor bahūnāṃ vā vijñānānām utpattir na virūdhyate | kiñ
            cātra kāraṇaṃ yat samanantarapratyayapratiniyamābhāve
            pañcānāñ ca yugapad ālambanapratyayasānnidhya ekenaivotpattavyaṃ na pañcabhir apīti
            | tasmād alambanasadbhāve pañcānām api cotpattir ity abhyupeyam |</p>
         
         
         <p>idam īdānīṃ vaktavyam | kiṃ manovijñānaṃ cakṣurādivijñānaiḥ saha pravartate vinā ca
            | uta naivety ata āha |</p>
         
         
         <p><span class="bold">manovijñānasaṃbhūtiḥ sarvadāsaṃjñikād ṛte |
               samāpattidvayān middhān mūrcchanād apy acittakāt || 16</span></p>
         
         
         <p>iti | sarvadeti sarvakālaṃ cakṣurādivijñānaiḥ saha vinā cety arthaḥ | asyotsargasyemam
            apavādam ārabhate |</p>
         
         
         <p>āsaṃjñikād ṛte
            samāpattidvayān middhān mūrcchanād apy acittakād iti | (16bd)</p>
         
         
         <p>tatrāsaṃjñikam asaṃjñisattveṣu deveṣūpapannasya yaś cittacaitasikānāṃ dharmāṇāṃ nirodhaḥ
            |</p>
         
         
         <p>samāpattidvayam asaṃjñisamāpattir nirodhasamāpattiś ca |</p>
         
         <span class="note"><span class="blue">Tvbh_106</span></span>
         
         <p>tatrāsaṃjñisamāpattiḥ | tṛtīyād dhyānād vītarāgasyordhvam avītarāgasya niḥsaraṇasaṃjñāpūrvakeṇa
            manasikāreṇa manovijñānasya tatsaṃprayuktānāñ ca caittānāṃ yo nirodhaḥ so 'trāsaṃjñisamāpattir
            ity ucyate | nirudhyate 'neneti nirodhaḥ
            | sa punaḥ sasaṃprayogasya manovijñānasya samudācāranirodhaḥ | āśrayasyāvasthāviśeṣaḥ
            | sa ca samāpatticittād anantarañ cittāntarotpattiviruddha āśrayaḥ prāpyata iti samāpattir
            ity ucyate | nirodhasamāpattir ākiñcanyāyatanavītarāgasya śāntavihārasaṃjñāpūrvakeṇa
            manasikāreṇa sasaṃprayogasya manovijñānasya kliṣṭasya ca manaso yo nirodhaḥ | iyam
            apy asaṃjñisamāpattivad āśrayasyāvasthāviśeṣe prajñapyate |</p>
         
         
         <p>acittakaṃ middhaṃ gāḍhamiddhopahatatvād āśrayasya tāvatkālaṃ manovijñānāpravṛtter
            acittakam ity ucyate |</p>
         
         
         <p>acittikā mūrcchā | āgantukenābhighātena vātapittaśleṣmavaiṣamyeṇa vā yad āśrayavaiṣamyaṃ
            manovijñānapravṛttiviruddhaṃ tatrācittikā mūrcchopacaryate |</p>
         
         
         <p>etāḥ pañcāvasthā varjayitvā tadanyāsu sarvāsv avasthāsu manovijñānapravṛttir veditavyā
            | evam āsaṃjñikādiṣu manovijñāne niruddhe tadapagame punaḥ kuta utpadyate yatas tasya
            kālakriyā na bhavati | tat punar ālayavijñānād evotpadyate | tad dhi sarvavijñānabījakam
            iti |</p>
         
         
         <p>yatra vijñānapariṇāme ātmadharmopacāraḥ sa punas tridhety uddiśya vistareṇa trividho
            'pi nirdiṣṭaḥ |</p>
         
         <span class="note"><span class="blue">Tvbh_108</span></span>
         
         <p>idānīm ātmadharmopacāro yaḥ pravartate sa vijñānapariṇāma eva na vijñānapariṇāmāc
            ca pṛthag asty ātmā dharmā ceti yat pratijñātaṃ tatprasādhanārtham āha |</p>
         
         
         <p><span class="bold">vijñānapariṇāmo 'yaṃ vikalpo yad vikalpyate |
               tena tan nāsti tenedaṃ sarvaṃ vijñāptimātrakam || 17</span></p>
         
         
         <p>iti | yo 'yaṃ vijñānapariṇāmas trividho 'nantaram abhihitaḥ so 'yaṃ vikalpaḥ | adhyāropitārthākārās
            traidhātukāś cittacaittā vikalpa ucyate | yathoktam |</p>
         
         
         <p>abhūtaparikalpas tu cittacaittās tridhātukā iti |</p>
         
         
         <p>tena trividhena vikalpenālayavijñānakliṣṭamanaḥpravṛttivijñānasvabhāvena sasaṃprayogeṇa
            yad vikalpyate bhājanam ātmāskandhadhātvāyatanarūpaśabdādikaṃ
            vastu tan nāstīty ataḥ sa vijñānapariṇāmo vikalpa ucyate | asadālambanatvāt |</p>
         
         
         <p>kathaṃ punar etad vijñāyate tadālambanam asad iti | yad dhi yasya kāraṇaṃ tasmin samagre
            cāviruddhe ca tad utpadyate nānyathā | vijñānañ ca māyāgandharvanagarasvapnatimirādāv
            asaty apyālambane jāyate | yadi ca vijñānasyālambanapratibaddha utpādaḥ syād evaṃ
            sati māyādiṣv arthābhāvān na vijñānam utpadyate |</p>
         
         <span class="note"><span class="blue">Tvbh_110</span></span>
         
         <p>tasmāt pūrvakān niruddhāt tajjātīyavijñānād vijñānam utpadyate | na bāhyād arthāt
            tasminn asaty api bhāvāt | dṛṣṭā cābhinne 'py arthe pratipattṝṇāṃ parasparaviruddhā
            pratipattiḥ | na caikasya parasparaviruddhānekātmakatvaṃ yujyate | tasmād adhyāropitarūpatvād
            vikalpasyālambanam asad iti pratipattavyam |</p>
         
         
         <p>anena tāvat samāropāntaṃ parihṛtyāpavādāntaparijihīrṣayā āha |</p>
         
         
         <p>tenedaṃ sarvaṃ vijñāptimātrakam (17cd)</p>
         
         
         <p>iti | teneti tasmāt | yasmāt pariṇāmātmakena vikalpena yad vikalpyate tena tan nāsti
            tasmād viṣayābhāvāt sarvaṃ vijñaptimātrakam | sarvam iti traidhātukam asaṃskṛtañ ca
            | mātraśabdas tadadhikaviṣayavyavacchedārthaḥ | kakāraḥ pādapūraṇārthaḥ |</p>
         
         
         <p>yadi sarvaṃ vijñaptimātrakam eva na tato 'nyaḥ kartā karaṇaṃ vāsti kathaṃ mūlavijñānād
            anadhiṣṭhitād asati karaṇe vikalpāḥ pravartanta ity āha |</p>
         
         
         <p><span class="bold">sarvabījaṃ hi vijñānaṃ pariṇāmas tathā tathā |
               yāty anyonyavaśād yena vikalpaḥ sa sa jāyate || 18</span></p>
         
         
         <p>tatra sarvadharmotpādanaśaktyanugamāt sarvabījaṃ vijñānam ity ālayavijñānam | vijñānaṃ
            hy asarvabījam apy astīty ataḥ sarvabījam ity āha | vijñānād anyad api kaiścit pradhānādi
            sarvabījaṃ kalpyata iti vijñānam ity āha | atha vā | ekapadavyabhicāre 'pi viśeṣaṇaviśeṣyatvadarśanān
            nāyaṃ doṣaḥ |</p>
         
         
         <p>pariṇāmas tathā tathā yāty anyonyavaśād iti | (18bc)</p>
         
         
         <p>pūrvāvasthāto 'nyathābhāvaḥ pariṇāmaḥ | tathā tatheti tasya tasya vikalpasyānantarotpādanasamarthāvasthāṃ
            prāpnotīty arthaḥ |</p>
         
         <span class="note"><span class="blue">Tvbh_112</span></span>
         
         <p>anyonyavaśād iti | tathā hi cakṣurādivijñānaṃ svaśaktiparipoṣe vartamāne śaktiviśiṣṭasyālayavijñānapariṇāmasya
            nimittaṃ so 'pi ālayavijñānapariṇāmaś cakṣurādivijñānasya nimittaṃ bhavati | evam
            anyonyavaśād yasmād ubhayaṃ pravartate tasmād ālayavijñānād anyenānadhiṣṭhitād anekaprakāro
            vikalpaḥ sa sa jāyate | tatra ca vartamāne janmani yathālayavijñānāt pravṛttivijñānasyotpattir
            bhavati tathākhyātam |</p>
         
         
         <p>idānīṃ vijñaptimātre anāgataṃ janma vartamānajanmanirodhe sati yathā pratisaṃdhīyate
            tat pradarśayann āha |</p>
         
         
         <p><span class="bold">karmaṇo vāsanā grāhadvayavāsanayā saha |
               kṣīṇe pūrvavipāke 'nyaṃ vipākaṃ janayanti tat || 19</span></p>
         
         
         <p>iti | puṇyāpuṇyāneñjyacetanā karma | tena karmaṇā yad anāgatātmabhāvābhinirvṛttaye
            ālayavijñāne sāmarthyam āhitaṃ sā karmavāsanā | grāhadvayaṃ grāhyagraho grāhakagrāhaś
            ca | tatra vijñānāt pṛthag eva svasantānādhyāsitaṃ grāhyam astīty adhyavasāyo grāhyagrāhaḥ
            | tac ca vijñānena pratīyate vijñāyate gṛhyata iti yo 'yaṃ niścayaḥ sa grahakagrāhaḥ
            | pūrvotpannagrāhyagrāhakagrāhākṣiptam anāgatatajjātīyagrāhyagrāhakagrāhotpattibījaṃ
            grāhadvayavāsanā | tatra karmavāsanābhedād gatibhedenātmabhāvabhedo bījabhedād aṅkurabhedavat
            |</p>
         
         
         <p>[<span class="blue">Tvbh_114]</span>
            grāhadvayavāsanā tu sarvakarmavāsanānāṃ yathāsvam ākṣiptātmabhāvotpādane pravṛttānāṃ
            sahakāritvaṃ pratipadyate | tadyathā abādayo bījasyāṅkurotpattāv iti |</p>
         
         
         <p>evañ ca na kevalāḥ karmavāsanā grāhadvayavāsanānanugṛhītā vipākañ janayantīty uktaṃ
            bhavati | ata evāha | grahādvayavāsanayā saheti |</p>
         
         
         <p>kṣīṇe pūrvavipāke 'nyaṃ vipākaṃ janayanti tad iti | (19cd)</p>
         
         
         <p>pūrvajanmopacitena karmaṇā ya iti vipāko 'bhinirvṛttas tasmin kṣīṇa ity ākṣepakāle
            paryantāvasthite yathābalaṃ karmavāsanā grāhadvayavāsanāsahitā upabhūktād vipākād
            anyaṃ vipākaṃ tad evālayavijñānaṃ janayanti | ālayavijñānavyatirekeṇānyasya vipākasyābhāvāt
            | kṣīṇe pūrvavipāka ity anena śāśvatāntaṃ pariharati | anyaṃ vipākaṃ janayantīty ucchedāntam
            |</p>
         
         
         <p>cakṣurādivijñānavyatiriktam ālayavijñānam asti | tad eva ca sarvabījakaṃ na cakṣurādivijñānam
            iti kuta etat | āgamād yuktitaś ca | uktaṃ hi bhagavatābhidharmasūtre |</p>
         
         
         <p>[<span class="blue">Tvbh_116]</span></p>
         
         
         <p>
            anādikāliko dhātuḥ sarvadharmasamāśrayaḥ |<br />
            tasmin sati gatiḥ sarvā nirvāṇādhigamo 'pi ca ||
            </p>
         
         
         <p>na cālayavijñānam antareṇa saṃsārapravṛttir nivṛttir vā yujyate | tatra saṃsārapravṛttir
            nikāyasabhāgāntareṣu pratisandhibandhaḥ | nivṛttiḥ sopadhiśeṣo nirupadhiśeṣaś ca nirvāṇadhātuḥ
            | tatrālayavijñānād anyat saṃskārapratyayaṃ vijñānaṃ na yujyate | saṃskārapratyayavijñānābhāve
            pravṛtter apy abhāvaḥ |</p>
         
         
         <p>saṃsārasyālayavijñānānabhyupagame pratisandhivijñānaṃ vā saṃskārapratyayaṃ parikalpyeta
            saṃskāraparibhāvitā vā ṣaḍ vijñānakāyāḥ | tatra ye saṃskārāḥ prātisaṃdhikavijñānapratyayatveneṣyante
            teṣāñ ciraniruddhatvān niruddhasya cāsatvād asataś ca pratyayatvābhāvān na saṃskārapratyayaṃ
            pratisandhivijñānaṃ yujyate | pratisandhau ca nāmarūpam apy asti na kevalaṃ vijñānam
            | tatra vijñānam eva saṃskārapratyayaṃ na nāmarūpam iti kā tatra yuktiḥ | tasmāt saṃskārapratyayaṃ
            nāmarūpam iti vāktavyam | na tu vijñānam iti | [<span class="blue">Tvbh_118]</span> katamad anyad vijñānapratyayaṃ nāmarūpam | yad uttarakālam iti cet tasya prātisandhikanāmarūpāt
            ka ātmātiśayo yatas tad eva vijñānapratyayaṃ na pūrvam | pūrvañ ca saṃskārapratyayaṃ
            nottaram iti | ataś ca saṃskārapratyayaṃ nāmarūpam evāstu kiṃ pratisandhivijñānenāṅgāntareṇa
            parikalpitena | tasmān na pratisandhivijñānaṃ
            saṃskārapratyatyayaṃ yujyate |</p>
         
         
         <p>saṃskāraparibhāvitā vā ṣaḍvijñānakāyā api na saṃskārapratyayaṃ vijñānaṃ yujyate |
            kiṃ kāraṇam | na hi vijñānaṃ vipākavāsanāṃ niṣyandavāsanāṃ vā svātmany ādhātuṃ samarthaṃ
            svātmani kāritravirodhāt | nāpy anāgate tasya tadānutpannatvāt | anutpannasya cāsattvāt
            | nāpy utpanne pūrvasya tadā niruddhatvāt | acittikāsu ca nirodhasamāpattyādyavasthāsu
            punaḥ saṃskāraparibhāvitacittotpattyasaṃbhavād vijñānapratyayaṃ nāmarūpaṃ na syāt
            | tadabhāvāṭ ṣaḍāyatanaṃ na syāt | evaṃ yāvaj jātipratyayaṃ jarāmaraṇaṃ na syāt |
            tataś ca saṃsārapravṛttir eva na syāt |</p>
         
         
         <p>tasmād avidyāpratyayāḥ saṃskārās tadadhivāsitañ cālayavijñānaṃ saṃskārapratyayaṃ vijñānam
            | tatpratyayaṃ pratisandhau nāmarūpam ity eṣaiva nītir anavadyā |</p>
         
         
         <p>saṃsāranivṛttir api ālayavijñāne asati na yujyate | saṃsārasya hi karmakleśāś ca kāraṇaṃ
            tayoś ca kleśāḥ pradhānam | tathā hi kleśādhipatyāt karma punarbhavākṣepasamarthaṃ
            bhavati nānyathā | tathākṣiptapunarbhavo 'pi karma kleśādhipatyād eva punarbhavo bhavati
            nānyathā | evañ ca kleśā eva saṃsārapravṛtteḥ pradhānatvān mūlam | atas teṣu prahīṇeṣu
            saṃsāro vinivartate nānyathā | na cālayavijñānam antareṇa tatprahāṇaṃ yujyate |</p>
         
         <span class="note"><span class="blue">Tvbh_120</span></span>
         
         <p>kathaṃ punar na yujyate | saṃmukhībhūto vā kleśaḥ prahīyate bījāvastho vā | tatra
            saṃmukhībhūtaḥ prahīyata ity aniṣṭir eveyam | tatprahāṇamārgasthānād bījāvastho 'pi
            naiva prahīyate | na hi pratipakṣāt tadānīṃ kiñcid anyad abhyupagamyate yatra kleśabījaṃ
            vyavasthitaṃ tatpratipakṣeṇa prahīyeta | atha pratipakṣacittam eva kleśabījānuṣaktam
            iṣyate | na hi tat kleśabījānuṣaktam eva tatpratipakṣo bhavitum arhati | na cāprahīṇakleśabījānāṃ
            saṃsāranivṛttiḥ saṃbhavati | tasmād avaśyam ālayavijñānaṃ tadanyavijñānasahabhūbhiḥ
            kleśopakleśair bhāvyate svabījapuṣṭyādhānata ity abhyupeyam | ye punaś cittata eva
            saṃtatipariṇāmaviśeṣād yathābalaṃ vāsanāvṛttilābhe sati kleśopakleśāḥ pravartante
            teṣāñ cālayavijñānavyavasthitaṃ bījaṃ tatsahabhuvā kleśapratipakṣamārgeṇāpanīyate
            | tasmiṃś cāpanīte na punas tenāśrayeṇa kleśānām utpattir iti sopadhiśeṣo nirvāṇadhātuḥ
            prāpyate | pūrvakarmākṣiptajanmanirodhe ca tato 'nyajanmāpratisaṃdhānān nirupadhiśeṣo
            nirvāṇadhātuḥ | na hi karma vidyamānam api kleśeṣu prahīṇeṣu sahakārikāraṇabhāvāt
            punarbhavam abhinirvartayituṃ samartham |</p>
         
         
         <p>evam ālayavijñāne sati saṃsārapravṛttir nivṛttiś ca nānyathety avaśyaṃ cakṣurādivijñānavyatiriktam
            ālayavijñānaṃ tad eva ca sarvadharmabījānugataṃ na cakṣurādivijñānam ity abhyupagantavyam
            | vistaravicāras tu pañcaskandhakopanibandhād veditavyaḥ ||</p>
         
         <span class="note"><span class="blue">Tvbh_122</span></span>
         
         <p>yadi vijñaptimātram evedaṃ kathaṃ na sūtravirodhaḥ | sūtreṣu hi trayaḥ svabhāvā uktāḥ
            parikalpitaḥ paratantraḥ pariniṣpannaś ca | nāsti virodhaḥ | vijñaptimātra
            eva sati svabhāvatrayavyavasthānāt | katham ity ata āha |</p>
         
         
         <p><span class="bold">yena yena vikalpena yad yad vastu vikalpyate |
               parikalpita evāsau svabhāvo na sa vidyate || 20</span></p>
         
         
         <p>ādhyātmikabāhyavikalpyavastubhedena vikalpānām ānantyaṃ pradarśayann āha | yena yena
            vikalpeneti |</p>
         
         
         <p>yad yad vastu prakalpyate | ādhyātmikaṃ bāhyaṃ vāntaśo yāvad buddhadharmā api | parikalpita
            evāsau svabhāva iti | atra kāraṇam āha | na sa vidyata iti |</p>
         
         
         <p>yad vastu vikalpyaviṣayas tad yasmāt sattābhāvān na vidyate | tasmāt tad vastu parikalpitasvabhāvam
            eva | na hetupratyayapratibaddhasvabhāvam | tathā hy ekasmin vastuni tadabhāve ca
            parasparaviruddhānekavikalpapravṛttir dṛṣṭā | na ca tad ekaṃ vastu tadabhāvo vā parasparaviruddhānekasvabhāvo
            yujyate | tasmāt sarvam idaṃ vikalpamātram eva tadarthasya parikalpitarūpatvāt | uktaṃ
            ca sūtre |</p>
         
         
         <p>na khalu punaḥ subhūte dharmās tathā vidyante yathā bālapṛthagjanā abhiniviṣṭā iti
            |</p>
         
         
         <p>parikalpitānantaraṃ paratantrasvabhāvo vaktavya iti | ata āha |</p>
         
         
         <p><span class="bold">paratantrasvabhāvas tu vikalpaḥ pratyayodbhavaḥ | 21ab</span></p>
         
         
         <p>atra ca vikalpa iti paratantrasvarūpam āha | pratyayodbhava ity anenāpi
            paratantrābhidhānapravṛttinimittam āha | tatra parikalpaḥ kuśalākuśalāvyākṛtabhedabhinnās
            traidhātukāś cittacaittāḥ |</p>
         
         <span class="note"><span class="blue">Tvbh_124</span></span>
         
         <p>yathoktam |</p>
         
         
         <p>abhūtaparikalpas tu cittacaittās tridhātukā iti |</p>
         
         
         <p>parair hetupratyayais tantryata iti paratantra utpādyata ity arthaḥ | svato 'nyahetupratyayapratibaddhātmalābha
            iti yāvaduktaṃ bhavati | uktaḥ paratantraḥ |</p>
         
         
         <p>pariniṣpannaḥ katham ity ata āha |</p>
         
         
         <p><span class="bold">niṣpannas tasya pūrveṇa sadā rahitatā tu yā || 21cd</span></p>
         
         
         <p>avikārapariniṣpattyā sa pariniṣpannaḥ | tasyeti paratantrasya pūrveṇeti parikalpitena
            tasmin vikalpe grāhyagrāhakabhāvaḥ parikalpitaḥ | tathā hi tasmin vikalpe grāhyagrāhakatvam
            avidyamānam eva parikalpyata iti parikalpitam ucyate | tena grāhyagrāhakeṇa paratantrasya
            sadā sarvakālam atyantarahitatā yā sa pariniṣpannasvabhāvaḥ ||</p>
         
         
         <p><span class="bold">ata eva sa naivānyo nānanyaḥ paratantrataḥ | 22ab</span></p>
         
         
         <p>ata eva sa naiveti parikalpitena svabhāvena paratantrasya sadā rahitatā pariniṣpannaḥ
            | rahitatā ca dharmatā | sā ca dharmatā dharmān nānyā nānanyā yujyate | pariniṣpannaś
            ca paratantradharmatety ataḥ paratantrāt pariniṣpanno nānyo nānanya iti boddhavyaḥ
            | yadi hi pariniṣpannaḥ paratantrād anyaḥ syād evaṃ na parikalpitena paratantraḥ śūnyaḥ
            syāt | athānanya evam api pariniṣpanno na viśuddhālambanaḥ syāt paratantravat saṃkleśātmakatvāt
            | evaṃ paratantraś ca na kleśātmakaḥ syāt | pariniṣpannād ananyatvāt pariniṣpannavat
            |</p>
         
         <span class="note"><span class="blue">Tvbh_126</span></span>
         
         <p><span class="bold">anityatādivad vācyo 22c</span></p>
         
         
         <p>nānyo nānanya iti vākyaśeṣaḥ | yathā hy anityatā duḥkhatānātmatā ca | saṃskārādibhyo
            nānyā nānanyā | yadi saṃskārebhyo 'nityatā anyā | evaṃ tarhi saṃskārā nityāḥ syuḥ
            | athānanyā evam api saṃskārāḥ pradhvaṃsābhāvarūpāḥ syur anityatāvat | evaṃ duḥkhatādiṣv
            api vācyam |</p>
         
         
         <p>yadi grāhyagrāhakabhāvarahitaḥ paratantraḥ katham asau gṛhyate agṛhyamāṇo vā katham
            astīti vijñāyate | ata āha |</p>
         
         
         <p><span class="bold">nādṛṣṭe 'smin sa dṛśyate || 22d</span></p>
         
         
         <p>nādṛṣṭe 'sminn iti pariniṣpannasvabhāve sa dṛśyata iti paratantraḥ svabhāvaḥ | nirvikalpalokottarajñānadṛśye
            pariniṣpanne svabhāve adṛṣṭe apratividdhe asākṣātkṛte tatpṛṣṭhalabdhaśuddhalaukikajñānagamyatvāt
            paratantro 'nyena jñānena na gṛhyate | ataḥ pariniṣpanne 'dṛṣṭe paratantro na dṛśyate
            | na punar lokottarajñānapṛṣṭhalabdhenāpi jñānena na dṛśyate |</p>
         
         
         <p>tathā nirvikalpapraveśāyāṃ dhāraṇyām uktam |</p>
         
         
         <p>tat pṛṣṭhalabdhena jñānena māyāmarīcisvapnapratiśrutkodakacandranirmitasamān sarvadharmān
            pratyetīti |</p>
         
         
         <p>atra ca dharmāḥ paratantrasaṃgṛhītā abhipretāḥ | pariniṣpannaś cākāśavad ekarasaḥ
            | jñānañ ca yathoktaṃ</p>
         
         
         <p>nirvikalpena jñānenākāśasamatayā tān sarvadharmān paśyatīti paratantradharmāṇāṃ tathatāmātradarśanāt
            ||</p>
         
         <span class="note"><span class="blue">Tvbh_128</span></span>
         
         <p>yadi dravyam eva paratantraḥ kathaṃ sūtre sarvadharmā niḥsvabhāvā anutpannā aniruddhā
            iti nirdiśyante | nāsti virodhaḥ yasmāt |</p>
         
         
         <p><span class="bold">trividhasya svabhāvasya trividhāṃ niḥsvabhāvatām |
               sandhāya sarvadharmāṇāṃ deśitā niḥsvabhāvatā || 23</span></p>
         
         
         <p>traya eva svabhāvā na caturtho 'stīti jñāpanārthaṃ saṃkhyānirdeśaḥ | svena svena lakṣaṇena
            vidyamānavad bhavatīti svbhāvaḥ |</p>
         
         
         <p>trividhā niḥsvabhāvatā lakṣaṇaniḥsvabhāvatā utpattiniḥsvabhāvatā paramārthaniḥsvabhāvatā
            ca | sarvadharmāḥ parikalpitaparatantrapariniṣpannātmakāḥ |</p>
         
         
         <p>idānīṃ trividhasya svabhāvasya yā yasya niḥsvabhāvatā tāṃ tasya pradarśayann āha |</p>
         
         
         <p>
            <span class="bold">prathamo lakṣaṇenaiva niḥsvabhāvo 'paraḥ punaḥ |</span><br />
            <span class="bold">na svayaṃbhāva etasyety aparā niḥsvabhāvatā || 24</span>
            </p>
         
         <p><span class="bold">dharmāṇāṃ paramārthaś ca sa yatas tathatāpi saḥ | 25ab</span></p>
         
         
         <p>prathamaḥ parikalpitaḥ svabhāvo 'yaṃ ca lakṣaṇenaiva niḥsvabhāvas tallakṣaṇasyotprekṣitatvāt
            | rūpalakṣaṇaṃ rūpam | anubhavalakṣaṇā vedanetyādi | ataś ca svarūpābhāvāt khapuṣpavat
            svarūpeṇaiva niḥsvabhāvaḥ |</p>
         
         <span class="note"><span class="blue">Tvbh_130</span></span>
         
         <p>aparaḥ punar iti paratantrasvabhāvaḥ | na svayaṃbhāva etasya māyāvat parapratyayenotpatteḥ
            | ataś ca yathā prakhyāti tathāsyotpattir nāstīty ato 'syotpattiniḥsvabhāvatety ucyate
            |</p>
         
         
         <p>dharmāṇāṃ paramārthaś ca sa yatas tathāpi sa iti | (25ab)</p>
         
         
         <p>paramaṃ hi lokottarajñānaṃ niruttaratvāt tasyārthaḥ paramārthaḥ | atha vākāśavat sarvatraikarasārthena
            vaimalyāvikārārthena ca pariniṣpannaḥ svabhāvaḥ paramārtha ucyate | sa yasmāt pariniṣpannaḥ
            svabhāvaḥ sarvadharmāṇāṃ paratantrātmakānāṃ paramārthaḥ | taddharmateti kṛtvā tasmāt
            pariniṣpanna eva svabhāvaḥ paramārthaniḥsvabhāvātā pariniṣpannasyābhāvasvabhāvatvāt
            |</p>
         
         
         <p>kiṃ punaḥ paramārthābhidhānenaiva pariniṣpanno 'bhidhātavyaḥ | nety āha | kiṃ tarhi</p>
         
         
         <p>tathatāpi saḥ | (25b)</p>
         
         
         <p>apiśabdān na kevalaṃ tathatāśabdenaivābhidhātavyaḥ | kiṃ tarhi yāvanto dharmadhātuparyāyāḥ
            sarvais tair apy abhidhātavya iti ||</p>
         
         
         <p><span class="bold">sarvakālaṃ tathābhāvāt 25c</span></p>
         
         
         <p>tathatā | tathā hi pṛthagjanaśaikṣāśaikṣāvasthāsu sarvakālaṃ tathaiva bhavati | nānyatheti
            tathatety ucyate |</p>
         
         
         <p>kiṃ punas tathatāvat pariniṣpanna eva vijñaptimātratā | utānyā vijñaptimātratā | ata
            āha |</p>
         
         
         <p><span class="bold">saiva vijñaptimātratā || 25d</span></p>
         
         <span class="note"><span class="blue">Tvbh_132</span></span>
         
         <p>suviśuddhalakṣaṇāvabodhād yathoktam |</p>
         
         
         <p>
            nāmni tiṣṭhati tac cittaṃ tadā tanmātradarśanāt |<br />
            nāmni sthānāc ca vijñaptāv upalambhaḥ prahīyate ||
            </p>
         
         
         <p>
            nopalambhaṃ tadā dhātuṃ spṛśate bhāvanānvayāt |<br />
            sarvāvaraṇavimokṣaṃ vibhutvaṃ labhate tadā ||
            </p>
         
         
         <p>iti | saiva vijñaptimātratety anena vacanenābhisamaya uktaḥ |</p>
         
         
         <p>yadi vijñaptimātram evedaṃ kasmāc cakṣuḥśrotraghrāṇarasanasparśanaiḥ rūpaśabdagandharasasparśān
            gṛhṇātīty asya bhavatīty ata āha |</p>
         
         
         <p><span class="bold">yāvad vijñaptimātratve vijñānaṃ nāvatiṣṭhate |
               grāhadvayasyānuśayas tāvan na vinivartate || 26</span></p>
         
         
         <p>atha vā yās tāḥ karmavāsanā grāhadvayavāsanāsahitāḥ</p>
         
         
         <p>kṣīṇe pūrvavipāke 'nyaṃ vipākaṃ janayantīty (19cd)</p>
         
         
         <p>uktaṃ tasmāt kathaṃ prahāṇam aprahāṇaṃ cety ata āha |</p>
         
         <span class="note"><span class="blue">Tvbh_134</span></span>
         
         <p>yāvad vijñaptimātratve vijñānaṃ nāvatiṣṭḥata (26ab)</p>
         
         
         <p>iti vistaraḥ | yāvac cittadharmatāyāṃ vijñaptimātrasaṃśabditāyāṃ vijñānaṃ nāvatiṣṭhate
            kiṃ tarhi grāhyagrāhakopalambhe carati | grāhadvayaṃ grāhyagrāho grāhakagrāhaś ca
            | tasyānuśayas tadāhitam anāgatagrāhadvayotpattaye bījam ālayavijñāne | yāvad advayalakṣaṇe
            vijñaptimātratve yoginaś cittaṃ na pratiṣṭhitaṃ bhavati tāvad grāhyagrāhakānuśayo
            na vinivartate na prahīyata ity arthaḥ | atra ca bahir upalambhāprahāṇenādhyātmikopalambhāprahāṇaṃ
            darśitam iti | ato 'syaivam bhavaty ahaṃ cakṣurādibhiḥ rūpādīn gṛhṇāmīti |</p>
         
         
         <p>idam idānīṃ vaktavyaṃ kim artharahitacittamātropalambhāc cittadharmatāvasthānam |
            nety āha | kiṃ tarhi |</p>
         
         
         <p><span class="bold">vijñaptimātram evedam ity api hy upalambhataḥ |
               sthāpayann agrataḥ kiñcit tanmātre nāvatiṣṭhate || 27</span></p>
         
         
         <p>iti atha vā yaḥ punar ābhimānikaḥ śrutamātrakeṇa jānīyad ahaṃ vijñaptimātratāyāṃ śuddhāyāṃ
            sthita iti tadgrahavyudāsārtham āha |</p>
         
         
         <p>vijñaptimātram evedam ity api hy upalambhata ity (27ab)</p>
         
         
         <p>ādi | vijñaptimātram evedaṃ artharahitaṃ na bāhyo 'rtho 'stīty evam upalambhato grahaṇataḥ
            citrīkaraṇata ity artho 'grata ity abhimukhaṃ [<span class="blue">Tvbh_136</span>] sthāpayann iti yathāśrutaṃ manasā
            bahuprakāratvād yogācārālambanānāṃ kiṃcid ity āhāsthisaṃkalikaṃ vā vinīlakaṃ vā vipūyakaṃ
            vā vipaḍumakaṃ vā vyādhmātakādikaṃ vā tanmātre nāvatiṣṭhate vijñānopalambhāprahāṇāt
            |</p>
         
         
         <p>kadā punar vijñānagrāhasya prahāṇaṃ cittadharmātāyāñ ca pratiṣṭhito bhavatīty ata
            āha |</p>
         
         
         <p><span class="bold">yadā tv ālambanaṃ jñānaṃ naivopalabhate tadā |
               sthitaṃ vijñaptimātratve grāhyābhābhāve tadagrahāt || 28</span></p>
         
         
         <p>yasmin kāle deśanālambanaṃ avavādālambanaṃ prākṛtaṃ vā rūpaśabdādyālambanaṃ jñānaṃ
            bahiś cittān nopalabhate na paśyati na gṛhṇāti nābhiniviśate yathābhūtārthadarśanān
            na tu jātyandhavat tasmin kāle vijñānagrāhasya prahāṇaṃ svacittadharmatāyāṃ ca pratiṣṭhito
            bhavati | atraiva kāraṇam āha |</p>
         
         
         <p>grāhyābhāve tadagrahād iti | (28d)</p>
         
         
         <p>grāhye sati grāhako bhavati na tu grāhyābhāva iti | grāhyābhāve grāhakābhāvam api
            pratipadyate | na kevalaṃ grāhyābhāvam | evaṃ hi [<span class="blue">Tvbh_138</span>] samasamālambyālambakaṃ nirvikalpaṃ lokottaraṃ jñānam utpadyate | grāhyagrāhakābhiniveśānuśayāḥ
            prahīyante svacittadharmatāyāṃ ca cittam avasthitaṃ bhavati |</p>
         
         
         <p>yadaivaṃ vijñaptimātratāyāṃ cittam avasthitaṃ bhavati tadā kathaṃ vyapadiśyata ity
            āha |</p>
         
         
         <p>
            <span class="bold">acitto 'nupalambo 'sau jñānaṃ lokottarañ ca tat |</span><br />
            <span class="bold">āśrayasya parāvṛttir dvidhādauṣṭhulyahānitaḥ || 29</span>
            </p>
         
         <p><span class="bold">sa evānāsravo dhātur acintyaḥ kuśalo dhruvaḥ |
               sukho vimuktikāyo 'sau dharmākhyo 'yaṃ mahāmuneḥ || 30</span></p>
         
         
         <p>iti | tad anena ślokadvayena darśanamārgam ārabhyottaraviśeṣagatyā phalasaṃpattir
            udbhāvitā vijñaptimātratāpraviṣṭayoginaḥ | tatra grāhakacittābhāvād grāhyārthānupalambhāc</p>
         
         
         <p>cācitto 'nupalambho 'sau | (29a)</p>
         
         <span class="note"><span class="blue">Tvbh_140</span></span>
         
         <p>anucitatvāl loke samudācārābhāvān nirvikalpatvāc ca lokād uttīrṇam iti</p>
         
         
         <p>jñānaṃ lokottarañ ca tad iti | (29b)</p>
         
         
         <p>tasya jñānasyānantaraṃ āśrayasya parāvṛttir bhavatīti jñāpanārtham āha |</p>
         
         
         <p>āśrayasya parāvṛttir iti | (29c)</p>
         
         
         <p>āśrayo 'tra sarvabījakam ālayavijñānam | tasya parāvṛttir yā dauṣṭhulyavipākadvayavāsanābhāvena
            nivṛttau satyāṃ karmaṇyatādharmakāyādvayajñānabhāvena parāvṛttiḥ |</p>
         
         
         <p>sā punar āśrayaparāvṛttiḥ kasya prahāṇāt prāpyate | ata āha |</p>
         
         
         <p>dvidhādauṣṭhulyahānitaḥ | (29d)</p>
         
         
         <p>dvidheti kleśāvaraṇadauṣṭhulyaṃ jñeyāvaraṇadauṣṭhulyañ ca | dauṣṭhulyam āśrayasyākarmaṇyatā
            | tat punaḥ kleśajñeyāvaraṇayor bījam | sā punar āśrayaparāvṛttiḥ śrāvakādigatadauṣṭhulyahānitaś
            ca prāpyate yad āha vimuktikāya iti |</p>
         
         
         <p>bodhisattvagatadauṣṭhulyahānitaś ca prāpyate yad āha</p>
         
         
         <p>dharmākhyo 'yaṃ mahāmuner iti | (30d)</p>
         
         
         <p>dvidhā āvaraṇabhedena sottarā niruttarā cāśrayaparāvṛttir uktā |</p>
         
         
         <p>atra gāthā |</p>
         
         
         <p>
            jñeyam ādānavijñānaṃ dvayāvaraṇalakṣaṇam |<br />
            sarvabījaṃ kleśabījaṃ bandhas tatra dvayor dvayoḥ ||
            </p>
         
         
         <p>iti | dvayor iti śrāvakabodhisattvayoḥ | ādyasya kleśabījaṃ itarasya dvayāvaraṇabījaṃ
            tadudghātāt sarvajñatāvāptir bhavatīti |</p>
         
         <span class="note"><span class="blue">Tvbh_142</span></span>
         
         <p>sa evānāsravo dhātur iti (30a)</p>
         
         
         <p>sa evāśrayaparāvṛttirūpaḥ | anāsravo dhātur ity ucyate nirdauṣṭhulyatvāt | sarvāsravavigata
            ity anāsravaḥ | āryadharmahetutvād dhātuḥ | hetvartho hy atra dhātuśabdaḥ |</p>
         
         
         <p>acintyas tarkāgocaratvāt pratyātmavedyatvād dṛṣṭāntābhāvāc ca | kuśalo viśuddhālambanatvāt
            kṣematvād anāsravadharmamayatvāc ca | dhruvo nityatvād akṣayatayā | sukho nityatvād
            eva yad anityaṃ tad duḥkhaṃ ayaṃ ca nitya iti tasmāt sukhaḥ |</p>
         
         
         <p>kleśāvaraṇaprahāṇāc chrāvakāṇāṃ vimuktikāyaḥ |</p>
         
         
         <p>sa evāśrayaparāvṛttilakṣaṇo dharmākhyo 'py ucyate mahāmuner bhūmipāramitābhāvanayā
            kleśajñeyāvaraṇaprahāṇāt | āśrayaparāvṛttisamudāgamān mahāmuner dharmakāya ity ucyate
            | saṃsārāparityāgāt tadanupasaṃkleśatvād bodhisattvānāṃ sarvadharmavibhutvalābhataś
            ca dharmakāya ity ucyate | mahāmuner iti paramauneyayogād buddho bhagavān mahāmunir
            iti ||</p>
         
         
         <p>triṃśikāvijñaptibhāṣyaṃ samāptam || kṛtir ācāryastiramateḥ ||</p>
         
         </div>
   </body>
</html>