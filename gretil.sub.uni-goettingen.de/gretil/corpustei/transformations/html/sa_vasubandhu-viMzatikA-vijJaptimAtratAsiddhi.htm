<!DOCTYPE html><html xmlns="http://www.w3.org/1999/xhtml">
   <head>
      <meta http-equiv="Content-Type" content="text/html; charset=UTF-8" />
      <meta name="viewport" content="width=device-width, initial-scale=1.0" />
      <title>Vasubandhu: Viṃśatikā vijñaptimātratāsiddhi (GRETIL)
	</title>
      <style>@font-face {
    font-family: LinuxLibertineDisplay0Regular, times, serif;
    src: url(fonts/LinLibertine_DR.woff);
}
* {box-sizing: border-box;}
body {background-color: #FFFFFF; font-family: 'LinuxLibertineDisplayORegular'; font-weight: normal; font-style: normal; font-size: 18px; padding: 20px 100px 20px; width: 1600px;}

ul {list-style: circle;}

ul.dash {list-style: none; margin-left: .5em; padding-left: .5em;}
ul.dash > li:before {display: inline-block; content: "–"; width: 1em; margin-left: 0em;}

a:link {color: black; text-decoration: underline;}
a:visited {color: black; text-decoration: underline;}
a:hover {color: black; text-decoration: none;}
a:active {color: black; text-decoration: underline;}

p {padding-left: .5em; padding-right: .5em;}

h4 {margin-bottom: 0px;}
mark {background-color: #FFFFCC;}
q:before {content: "»";}
q:after {content: "«";}

.noindent {padding: 0px;}
.comm {padding-left: 1em; padding-right: 1em;}
.app {width: 80%; text-align: right; font-size: 14px; padding-left: 1em;}
.lem {display:inline-block;}
.ref {font-size: 14px; padding: inherit;}
.lb {font-weight: bold; font-size: 14px;}
.lb:before {content: "["}
.lb:after {content: "]"}
.pb {font-weight: bold; font-size: 14px;}
.pb:before {content: " ["}
.pb:after {content: "] "}
.note {font-weight: bold; font-size: 14px;}
.note:before {content: " ["}
.note:after {content: "] "}
.subhead {font-weight: bold; font-size: 14px;}
.appnote {font-size: 14px;}
.appnote:before {content: " ["}
.appnote:after {content: "] "}
.hi {font-style: italic}
.sic:before {content: "†"}
.sic:after {content: "†"}
.corr {color: #008000;}
.supplied {color: #1E90FF;}
.surplus {color: #ff3333;}
.unclear {color: #D2B48C;}

/* custom renditions */
.b, .bf, .textbf, .bold {font-weight: bold}
.i, .it, .textit, .italic {font-style: italic}
.u, .underline {text-decoration: underline}
.blue {color: #0000e6;}
.red {color: #b30000;}

.row:after {content: ""; display: table; clear: both;}
.column {float: left; width: 50%; padding-left: .5em; padding-right: .5em;}
.analysis {font-size: 14px; color: #0066ff; padding-left: .5em; padding-right: .5em; padding-top: .1em;}
.analysis:before {content: "["}
.analysis:after {content: "]"}

div.wapp:hover  span.lem {background-color: #FFFFCC;}

@media screen and (max-width: 800px) {
    body {font-size: 16px;}
    .column {width: 100%;}
    .analysis {width: 100%;}
}

@media screen and (max-width: 1200px) {
    body {padding: 10px;}
    .app {width: 90%;}
}

@media only screen and (max-width: 1600px) {
    body {width: auto; padding: 20px;}
}

#toc_container {background: #f9f9f9 none repeat scroll 0 0; border: 1px solid #aaa; display: table; font-size: 95%; margin-bottom: 1em; padding: 1em; width: auto;}
.toc_title {font-weight: 700; text-align: center;}	  
#toc_container li, #toc_container ul, #toc_container ul li{list-style: outside none none !important; padding-left: .5em;}
</style>
   </head>
   <body>
      <h1>Vasubandhu: Viṃśatikā vijñaptimātratāsiddhi</h1>
      <h2>Header</h2>
      <p>
         This file is an html transformation of <a href="http://gretil.sub.uni-goettingen.de/gretil/corpustei/sa_vasubandhu-viMzatikA-vijJaptimAtratAsiddhi.xml">sa_vasubandhu-viMzatikA-vijJaptimAtratAsiddhi.xml</a> with a rudimentary header. For a more extensive header please refer to the source
         file.
         </p>
      <p class="noindent"><b>Data entry: </b>Takamichi Fukita</p>
      <p class="noindent"><b>Contribution: </b>Takamichi Fukita</p>
      <p class="noindent"><b>Date of this version: </b>2020-07-31</p>
      <h4>
         <if test="fileDesc/sourceDesc/@xml:id" id=""></if>
         	  Source:
         	</h4>
      <ul class="dash">
         <li>S. Lévi: Vijñaptimātratāsiddhiḥ Deux traités de Vasubandhu: Viṃśatikā (La Vingtaine)
            accompagnée d'une explication en prose et Triṃśikā (La trentaine) avec le commentaire
            de Sthiramati, Paris 1925, and the correction by Hakuju Ui: Shiyaku-taisyḥ Yuisiki
            nijū-ron Kenkyū (Daijḥ-bukkyḥ Kenkyū 4) [*Comparative Study of the Viṃśatikā vijñaptimātratāsiddhi
            with Four Translations (Studies of the Mahāyāna Buddhism, 4)], Tokyo 1953, pp. 20-21.</li>
      </ul>
      <p class="noindent"><b>Publisher: </b>Göttingen Register of Electronic Texts in Indian Languages (GRETIL), SUB Göttingen</p>
      <h4>Licence:</h4>
      <p>This e-text was provided to GRETIL in good faith that no copyright rights have been
         infringed.
         	 If anyone wishes to assert copyright over this file, please contact the GRETIL management
         at gretil(at)sub(dot)uni-goettingen(dot)de.
         	 The file will be immediately removed pending resolution of the claim.</p>
      <p><a href="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International
            License.</a></p>
      <h4>Interpretive markup:</h4>
      <ul class="dash">
         <li><span class="hi">highlighted text</span></li>
         <li><span class="note">remarks</span></li>
      </ul>
      <h4>Notes:</h4>
      <notesStmt xmlns="http://www.tei-c.org/ns/1.0">
         	
         <p xmlns="http://www.w3.org/1999/xhtml">This file has been created by mass conversion of GRETIL's Sanskrit corpus from <a href="http://gretil.sub.uni-goettingen.de/gretil/1_sanskr/6_sastra/3_phil/buddh/vasvvmsu.htm">vasvvmsu.htm</a>. Due to the heterogeneity of the sources the header markup might be suboptimal. For
            the sake of transparency the header of the legacy file is documented in the &lt;note&gt; element below:</p>
         	
         <p xmlns="http://www.w3.org/1999/xhtml">
            	 Vasubandhu: Vimsatika vijnaptimatratasiddhi (= Vvs)
            <br />Based on the edition by S. Lévi: Vijñaptimātratāsiddhi ḥ Deux traités de Vasubandhu:
            Viṃśatikā (La Vingtaine) accompagnée d'une explication en prose et Triṃśikā (La trentaine)
            avec le commentaire de Sthiramati, Paris 1925,
            <br />
            <br />and the correction by Hakuju Ui: Shiyaku-taisyḥ Yuisiki nijū-ron Kenkyū (Daijḥ-bukkyḥ
            Kenkyū 4) [*Comparative Study of the Viṃśatikā vijñaptimātratāsiddhi with Four Translations
            (Studies of the Mahāyāna Buddhism, 4)], Tokyo 1953, pp. 20-21.
            <br />
            <br />Input by Takamichi Fukita
            <br />
            <br />BOLD for kārikās and references to the printed edition
            	</p>
         </notesStmt>
      <h4>Revisions:</h4>
      <ul class="dash">
         <li>2020-07-31: TEI encoding by mass conversion of GRETIL's Sanskrit corpus</li>
      </ul>
      <hr />
      <h2>Text</h2>
      <div xml:lang="sa-Latn">
         
         <span class="note"><span class="bold">Vvs_3</span></span>
         
         <p>māhāyāne traidhātukaṃ vijñaptimātraṃ vyavasthāpyate | cittamātraṃ bho jinaputrā yad
            uta traidhātukam iti sūtrāt | cittaṃ mano vijñānaṃ vijñaptiś ceti paryāyāḥ | cittam
            atra sasaṃprayogam abhipretaṃ | matram ity arthapratiṣedhārthaṃ |</p>
         
         
         <p><span class="bold">vijñaptimātram evedam asadarthāvabhāsanāt |
               yadvat taimirikasyāsat keśoṇḍukādidarśanaṃ || 1 ||</span></p>
         
         
         <p>atra codyate | kaścid artho nāsti /</p>
         
         
         <p><span class="bold">na deśakālaniyamaḥ saṃtānāniyamo na ca |
               na ca kṛtyakriyā yuktā vijñaptir yadi nārthataḥ || 2 ||</span></p>
         
         
         <p>kim uktaṃ bhavati | yadi vinā rūpādyarthena rūpādivijñaptir utpadyate na rūpādyarthāt
            | kasmāt kvacid deśa utpadyate na sarvatra | tatraiva ca deśe kadācid utpadyate na
            sarvadā | taddeśakālapratiṣṭhitānāṃ sarveṣāṃ saṃtānāniyama utpadyate na kevalam ekasya
            | yathā taimirikāṇāṃ saṃtāne keśādyābhāso nānyeṣāṃ | kasmād yat taimirikaiḥ keśabhramarādi
            dṛśyate tena keśādikriyā na kriyate na ca tad anyair na kriyate | yad annapānavastraviṣāyudhādi
            svapne dṛśyate tenānnādikriyā na kriyate na ca tad anyair na kriyate | gandharvanagareṇāsattvān
            nagarakriyā na kriyate na ca tad anyair na kriyate | tasmād asadabhāvāvabhāsane deśakālaniyamaḥ
            saṃtānāniyamaḥ kṛtyakriyā ca na yujyate | na khalu na yujyate | yasmāt |</p>
         
         
         <p><span class="bold">deśādiniyamaḥ siddhaḥ svapnavat</span></p>
         
         
         <p>svapna iva svapnavat | kathaṃ tāvat | svapne vināpy arthena kvacid eva deśe kiṃcid
            bhramarārāmastrīpurūṣādikaṃ dṛśyate na sarvatra | tatraiva ca deśe kadācid dṛśyate
            na sarvakālam iti siddho vināpy arthena deśakālaniyamaḥ |</p>
         
         
         <p><span class="bold">pretavat punaḥ |
               saṃtānāniyamaḥ</span></p>
         
         <span class="note"><span class="bold">Vvs_4</span></span>
         
         <p>siddha iti vartate | pretānām iva pretavat | kathaṃ siddhaḥ samaṃ |</p>
         
         
         <p class="bold">sarvaiḥ pūyanadyādidarśane || 3 ||</p>
         
         
         <p>pūyapūrṇā nadī pūyanadī | ghṛtaghaṭavat | tulyakarmavipākāvasthā hi pretāḥ sarve 'pi
            pūyapūrṇāṃ nadīṃ paśyanti naika eva | yathā pūyapūrṇām evaṃ mūtrapurīṣādipūrṇāṃ daṇḍāsidharaiś
            ca puruṣair adhiṣṭhitām ity ādigrahaṇena | evaṃ saṃtānāniyamo vijñaptinām asaty apy
            arthe siddhaḥ ||</p>
         
         
         <p><span class="bold">svapnopaghātavat kṛtyakriyā</span></p>
         
         
         <p>siddha iti veditavyaṃ | yathā svapne dvayasamāpattim antareṇa śukravisargalakṣaṇaḥ
            svapnopaghātaḥ | evaṃ tāvad anyānyair dṛṣṭāntair deśakālaniyamādicatuṣṭayaṃ siddhaṃ
            |</p>
         
         
         <p><span class="bold">narakavat punaḥ |
               sarvaṃ</span></p>
         
         
         <p>siddham iti veditavyaṃ | narakeṣv iva narakavat | kathaṃ siddhaṃ |</p>
         
         
         <p class="bold">narakapālādidarśane taiś ca bādhane || 4 ||</p>
         
         
         <p>yathā hi narakeṣu nārakāṇāṃ narakapālādidarśanaṃ deśakālaniyamena siddhaṃ | śvavāyasāyasaparvatādyāgamanagamanadarśanaṃ
            cety ādigrahaṇena | sarveṣāṃ ca naikasyaiva taiś ca tadbādhanaṃ siddham asatsv api
            narakapālādiṣu samānasvakarmavipākādhipatyāt | tathānyatrāpi sarvam etad deśakālaniyamādicatuṣtayaṃ
            siddham iti veditavyaṃ ||</p>
         
         
         <p>kiṃ punaḥ kāraṇaṃ narakapālās te ca śvāno vāyasāś ca sattvā neṣyante | ayogāt | na
            hi te nārakā yujyante | tathaiva tadduḥkhāpratisaṃvedanāt | parasparaṃ yātayatām ime
            nārakā ime narakapālā iti vyavasthā na syāt | tulyākṛtipramāṇabalānāṃ ca parasparaṃ
            yātayatāṃ na tathā bhayaṃ syāt | dāhaduḥkhaṃ ca pradīptāyām ayomayyāṃ bhūmāv asahamānāḥ
            kathaṃ tatra parān yātayeyuḥ | anārakāṇāṃ vā narake kutaḥ saṃbhavaḥ | kathaṃ tāvat
            tiraścāṃ svargasaṃbhavaḥ | evaṃ narakeṣu tiryakpretaviśeṣāṇāṃ narakapālādīnāṃ saṃbhavaḥ
            syāt |</p>
         
         
         <p><span class="bold">tiraścāṃ saṃbhavaḥ svarge yathā na narake tathā |
               na pretānāṃ yatas tajjaṃ duḥkhaṃ nānubhavanti te || 5 ||</span></p>
         
         
         <p>ye hi tiryañcaḥ svarge saṃbhavanti te tadbhājanalokasukhasaṃvartanīyena karmaṇā tatra
            saṃbhūtās tajjaṃ sukhaṃ pratyanubhavanti | na caiva narakapālādayo nārakaṃ duḥkhaṃ
            pratyanubhavanti | tasmān na tiraścāṃ saṃbhavo yukto nāpi pretānāṃ ||</p>
         
         
         <p>teṣāṃ tarhi (<span class="bold">Vvs_5</span>) nārakāṇāṃ karmabhis tatra bhūtaviśeṣāḥ saṃbhavanti varṇākṛtipramāṇabalaviśiṣṭā ye
            narakapālādisaṃjñāṃ pratilabhante | tathā ca pariṇamanti | yad dvidhāṃ hastavikṣepādikriyāṃ
            kurvanto dṛśyante bhayotpādanārthaṃ | yathā meṣākṛtayaḥ parvatā āgacchanto gacchanto
            'yaḥśālmalīvane ca kaṇṭakā adhomukhībhavanta ūrddhvamukhībhavantaś ceti | na te na
            saṃbhavanty eva |</p>
         
         
         <p><span class="bold">yadi tatkarmabhis tatra bhūtānāṃ saṃbhavas tathā |
               iṣyate pariṇāmaś ca kiṃ vijñānasya neṣyate || 6 ||</span></p>
         
         
         <p>vijñānasyaiva tatkarmabhis tathā pariṇāmaḥ kasmān neṣyate kiṃ punar bhūtāni kalpyante
            ||</p>
         
         
         <p>api ca |</p>
         
         
         <p><span class="bold">karmaṇo vāsanānyatra phalam anyatra kalpyate |
               tatraiva neṣyate yatra vāsanā kiṃ nu kāraṇaṃ || 7 ||</span></p>
         
         
         <p>yena hi karmaṇā nārakāṇāṃ tatra tādṛśo bhūtānāṃ saṃbhavaḥ kalpyate pariṇāmaś ca tasya
            karmaṇo vāsanā teṣāṃ vijñānasaṃtānasaṃniviṣṭā nānyatra | yatraiva ca vāsanā tatraiva
            tasyāḥ phalaṃ tādṛśo vijñānapariṇāmaḥ kiṃ neṣyate | yatra vāsanā nāsti tatra tasyāḥ
            phalaṃ kalpyata iti kim atra kāraṇaṃ ||</p>
         
         
         <p>āgamaḥ kāraṇaṃ | yadi vijñānam eva rūpādipratibhāsaṃ syān na rūpādiko 'rthas tadā
            rūpādyāyatanāstitvaṃ bhagavatā noktaṃ syāt | akāraṇam etad yasmāt |</p>
         
         
         <p><span class="bold">rūpādyāyatanāstitvaṃ tadvineyajanaṃ prati |
               abhiprāyavaśād uktam upapādukasattvavat || 8 ||</span></p>
         
         
         <p>yathāsti sattva upapāduka ity uktaṃ bhagavatā abhiprāyavaśāc cittasaṃtatyanucchedam
            āyatyām abhipretya |</p>
         
         
         <p><span class="bold">nāstīha sattva ātmā vā dharmās tv ete sahetukāḥ</span></p>
         
         
         <p>iti vacanāt | evaṃ rūpādyāyatanāstitvam apy uktaṃ bhagavatā taddeśanāvineyajanam adhikṛtyety
            ābhiprāyikaṃ tad vacanaṃ ||</p>
         
         
         <p>ko 'tra abhiprāyaḥ |</p>
         
         
         <p><span class="bold">yataḥ svabījād vijñaptir yadābhāsā pravartate |
               dvividhāyatanatvena te tasyā munir abravīt || 9 ||</span></p>
         
         
         <p>kim uktaṃ bhavati | rūpapratibhāsā vijñaptir yataḥ svabījāt pariṇāmaviśeṣaprāptād
            utpadyate tac ca bījaṃ yat pratibhāsā ca sā te tasyā vijñapteś cakṣūrūpāyatanatvena
            (<span class="bold">Vvs_6</span>) yathākramaṃ bhagavān abravīt | evaṃ yāvat spraṣṭavyapratibhāsā vijñaptir yataḥ svabījāt
            pariṇāmaviśeṣaprāptād utpadyate tac ca bījaṃ yat pratibhāsā ca sā te tasyā kāyaspraṣṭavyāyatanatvena
            yathākranaṃ bhagavān abravīd ity ayam abhiprāyaḥ ||</p>
         
         
         <p>evaṃ punar abhiprāyavaśena deśayitvā ko guṇāḥ |</p>
         
         
         <p><span class="bold">tathā pudgalanairātmyapraveśo hi</span></p>
         
         
         <p>tathā hi deśyamāne pudgalanairātmyaṃ praviśanti | dvayād vijñānaṣaṭkaṃ pravartate
            | na tu kaścid eko draṣṭāsti na yāvan mantety evaṃ viditvā ye pudgalanairātmyadeśanāvineyās
            te pudgalanairātmyaṃ praviśanti |</p>
         
         
         <p><span class="bold">anyathā punaḥ |
               deśanā dharmanairātmyapraveśaḥ</span></p>
         
         
         <p>anyatheti vijñaptimātradeśanā | kathaṃ dharmanairātmyapraveśaḥ | vijñaptimātram idaṃ
            rūpādidharmapratibhāsam utpadyate na tu rūpādilakṣaṇo dharmaḥ ko 'py astīti viditvā
            | yadi tarhi sarvathā dharmo nāsti tad api vijñaptimātraṃ nāstīti kathaṃ tarhi vyavasthāpyate
            | na khalu sarvathā dharmo nāstīty evaṃ dharmanairātmyapraveśo bhavati | api tu |</p>
         
         
         <p class="bold">kalpitātmanā || 10 ||</p>
         
         
         <p>yo bālair dharmāṇāṃ svabhāvo grāhyagrāhakādiḥ parikalpatas tena kalpitenātmanā teṣāṃ
            nairātmyaṃ na tv anabhilāpyenātmanā yo buddhānāṃ viṣaya iti | evaṃ vijñaptimātrasyāpi
            vijñaptyantaraparikalpitenātmanā nairātmyapraveśāt vijñaptimātravyavasthāpanayā sarvadharmāṇāṃ
            nairātmyapraveśo bhavati na tu tadastitvāpavādāt | itarathā hi vijñapter api vijñaptyantaram
            arthaḥ syād iti vijñaptimātratvaṃ na sidhyetārthavatītvād vijñaptīnāṃ ||</p>
         
         
         <p>kathaṃ punar idaṃ pratyetavyam anenābhiprāyeṇa bhagavatā rūpādyāyatanāstitvam uktaṃ
            na punaḥ santy eva tāni yāni rūpādivijñaptīnāṃ pratyekaṃ viṣayībhavanti iti | yasmāt
            |</p>
         
         
         <p><span class="bold">na tad ekaṃ na cānekaṃ viṣayaḥ paramāṇuśaḥ |
               na ca te saṃhatā yasmāt paramāṇur na sidhyati || 11 ||</span></p>
         
         
         <p>iti | kim uktaṃ bhavati | yat tadrūpādikam āyatanaṃ rūpādivijñaptīnāṃ pratyekaṃ viṣayaḥ
            syāt tad ekaṃ vā syād yathāvayavirūpaṃ kalpyate vaiśeṣikaiḥ | anekaṃ vā paramāṇuśaḥ
            | saṃhatā vā ta eva paramāṇavaḥ | na tāvad ekaṃ viṣayo bhavaty avayavebhyo 'nyasyāvayavirūpasya
            kvacid apy agrahaṇāt | nāpy anekaṃ paramāṇūnāṃ (<span class="bold">Vvs_7</span>) pratyekam agrahaṇāt | nāpi te saṃhatā viṣayībhavanti | yasmāt paramāṇur ekaṃ dravyaṃ
            na sidhyati ||</p>
         
         
         <p>kathaṃ na sidhyati | yasmāt |</p>
         
         
         <p class="bold">ṣaṭkena yugapad yogāt paramāṇoḥ ṣaḍaṃśatā |</p>
         
         
         <p>ṣaḍbhyo digbhyaḥ ṣaḍbhiḥ paramāṇubhir yugapad yoge sati paramāṇoḥ ṣaḍaṃśatā prāpnoti
            | ekasya yo deśas tatrānyasyāsaṃbhavāt |</p>
         
         
         <p><span class="bold">ṣaṇṇāṃ samānadeśatvāt piṇḍaḥ syād
               aṇumātrakaḥ || 12 ||</span></p>
         
         
         <p>atha ya evaikasya paramāṇor deśaḥ sa eva ṣaṇṇāṃ | tena sarveṣāṃ samānadeśatvāt sarvaḥ
            piṇḍaḥ paramāṇumātraḥ syāt parasparāvyatirekād iti na kaścit piṇḍo dṛśyaḥ syāt ||</p>
         
         
         <p>naiva hi paramāṇavaḥ saṃyujyante niravayavatvāt | mā bhūd eṣa doṣaprasaṅgaḥ | saṃhatās
            tu parasparaṃ saṃyujyanta iti kāśmīravaibhāṣikās ta idaṃ praṣṭavyāḥ | yaḥ paramāṇūnāṃ
            saṃghāto na sa tebhyo 'rthāntaram iti |</p>
         
         
         <p class="bold">paramāṇor asaṃyogāt tatsaṃghāte 'sti kasya saḥ |</p>
         
         
         <p>saṃyoga iti vartate |</p>
         
         
         <p class="bold">na cānavayavatvena tatsaṃyogo na sidhyati || 13 ||</p>
         
         
         <p>atha saṃghātā apy anyonyaṃ na saṃyujyante | na tarhi paramāṇūnāṃ niravayavatvāt saṃyogo
            na sidhyatīti vaktavyaṃ | sāvayavasyāpi hi saṃghātasya saṃyogānabhyupagamāt | tasmāt
            paramāṇur ekaṃ dravyaṃ na sidhyati | yadi ca paramāṇoḥ saṃyoga iṣyate yadi vā neṣyate
            |</p>
         
         
         <p class="bold">digbhāgabhedī yasyāsti tasyaikatvaṃ na yujyate |</p>
         
         
         <p>anyo hi paramāṇoḥ pūrvadigbhāgo yāvad adhodigbhāga iti digbhāgabhede sati kathaṃ tadātmakasya
            paramāṇor ekatvaṃ yokṣyate |</p>
         
         
         <p><span class="bold">chāyāvṛtī katha vā</span></p>
         
         
         <p>yady ekaikasya paramāṇor digbhāgabhedo na syād ādityodaye katham anyatra chāyā bhavaty
            anyatrātapaḥ | na hi tasyānyaḥ pradeśo 'sti yatrātapo na syāt | āvaraṇaṃ ca kathaṃ
            bhavati paramāṇoḥ paramāṇvantareṇa yadi digbhāgabhedo neṣyate | na hi kaścid api paramāṇoḥ
            parabhāgo 'sti yatrāgamanād anyenānyasya pratighātaḥ syāt | asati ca pratighāte sarveṣāṃ
            samānadeśatvāt sarvaḥ saṃghātaḥ (<span class="bold">Vvs_8</span>) paramāṇumātraḥ syād ity uktaṃ | kim evaṃ neṣyate piṇḍasya te chāyāvṛtī na paramāṇor
            iti | kiṃ khalu paramāṇubhyo 'nyaḥ piṇḍa iṣyate yasya te syātāṃ | nety āha |</p>
         
         
         <p class="bold">anyo na piṇḍaś cen na tasya te || 14 ||</p>
         
         
         <p>yadi nānyaḥ paramāṇubhyaḥ piṇḍa iṣyate na te tasyeti siddhaṃ bhavati | saṃniveśaparikalpa
            eṣaḥ paramāṇuḥ saṃghāta iti vā ||</p>
         
         
         <p>kim anayā cintayā lakṣaṇaṃ / tu rūpādi yadi na pratiṣidhyate | kiṃ punas teṣāṃ lakṣaṇaṃ
            | cakṣurādiviṣayatvaṃ nīlāditvaṃ ca | tad evedaṃ saṃpradhāryate | yat tac cakṣurādīnāṃ
            viṣayo nīlapītādikam iṣyate kiṃ tad ekaṃ dravyam atha vā tad anekam iti | kiṃ cātaḥ
            | anekatve doṣa uktaṃ |</p>
         
         
         <p><span class="bold">ekatve na krameṇetir yugapan na grahāgrahau |
               vicchinnānekavṛttiś ca sūkṣmānīkṣā ca no bhavet || 15 ||</span></p>
         
         
         <p>yadi yāvad vicchinnaṃ nānekaṃ cakṣuṣo viṣayas tad ekaṃ dravyaṃ kalpyate pṛthivyāṃ
            krameṇetir na syād gamanam ity arthaḥ | sakṛtpādakṣepeṇa sarvasya gatatvāt | arvāgbhāgasya
            ca grahaṇaṃ parabhāgasya cāgrahaṇaṃ yugapan na syāt | na hi tasyaiva tadānīṃ grahaṇaṃ
            cāgrahaṇaṃ ca yuktam | vicchinnasya cānekasya hastyaśvādikasyaikatra vṛttir na syād
            yatraiva hy ekaṃ tatraivāparam iti kathaṃ tayor viccheda iṣyate | kathaṃ vā tad ekaṃ
            yat prāptaṃ ca tābhyāṃ na ca prāptam antarāle tac chūnyagrahaṇāt | sūkṣmāṇāṃ caudakajantūnāṃ
            sthūlaiḥ samānarūpāṇām anīkṣaṇaṃ na syād | yadi lakṣaṇabhedād eva dravyāntaratvaṃ
            kalpyate nānyathā | tasmād avaśyaṃ paramāṇuśo bhedaḥ kalpayitavyaḥ | sa caiko na sidhyati
            | tasyāsiddhau rūpādīnāṃ cakṣurādiviṣayatvam asiddham iti siddhaṃ vijñaptimātraṃ bhavatīti
            ||</p>
         
         
         <p>pramāṇavaśād astitvaṃ nāstitvaṃ vā nirdhāryate sarveṣāṃ ca pramāṇānāṃ pratyakṣaṃ pramāṇaṃ
            gariṣṭam ity asaty arthe katham iyaṃ buddhir bhavati pratyakṣam iti |</p>
         
         
         <p><span class="bold">pratyakṣabuddhiḥ svapnādau yathā</span></p>
         
         
         <p>vināpy artheneti pūrvam eva jñāpitaṃ</p>
         
         
         <p><span class="bold">sā ca yadā tadā |
               na so 'rtho dṛśyate tasya pratyakṣatvaṃ kathaṃ mataṃ || 16 ||</span></p>
         
         
         <p>yadā ca sā pratyakṣabuddhir bhavatīdaṃ me pratyakṣam iti tadā na so 'rtho dṛśyate
            manovijñānenaiva paricchedāc cakṣurvijñānasya ca tadā niruddhatvād iti kathaṃ tasya
            pratyakṣatvam iṣṭaṃ | viśeṣeṇa tu kṣaṇikasya viṣayasya tadānīṃ (<span class="bold">Vvs_9</span>) niruddham evaṃ tad rūpaṃ rasādikaṃ vā ||</p>
         
         
         <p>nānanubhūtaṃ manovijñānena smaryata ity avaśyam arthānubhavena bhavitavyaṃ tac ca
            darśanam ity evaṃ tadviṣayasya rūpādeḥ pratyakṣatvaṃ mataṃ | asiddham idam anubhūtasyārthasya
            smaraṇaṃ bhavatīti | yasmāt |</p>
         
         
         <p><span class="bold">uktaṃ yathā tadābhāsā vijñaptiḥ</span></p>
         
         
         <p>vināpy arthena yathārthābhāsā cakṣurvijñānādikā vijñaptir utpadyate tathoktaṃ |</p>
         
         
         <p class="bold">smaraṇaṃ tataḥ |</p>
         
         
         <p>tato hi vijñapteḥ smṛtisaṃprayuktā tatpratibhāsaiva rūpādivikalpikā manovijñaptir
            utpadyata iti na smṛtyutpādād arthānubhavaḥ sidhyati | yadi yathā svapne vijñaptir
            abhūtārthaviṣayā tathā jāgrato 'pi syāt tathaiva tadabhāvaṃ lokaḥ svayam avagacchet
            | na caivaṃ bhavati | tasmān na svapna ivārthopalabdhiḥ sarvā nirarthikā | idam ajñāpakaṃ
            | yasmāt |</p>
         
         
         <p class="bold">svapnadṛgviṣayābhāvaṃ nāprabuddho 'vigacchati || 17 ||</p>
         
         
         <p>evaṃ vitathavikalpābhyāsavāsanānidrayā prasupto lokaḥ svapna ivābhūtam arthaṃ paśyan
            na prabuddhas tadabhāvaṃ yathāvan nāvagacchati | yadā tu tatpratipakṣalokottaranirvikalpajñānalābhāt
            prabuddho bhavati tadā tatpṛṣṭhalabdhaśuddhalaukikajñānasaṃmukhībhāvād viṣayābhāvaṃ
            yathāvad avagacchatīti samānam etat ||</p>
         
         
         <p>yadi svasaṃtānapariṇāmaviśeṣād eva satvānām arthapratibhāsā vijñaptaya utpadyante
            nārthaviśeṣāt | tadā ya eṣa pāpakalyāṇamitrasaṃparkāt sadasaddharmaśravaṇāc ca vijñaptiniyamaḥ
            sattvānāṃ sa kathaṃ sidhyati asati sadasatsaṃparke taddeśanāyāṃ ca |</p>
         
         
         <p class="bold">anyonyādhipatitvena vijñaptiniyamo mithaḥ |</p>
         
         
         <p>sarveṣāṃ hi sattvānām anyonyavijñaptyādhipatyena mitho vijñapter niyamo bhavati yathāyogaṃ
            | mitha iti parasparataḥ | ataḥ saṃtānāntaravijñaptiviśeṣāt saṃtānāntare vijñaptiviśeṣa
            utpadyate nārthaviśeṣāt | yadi yathā svapne nirarthikā vijñaptir evaṃ jāgrato 'pi
            syāt kasmāt kuśalākuśalasamudācāro suptāsuptayos tulyaṃ phalam iṣṭāniṣṭam āyatyāṃ
            na bhavati | yasmāt |</p>
         
         
         <p class="bold">middhenopahataṃ cittaṃ svapne tenāsamaṃ phalaṃ || 18 ||</p>
         
         
         <p>idam atra kāraṇāṃ na tv arthasadbhāvaḥ ||</p>
         
         
         <p>yadi vijñāptimātram evedaṃ na kasyacit kāyo 'sti na vāk ||</p>
         
         
         <p>katham upakramyamāṇānām aurabhrikādibhir urabhrādīnāṃ (<span class="bold">Vvs_10</span>) maraṇaṃ bhavti | atatkṛte vā tanmaraṇe katham aurabhrikādīnāṃ prāṇātipātāvadyena
            yogo bhavati |</p>
         
         
         <p><span class="bold">maraṇam paravijñaptiviśeṣād vikriyā yathā |
               smṛtilopādikānyeṣāṃ piśācādimanovaśāt || 19 ||</span></p>
         
         
         <p>yathā hi piśācādimanovaśād anyeṣāṃ smṛtilopasvapnadarśanabhūtagrahāveśavikārā bhavanti
            | ṛddhivan manovaśāc ca | yathā sāraṇasyāryamahākātyāyanādhiṣṭhānāt svapnadarśanaṃ
            | āraṇyakarṣimanaḥpradoṣāc ca vemacitraparājayaḥ | tathā paravijñaptiviśeṣādhipatyāt
            pareṣāṃ jīvitendriyavirodhinī kācid vikriyotpadyate yayā sabhāgasaṃtativicchedākhyaṃ
            maraṇaṃ bhavatīti veditavyaṃ ||</p>
         
         
         <p class="bold">kathaṃ vā daṇḍakāraṇyaśūnyatvam ṛṣikopataḥ |</p>
         
         
         <p>yadi paravijñaptiviśeṣādhipatyāt sattvānāṃ maraṇaṃ neṣyate | manodaṇḍasya hi mahāsāvadyatvaṃ
            sādhayatā bhagavatopālir gṛhapatiḥ pṛṣṭaḥ | kaccit te gṛhapate śrutaṃ kena tāni daṇḍakāraṇyāni
            mātaṅgāraṇyāni kaliṅgāraṇyāni śūnyāni medhyībhūtāni | tenoktaṃ | śrutaṃ me bho gautama
            ṛṣīṇāṃ manaḥpradoṣeṇeti |</p>
         
         
         <p class="bold">manodaṇḍo mahāvadyaḥ kathaṃ vā tena sidhyati || 20 ||</p>
         
         
         <p>yady evaṃ kalpyate | tadabhiprasannair amānuṣais tadvāsinaḥ sattvā utsāditā na tv
            ṛṣīṇāṃ manaḥpradoṣān mṛtā ity evaṃ sati kathaṃ tena karmaṇā manodaṇḍaḥ kāyavāgdaṇḍābhyāṃ
            mahāvadyatamaḥ siddho bhavati | tanmanaḥpradoṣamātreṇa tāvatāṃ sattvānāṃ maraṇāt sidhyati
            ||</p>
         
         
         <p>yadi vijñaptimātram evedaṃ paracittavidaḥ kiṃ paracittaṃ jānanty atha na | kiṃ cātaḥ
            | yadi na jānanti kathaṃ paracittavido bhavanti | atha jānanti |</p>
         
         
         <p><span class="bold">paracittavidāṃ jñānam ayathārthaṃ kathaṃ yathā |
               svacittajñānaṃ</span></p>
         
         
         <p>tad api katham ayathārtha |</p>
         
         
         <p class="bold">ajñānād yathā buddhasya gocaraḥ || 21 ||</p>
         
         
         <p>yathā tannirabhilāpyenātmanā buddhānāṃ gocaraḥ | tathā tadajñānāt tadubhayaṃ na yathārthaṃ
            vitathapratibhāsatayā grāhyagrāhakavikalpasyāprahīṇatvāt ||</p>
         
         
         <p>anantaviniścayaprabhedāgāmbhīryāyāṃ vijñaptimātratāyāṃ |</p>
         
         
         <p><span class="bold">vijñaptimātratāsiddhiḥ svaśaktisadṛśī mayā |
               kṛteyaṃ sarvathā sā tu na cintyā</span></p>
         
         <span class="note"><span class="bold">Vvs_11</span></span>
         
         <p>sarvaprakārā tu sā mādṛśaiś cintayituṃ na śakyate | tarkāviṣayatvāt | kasya punaḥ
            sā sarvathā gocara ity āha |</p>
         
         
         <p class="bold">buddhagocaraḥ || 22 ||</p>
         
         
         <p>buddhānāṃ hi sā bhagavatāṃ sarvaprakāraṃ gocaraḥ sarvākārasarvajñeyajñānāvighātād
            iti ||</p>
         
         
         <p>viṃśatikā vijñaptimātratāsiddhiḥ |
            kṛtir iyam ācāryavasubandhoḥ |</p>
         
         </div>
   </body>
</html>