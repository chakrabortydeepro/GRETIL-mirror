<!DOCTYPE html><html xmlns="http://www.w3.org/1999/xhtml">
   <head>
      <meta http-equiv="Content-Type" content="text/html; charset=UTF-8" />
      <meta name="viewport" content="width=device-width, initial-scale=1.0" />
      <title>Viśvantarāvadāna (GRETIL)
	</title>
      <style>@font-face {
    font-family: LinuxLibertineDisplay0Regular, times, serif;
    src: url(fonts/LinLibertine_DR.woff);
}
* {box-sizing: border-box;}
body {background-color: #FFFFFF; font-family: 'LinuxLibertineDisplayORegular'; font-weight: normal; font-style: normal; font-size: 18px; padding: 20px 100px 20px; width: 1600px;}

ul {list-style: circle;}

ul.dash {list-style: none; margin-left: .5em; padding-left: .5em;}
ul.dash > li:before {display: inline-block; content: "–"; width: 1em; margin-left: 0em;}

a:link {color: black; text-decoration: underline;}
a:visited {color: black; text-decoration: underline;}
a:hover {color: black; text-decoration: none;}
a:active {color: black; text-decoration: underline;}

p {padding-left: .5em; padding-right: .5em;}

h4 {margin-bottom: 0px;}
mark {background-color: #FFFFCC;}
q:before {content: "»";}
q:after {content: "«";}

.noindent {padding: 0px;}
.comm {padding-left: 1em; padding-right: 1em;}
.app {width: 80%; text-align: right; font-size: 14px; padding-left: 1em;}
.lem {display:inline-block;}
.ref {font-size: 14px; padding: inherit;}
.lb {font-weight: bold; font-size: 14px;}
.lb:before {content: "["}
.lb:after {content: "]"}
.pb {font-weight: bold; font-size: 14px;}
.pb:before {content: " ["}
.pb:after {content: "] "}
.note {font-weight: bold; font-size: 14px;}
.note:before {content: " ["}
.note:after {content: "] "}
.subhead {font-weight: bold; font-size: 14px;}
.appnote {font-size: 14px;}
.appnote:before {content: " ["}
.appnote:after {content: "] "}
.hi {font-style: italic}
.sic:before {content: "†"}
.sic:after {content: "†"}
.corr {color: #008000;}
.supplied {color: #1E90FF;}
.surplus {color: #ff3333;}
.unclear {color: #D2B48C;}

/* custom renditions */
.b, .bf, .textbf, .bold {font-weight: bold}
.i, .it, .textit, .italic {font-style: italic}
.u, .underline {text-decoration: underline}
.blue {color: #0000e6;}
.red {color: #b30000;}

.row:after {content: ""; display: table; clear: both;}
.column {float: left; width: 50%; padding-left: .5em; padding-right: .5em;}
.analysis {font-size: 14px; color: #0066ff; padding-left: .5em; padding-right: .5em; padding-top: .1em;}
.analysis:before {content: "["}
.analysis:after {content: "]"}

div.wapp:hover  span.lem {background-color: #FFFFCC;}

@media screen and (max-width: 800px) {
    body {font-size: 16px;}
    .column {width: 100%;}
    .analysis {width: 100%;}
}

@media screen and (max-width: 1200px) {
    body {padding: 10px;}
    .app {width: 90%;}
}

@media only screen and (max-width: 1600px) {
    body {width: auto; padding: 20px;}
}

#toc_container {background: #f9f9f9 none repeat scroll 0 0; border: 1px solid #aaa; display: table; font-size: 95%; margin-bottom: 1em; padding: 1em; width: auto;}
.toc_title {font-weight: 700; text-align: center;}	  
#toc_container li, #toc_container ul, #toc_container ul li{list-style: outside none none !important; padding-left: .5em;}
</style>
   </head>
   <body>
      <h1>Viśvantarāvadāna</h1>
      <h2>Header</h2>
      <p>
         This file is an html transformation of <a href="http://gretil.sub.uni-goettingen.de/gretil/corpustei/sa_vizvantarAvadAna.xml">sa_vizvantarAvadAna.xml</a> with a rudimentary header. For a more extensive header please refer to the source
         file.
         </p>
      <p class="noindent"><b>Data entry: </b>Klaus Wille</p>
      <p class="noindent"><b>Contribution: </b>Klaus Wille</p>
      <p class="noindent"><b>Date of this version: </b>2020-07-31</p>
      <h4>
         <if test="fileDesc/sourceDesc/@xml:id" id=""></if>
         	  Source:
         	</h4>
      <ul class="dash">
         <li>Kabita Das Gupta: Viśvantarāvadāna, Eine buddhistische Legende, Berlin 1978. Cf. GBM
            157-174, 1332-1349, 3314-3315.</li>
      </ul>
      <p class="noindent"><b>Publisher: </b>Göttingen Register of Electronic Texts in Indian Languages (GRETIL), SUB Göttingen</p>
      <h4>Licence:</h4>
      <p>This e-text was provided to GRETIL in good faith that no copyright rights have been
         infringed.
         	 If anyone wishes to assert copyright over this file, please contact the GRETIL management
         at gretil(at)sub(dot)uni-goettingen(dot)de.
         	 The file will be immediately removed pending resolution of the claim.</p>
      <p><a href="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International
            License.</a></p>
      <h4>Interpretive markup:</h4>
      <ul class="dash">
         <li><span class="hi">highlighted text</span></li>
      </ul>
      <h4>Notes:</h4>
      <notesStmt xmlns="http://www.tei-c.org/ns/1.0">
         	
         <p xmlns="http://www.w3.org/1999/xhtml">This file has been created by mass conversion of GRETIL's Sanskrit corpus from <a href="http://gretil.sub.uni-goettingen.de/gretil/1_sanskr/4_rellit/buddh/visvantu.htm">visvantu.htm</a>. Due to the heterogeneity of the sources the header markup might be suboptimal. For
            the sake of transparency the header of the legacy file is documented in the &lt;note&gt; element below:</p>
         	
         <p xmlns="http://www.w3.org/1999/xhtml">
            	 Visvantaravadana = Viśv
            <br />Based on the ed. by Kabita Das Gupta:
            <br />Viśvantarāvadāna, Eine buddhistische Legende, Berlin 1978.
            <br />Cf. GBM 157-174, 1332-1349, 3314-3315
            <br />
            <br />Input by Klaus Wille (Göttingen)
            <br />
            <br />BOLD for emedations (and references)
            	</p>
         </notesStmt>
      <h4>Revisions:</h4>
      <ul class="dash">
         <li>2020-07-31: TEI encoding by mass conversion of GRETIL's Sanskrit corpus</li>
      </ul>
      <hr />
      <h2>Text</h2>
      <div xml:lang="sa-Latn">
         
         
         <p>fol. GBM GBM Viśv remarks
            5r 172 1347 1-3 preserved as v of 13
            5v 159 1332 3-10
            160 1333 blank! r of fol. 5
            6r 161 1334 11-15
            6v 162 1335 15-18
            7r 157 1336 18-22
            7v 158 1337 22-25
            8r 163 1338 25-30
            8v 164 1339 30-35
            9 35-39 lost
            10r 165 1340 40-43
            10v 166 1341 43-45
            11r 167 1342 45-48
            11v 168 1343 48-51
            12r 169 1344 51-54
            12v 170 1345 54-59
            13r 171 1346 59-64
            r 64-68 GBM 3314
            v 68-69 GBM 3315
            14r 173 1348 69-70 + Col. and beg. of Kapphiṇa-avadāna
            14v 174 1349 Kapphiṇa-avadāna</p>
         
         
         <p>(<span class="bold">Viśv 1</span>) punar api yathaiṣa akṛtajñaḥ akṛtavedī tac chrūyatāṃ
            (<span class="bold">Viśv 2</span>) bhūtapūrvaṃ bhikṣavo viśvapuryāṃ rājadhānyāṃ viśvāmitro nāma rā<span class="bold">jā</span> rājyaṃ kārayati ṛddhaṃ ca sphītaṃ ca kṣemaṃ ca subhikṣaṃ cākīrṇabahujanamanuṣya<span class="bold">ṃ</span> ca praśāntakalikalahaḍimbaḍamarataskararogāpagataṃ śālīkṣugomahiṣīsaṃpannaṃ. dhārmiko
            dharmarājā dharmeṇa rājyaṃ kā<span class="bold">ra</span>yati. sa ca rājā śrāddho bhadraḥ kalyāṇāśayaḥ ātmahitaparahitapratipannaḥ kāruṇiko
            mahātmā dharmakāmaḥ prajāvatsalaḥ
            (<span class="bold">Viśv 3</span>) so 'pareṇa samayena devyā sārdhaṃ krīḍati ramati paricārayati. tasya krīḍato rama<span class="bold">māṇa</span>sya paricārayataḥ kālāntareṇa devī āpannasatvā saṃvṛttā
            (<span class="bold">Viśv 4</span>) sāṣṭānāṃ va nāvānāṃ vā māsānām atyayāt prasūtā. dārako jāta abhirūpo darśanīyaḥ
            prāsādiko gauraḥ kanakava<span class="bold">rṇaś cha</span>trākāraśirā pralambabāhur vistīrṇalalāṭa<span class="bold">ḥ</span> saṃgatabhrūs tuṃganāsa<span class="bold">ḥ</span> sarvāṃgapratyaṃgopetaḥ
            (<span class="bold">Viśv 5</span>) tasya jātau jātimahaṃ kṛtvā nāmadheyaṃ vyavasthāpyate. kiṃ bhavatu dārakasya nāmeti
            jñātaya ūcur yasmād ayaṃ dārako viśvāmitrasya rājñaḥ putras tasmā<span class="bold">d</span> bhavatu dārakasya viśvantara i<span class="bold">t</span>i <span class="bold">nā</span>meti. tasya viśvantara iti nāmadheyaṃ vyavasthāpitaṃ.
            (<span class="bold">Viśv 6</span>) viśvantaro dārakaḥ aṣṭābhyo dhātrībhyo 'nupradattaḥ dvābhyām aṃsadhātrībhyāṃ dvābhyāṃ
            kṣīradhātrībhyāṃ dvābhyāṃ maladhātrībhyāṃ dvābhyāṃ krīḍanakadhātrībhyāṃ. <span class="bold">sa a</span>ṣṭābhir dhātrībhir unnīyate vardhyate kṣīreṇa dadhnā navanītena sarpiṣā sarpirmaṇḍenānyaiś
            cottaptottaptair upakaraṇaviśeṣair āśu vardhyate hradastham iva paṅkajaṃ
            (<span class="bold">Viśv 7</span>) sa yadā mahān saṃvṛttas tadā lipyām upanyastaḥ saṃkhyāyāṃ gaṇanāyāṃ mudrāyāṃ. sa
            yāni tāni rājñāṃ kṣatriyāṇāṃ mūrdhābhiṣiktānāṃ janapadaiśvaryasthā<span class="bold">ma</span>vīryam <span class="bold">anuprāptānāṃ mahāntaṃ pṛthivīmaṇḍalam abhinirjityādhyāvasatāṃ pṛtha</span>g bhavanti śilpasthānakarmasthānāni tadyathā hastigrīvāyām aśvapṛṣṭhe rathe tsarau
            dhanuṣy apayāne niryāṇe aṃkuśag<span class="bold">ra</span>he pāśag<span class="bold">ra</span>he tomaragrahe cchedye bhedye vedhye muṣṭibandhe pādaba<span class="bold">ndhe śikhābandhe dūravedhe śabdavedhe marmavedhe akṣaṇavedhe dṛḍhaprahāritāyāṃ pañcasu
               sthāne</span>ṣu kṛtāvī saṃvṛttaḥ
            (<span class="bold">Viśv 8</span>) viśvantaraḥ kumāro śrāddho bhadraḥ kalyāṇāśayaḥ ātmahitaparahitapratipannaḥ kāruṇiko
            mahātmā dharmakāmaḥ prajāvatsalaḥ sarva<span class="bold">pradaḥ sarvaparityāgī niḥsaṅgaparityāgī ca mahati tyāge vartate</span> tasya pradānavistaram upaśrutya yojanaśatād abhyarthijano 'bhyāgacchati. sarvaṃ ca
            paripūrṇamanorathaṃ preṣayati
            (<span class="bold">Viśv 9</span>) atha kadācid bodhisatvo maṇikana<span class="bold">karajatavajravidrumavaiḍūryamusāragalvārkendranīlavidyotitaṃ candanavarasā</span>rapariṇāmitaṃ siṃhavyāghradvīpicarmapariṇaddhaṃ pavanaba<span class="bold">la</span>samajavaiḥ kanakarajatamaṇighaṇṭikāpūrṇitaravaiś caturbhis turagair yuktaṃ syandanavaram
            a<span class="bold">dhiruhya nagarād udyānābhimukho niryayau</span>.
            (<span class="bold">Viśv 10</span>) <span class="bold">atha kecit pratyarthikapra</span>yuktā viprā vedavedāṃgavidas tvaritatvaritaṃ viśvantarakumāram abhigamyocuḥ jayatu
            bhavāṃ kṣatriyakumāraḥ ity āha ca
            sarveṣu khalu lokeṣu viśruta
            <p class="bold">
               ḥ sarvado bhavān /<br />
                ratham etad dvijātibhyo dānaṃ tvaṃ dātum arhasi //
               </p>
            (<span class="bold">Viśv 11</span>) <span class="bold">ity eva</span>m ukte bodhisatvo laghulaghv eva tasmād rathavarād avatīrya hṛṣṭatuṣṭapramuditahṛdayas
            tebhyo dvijātibhyas taṃ rathavaram upadarśayann uvāca
            
            <p>
                 yathā mayā rathas tyakto viprebhyaḥ parayā mudā /<br />
                 tathāhaṃ tribhavaṃ tyaktvā spṛśeyaṃ bodhim uttamām //
               </p>
         </p>
         
         
         <p>(<span class="bold">Viśv 12</span>) so 'pareṇa samayena kundakumudahimarajatasitābhravarṇaṃ saptasujātasupratiṣṭhitacaraṇatalaṃ
            airāvaṇadviradavilāsagāminaṃ parasvābhāvyalakṣaṇālaṃkṛtaṃ puṇyadarśanaṃ rājyavardhanaṃ
            nāma gajavaram adhiruhya parituṣṭabhṛtyamitrasevakānuyātrikaiś candra iva nakṣatragaṇaparivṛtaḥ
            saṃprāpte vasantakālasamaye saṃpuṣpiteṣu pādapeṣu haṃsakrauṃcamayūraśukaśārikākokilajīva<span class="bold">ṃ</span>jīvavakanirghoṣitavanaṣaṇḍam udyānabhūmi<span class="bold">ṃ</span> viniryayau
            (<span class="bold">Viśv 13</span>) atha kecit pratyarthikaprayuktā viprā vedavedāṃgavidas tvaritatvaritaṃ viśvantarakumāram
            abhigamyocuḥ: jayatu bhavāṃ kṣatriyakumāra ity āha ca
            
            <p>
                 sadaityāmaralokeṣu viśrutaḥ sarvado bhavāṃ /<br />
                 dātum enaṃ{d} gajavaram asmabhyas tvam ihārhasi //
               </p>
         </p>
         
         
         <p>(<span class="bold">Viśv 14</span>) evam ukte bodhisatva<span class="bold">s tasmād a</span>pi gajavarāl laghulaghv evāvatīrya hṛṣṭatuṣṭapramuditamanās tebhyo dvijātibhyas taṃ
            gajavaram upadarśayann uvāca
            
            <p>
                 yathā mayā gajas tyakto viprebhyaḥ parayā mudā /<br />
                 tathāhaṃ tribhavaṃ tyaktvā spṛśeyaṃ bodhim uttamām //
               </p>
         </p>
         
         
         <p>(<span class="bold">Viśv 15</span>) śuśrāva ca rājā viśvāmitra<span class="bold">ḥ pu</span>treṇa cāt<span class="bold">ra</span> viśvantareṇa rājyavardhano <span class="bold">nā</span>ma gajavaraḥ pratyarthikaprayuktebhyo viprebhyo dattaḥ iti. śrutvā ca puna rājñā visvāmitreṇa
            paramakopakupitena viśvantaraḥ kumāra āhūyoktaḥ: gaccha kumāra na te madviṣaye vastavyam
            iti.
            (<span class="bold">Viśv 16</span>) kumāraḥ pitrā parityaktaś cintayāmāsa: bodhāya mayā kṛtavyavasāyena sarvalokānugrahārthaṃ
            baddhasannāhena gajo 'sau tyaktas
            
            <p>
                 tadgṛhe vartamānena deyaṃ dānaṃ yathābalam /<br />
                 tapovanaṃ vā saṃśṛtya kartavyo niyamaḥ paraḥ //
               </p>
         </p>
         
         
         <p>
              tato 'haṃ gṛham utsṛjya prayāsyāmi tapovanam /<br />
              vaktuṃ na tūtsahe vākyaṃ na dāsyāmīti yācakaṃ //
            </p>
         
         
         <p>(<span class="bold">Viśv 17</span>) athaivaṃ kṛtamatir bodhisatvo bhāryāyā mādryāḥ sakāśaṃ abhigamyaitad vistareṇa nivedayāmāsa.
            tato mādrī sahaśravaṇād eva priyaviprayogāśaṃkitahṛdayā kṛtakarapuṭā bodhisatvam uvāca:
            āryaputra yady evam ahaṃ api tapovanaṃ yāsyāmi. na śakyaṃ mayā āryaputraviyuktayā
            m<span class="bold">u</span>hūrtam api prāṇān dhārayituṃ. kutaḥ
            
            <p>
                 gaganam iva candravihīnaṃ sasyavihīnā bhaved yathā pṛthivī /<br />
                 nalinīva jalavihīnā bhartṛvihīnā tathā bhaven nārī //
               </p>
         </p>
         
         
         <p>(<span class="bold">Viśv 18</span>) bodhisatva uvāca: avaśyam evāvayor ante viyogena bhavitavyaṃ. eṣa hi lokasvabhāvaḥ.
            tvaṃ ca pravarānnapānaśa<span class="bold">ya</span>nāsana<span class="bold">saṃ</span>vasano<span class="bold">pa</span>citā paramasukumāraśarīrā. tapovane tṛṇaparṇopacitāyāṃ bhūmyāṃ svaptavyaṃ, mūlapuṣpaphalāni
            cāhāro darbhopalakuśakaṇṭakacitāyāṃ mahyāṃ vicaritavyaṃ abhīkṣṇaṃ copavāsa upavasitavyaḥ,
            sarvajanasyātmā darśayitavyaḥ, sarvaprayatnenātithayaḥ pūjayitavyās. tatrāpi ca mayā
            avaśyaṃ yathāśaktyā dānaṃ deyaṃ. tatra bhavatyā na kathaṃcid anutāpaḥ karaṇīyas ta<span class="bold">t</span> punar api tāvat saṃpradhāryatām iti.
            mādrī kathayaty āryaputra yathāśaktyāham āryaputrasya anuvartiṣyāmīti.
            bodhisatvaḥ kathayati yady evaṃ smartavyā te iyaṃ pratijñeti.
            (<span class="bold">Viśv 19</span>) tato bodhisatvaḥ pitaram abhigamya mūrdhnā praṇipatyovāca
            
            <p>
                 kṣamasva yat tāta mayāparāddhaṃ gajapradānaṃ prati pārthivendra /<br />
                 eṣa prayāsyāmi purād araṇyaṃ kośakṣayo mā nṛpate tavābhūd // iti
               </p>
            tata<span class="bold">ḥ</span> putraviyogaviklavo rājā bāṣpoparudhyamānagadgadakaṇṭha uvāca: putra tiṣṭha nivartyatāṃ
            dānān mati<span class="bold">r iti</span>. bodhisatva uvāca
            
            <p>
                 apy eva parivarteta dharā sadharaṇīdharāḥ /<br />
                 pradānān na tv ahaṃ cittaṃ nivarteyaṃ mahīpate //
               </p>
         </p>
         
         
         <p>  ity uktvā prakrāntaḥ.
            (<span class="bold">Viśv 20</span>) tataḥ putraduhitṛkalatrasahitaḥ śokotkaṇṭhaiḥ paurajānapadaśatasahasrair anugamyamāno
            ratham adhiruhya tasmān nagaravarān nirjagāma.
            (<span class="bold">Viśv 21</span>) atha kaścit puruṣas taṃ ruditaparidevitaśabdaṃ śrutvā mahājanakāyaṃ ca nagaradvāreṇa
            nirgacchantaṃ dṛṣṭvānyatamaṃ puruṣam uvāca: bhoḥ puruṣa kiṃkṛto 'yaṃ mahājanakāyasya
            rudanaśabda iti. sa uvāca: kiṃ bhavān na jānīte. yad asmad-
            deśāt svakān nṛpatinā svasutaḥ sudaṃṣṭro
            nirvāsyate sthiradhṛtir nirataḥ pradāne /
            sa prasthito vanam apetya saputradāraḥ
            paurāḥ <span class="bold">c</span>a bhṛtya karuṇaṃkaruṇaṃ rudanti //</p>
         
         
         <p>(<span class="bold">Viśv 22</span>) tato viśvantaro bodhisatvas tasmān nagaravarān nirgatān paurān yathānyāyam abhigamyovāca:
            nivartantu nivartantu bhavantaḥ. suciram api hi priyasaṃprayogo bhūtvāvaśyam evānte
            viyogāvasāno bhaviṣyati. vāsavṛkṣādhvapratiśrayabhūto 'pi bandhujanaviyogo 'vaśyabhāvī
            priyaviprayogaḥ. kutaḥ
            
            <p>
                 sarveṣu lokeṣv avagamya jantoḥ priyair viyogo bhavatīti matvā /<br />
                 kāryā bhavadbhir bhuvi sarvayatnaiḥ sthirāprakaṃpyā ca śamāya buddhiḥ //
               </p>
         </p>
         
         
         <p>(<span class="bold">Viśv 23</span>) atha triṃśadyojanātikrāntaṃ bodhisatvam avekṣyānyatamo brāhmaṇo 'bhigamyovāca: bhoḥ
            kṣatriyakumāra itas triṃśanmātrair yojanair adhiṣṭhānaṃ yato 'haṃ bhavato guṇaśravaṇād
            āgata iti. tad arhasi bhavān anena rathavareṇa me saphalaṃ śramaṃ kartum iti.
            
            <p>
               tato mādrī saṃjātāmarṣā niṣṭhurābhidhānena taṃ brāhmaṇam uvāca<br />
                 aho dvijasyāsya sudāruṇā matir vane 'pi yo 'bhyarthayate nṛpātmajaṃ /<br />
                 na nāma kāruṇyam ihāsya jāyate narendraputre nṛpatiśriyā cyute //
               </p>
         </p>
         
         
         <p>bodhisatva uvāca: e<span class="bold">va</span>ṃ na khalu na khalu bhavatyā brāhmaṇaḥ paribhāṣaṇīyaḥ. kutaḥ
            
            <p>
                 yady ete na bhaveyur arthanadayo mādri pratigrāhakāḥ<br />
                 bodhiṃ kaḥ samavāpnuyād bhuvi naraḥ sarvapradānād ṛte /<br />
                 ṣaḍbhiḥ pāramitābhir uttamaguṇāḥ saṃbodhisatvāḥ sadā<br />
                 dānādyābhir avāpnuvanti niyataṃ sarvajñatām uttamām //
               </p>
         </p>
         
         
         <p>(<span class="bold">Viśv 24</span>) atha bodhisatvas tam apy aśvarathaṃ parameṇa praharṣeṇa tasmai brāhmaṇāya datvovāca
            a<span class="bold">n</span>nena mātsaryamalapravāhiṇā rathapradānena mamāstv iha dvija /
            maharṣibhi<span class="bold">ḥ</span> ṣaḍbhir anupravartito nirāsravo dharmamayo mah<span class="bold">ā</span>rathaḥ //</p>
         
         
         <p>(<span class="bold">Viśv 25</span>) tato bodhisatva<span class="bold">ḥ</span> pramuditahṛdayas tam api rathavaraṃ brāhmaṇāya datvā kṛṣṇājināṃ kumārī<span class="bold">ṃ</span> skandhe āropya mādrī ca jālinaṃ kumāraṃ tapovanābhimukhau saṃprasthitau. anupūrveṇa
            tapovanam anuprāptau. tato viśvantaro bodhisatvas tasmiṃ tapovane svahṛdayapraritoṣakaraṃ
            vratam āsthāya vijahāra.
            (<span class="bold">Viśv 26</span>) tena khalu samayena anyatamasmiṃ karvaṭake brāhmaṇaḥ prativasati sma. tena sadṛśāt
            kulāt kalatram ānītaṃ. sa tayā sārdhaṃ krīḍati ramati paricārayati. tasya krīḍato
            ramamāṇasya paricārayataḥ <span class="bold">pu</span>tro jāta aṣṭādaśabhir apalakṣaṇaiḥ samanvāgataḥ. sa yadā jujjavayati, tasya jujjuko
            jujjuka iti saṃjñā saṃvṛttā.
            (<span class="bold">Viśv 27</span>) anyata<span class="bold">masmiṃ</span> api karvaṭake brāhmaṇaḥ prativasati caturveda<span class="bold">jña</span>s. tena sadṛśāt kulāt kalatram ānītaṃ. sa tayā sā<span class="bold">rdhaṃ</span> krīḍati ramati paricārayati. tasya krīḍato ramamāṇasya paricārayato duhitā jātā abhirūpā
            darśanīyā prāsādikā caturdināvadhinā mahatī saṃvṛttā. tena brāhmaṇena pratijñā kṛtā:
            na mayā kasyacid iyaṃ duhitā rūpeṇa vā kulena vā dhanena vā śilpena vā dātavyāpi tu
            yo mamāntikāc caturo vedān adhigamiṣyati, tasya mayeyaṃ dātavyā.
            (<span class="bold">Viśv 28</span>) atha jujjuko mantrārthī mantragaveṣī tasya gṛham upasaṃkrāntaḥ. sa tena brāhmaṇenābhihito:
            bho māṇava ku<span class="bold">ta</span>s tvaṃ kiṃ vā prārthayasi
            sa kathayatīcchāmy aham upādhyāyasya pādaśuśruṣāṃ kartuṃ.
            sa kathayati: śobhanam evaṃ kuruṣva māṇava. karaṇīyam etad brāhmaṇānāṃ.
            (<span class="bold">Viśv 29</span>) sa tasyāntike vedādhyayanaṃ kartum ārabdhaḥ. sa medhāvī jātīyaḥ. tena alpīyasā kālena
            <span class="bold">ca</span>tvāro vedā adhītāḥ
            (<span class="bold">Viśv 30</span>) sa brāhmaṇaḥ saṃlakṣayati: mayā pratijñā kṛtā na mayā kasyacid iyaṃ duhitā rūpeṇa
            vā kulena vā dhanena vā śilpena vā dātavyā. api tu yo mamāntikāc caturo vedān adhigamiṣyati
            tasya mayeyaṃ dātavyā. anena ca māṇavakena mamāntikāc caturo vedān adhigatā. ayaṃ
            ca aṣṭādaśabhir apalakṣaṇaiḥ samanvāgataḥ. yady etāṃ dārikāṃ sa pratigṛhṇīyāc chobhanaṃ
            syāt.
            (<span class="bold">Viśv 31</span>) tasya tenoktaṃ: māṇava mayā pratijñā kṛtā na mayā kasyacid iyaṃ duhitā rūpe<span class="bold">ṇa vā kule</span>na vā dhanena vā śilpena vā dātavyā, api tu yo mamāntikāc caturo vedān adhigamiṣyati
            tasya mayedaṃ dātavyā. tvayā ca mamāntikāc caturo vedā adhigatāḥ. tavāhaṃ duhitā bhāryārtham
            anuprayacchāmi.
            sa kathayati: svasti pratigṛhītā bhavatu.
            tasya tena maha<span class="bold">tā</span> śrīsamudayena vivāhaḥ kāritaḥ kṛtvā kathayati: māṇa<span class="bold">va</span> patnīm ādāya svagṛhaṃ gaccha.
            (<span class="bold">Viśv 32</span>) sa tāṃ patnīm ādāya svagṛhaṃ gataḥ. sa tayā ucyate: āryaputra sukumārā nāhaṃ śaknomi
            karma kartuṃ. mama upasthāyakam anuprayaccheti.
            sa kathayati: bhadre kuto mama upasthāyakaḥ.
            sā kathayaty āryaputra viśvapuryāṃ viśvāmitro nāma rājā. tasya putro viśvantaro nāma.
            sa yat kiṃcit yācyate tat sarvaṃ dadāti. tasya <span class="bold">sa</span>kāśān mama upasthāyakaṃ mṛgaya.
            sa kathayati: bhadre yad<span class="bold">y</span> evaṃ sahitaṃ gacchāvaḥ.
            (<span class="bold">Viśv 33</span>) sa tayā sārdhaṃ viśvapuriṃ gatvā pṛcchati: kutra viśvantarakumāras.
            te kathayanti: tapovanaṃ saṃśritaḥ.
            (<span class="bold">Viśv 34</span>) atha jujjukaḥ patnyā sārdhaṃ tapovanaṃ gata<span class="bold">ḥ</span>.
            (<span class="bold">Viśv 35</span>) tato 'sau brāhmaṇo mādryā mūlaphalārtham abhigatāyās tapovanā<span class="bold">n nirgatya</span> viśvantaram abhigamyovāca: jayatu bha<span class="bold">vān kṣatriyakumāra iti</span></p>
         
         
         <p>///</p>
         
         
         <p>(<span class="bold">Viśv 40</span>) taṃ arthaṃ nivedayāmāsa:
            
            <p>
                 nūnaṃ tapovanagatau hi phalāmbubhakṣyau bālau sutau nayanatuṣṭikarau manojñau /<br />
                 duḥkhānvitasya jagataḥ parimokṣaṇārthaṃ viśvantaras tyajati kaṃpati yena bhūmiḥ
               //
               </p>
         </p>
         
         
         <p>(<span class="bold">Viśv 41</span>) tatas tau bāladārakau pitur āśayaparityāgabuddhim avagamya karu<span class="bold">ṇa</span>karuṇaṃ rudantau viśvantarasya pādayor nipatya kṛtakarapuṭāv ūcatuḥ: prasīda tāta
            māvāṃ parityākṣīs tadānīṃ guruvihīnau gamiṣyā<span class="bold">vaḥ</span></p>
         
         
         <p>
              aṃbā ca tāta niṣkrāntā tvaṃ ca no dātum arhasi /<br />
              yāvat tām api paśyāvas tato dāsyati nau bhavān //
            </p>
         
         
         <p>tato bodhisatvaḥ sahaviklavahṛday<span class="bold">a</span> .. .. .. .. .. vadanas tau bāladārakau pariṣvajyovāca: putrakau
            
            <p>
                 na me hṛdayaṃ asnigdhaṃ nākṛpā nāpi nairghṛṇaṃ /<br />
                 sarvalokahitārthaṃ tu tyajāmi guṇadarśinau //
               </p>
         </p>
         
         
         <p>  <span class="bold">budh</span>y <span class="bold">e</span>vāhaṃ parāṃ bodhim abhigamya śivāṃ svayam /
            duḥkhārṇavagataṃ lokaṃ tārayeyaṃ nirāśrayam //</p>
         
         
         <p>(<span class="bold">Viśv 42</span>) tatas tau bāladārakau pitur āśayaparityāgabuddhim avagamya karuṇadīnavilaṃbitākṣaraiḥ
            pādayor nipatya kṛtakarapuṭāv ūcatuḥ
            yady evaṃ vyavasāyas te vacanād ā<span class="bold">vayo</span>s tvayā
            vaktavyā jananī tāta kṣantum aṃba tvam ihārhasi //</p>
         
         
         <p>api ca tāta
            yan nau guror apakṛtaṃ tvayi bālabāvā<span class="bold">d</span></p>
         
         
         <p>
              yady apriyaṃ kvacana kiṃcid udāhṛtaṃ vā /<br />
              śuśrūṣayā ca paripūritam eva na syād<br />
              bālāparādha iti tat khalu marṣaṇīyam //
            </p>
         
         
         <p>ity uktvā pitaram abhivādya triḥpradakṣiṇīkṛtya guruvacanapālakau muhurmuhu<span class="bold">ḥ</span> saṃparivartamānau nayanāmbupariplutākṣakau tasmād āśramapadād viniścakrāmatuḥ.
            (<span class="bold">Viśv 43</span>) tato bodhisatvas tair atikaruṇair bāladārakavacobhiḥ viklavīkṛtahṛdayo bodhau mana<span class="bold">ḥ pra</span>ṇ<span class="bold">i</span>dhāya tapova + + + + niṣkrāntamātrayoś ca punar tayor bāladārakayor ayaṃ trisahasramahāsahasro
            lokadhātuḥ ṣaḍvikāraṃ prakaṃpito 'nekaiś ca devatāsahasrair hāhākāro 'ntarikṣāj jāto
            babhūva
            aho pradānasya māhātmyam aho <span class="bold">sat</span>vasya niścayaḥ /
            bālāv imau sutau tyaktvā yan na vikriyate manaḥ //</p>
         
         
         <p>(<span class="bold">Viśv 44</span>) tasmiṃś ca samaye mādrī mūlaphalāny ādāyāśramapadābhimukhī saṃprasthitā. tena ca
            mahatā bhūmikaṃpena tvaritatvaritam evāśramapadaṃ saṃpratasthe. tatrānyatamā devatā
            siṃharūpadhāriṇī bhūtva mārgam avarudhyamānāvasthitā mā haiva madrī bodhisattvasya
            sarvasatvanirmokṣaṇakṛtodyogasya dānapāramitāyā<span class="bold">ṃ</span> vighnam utpādayiṣyatīti.
            
            <p>
               tato mādrī tāṃ mṛgarājavadhūvilāsinīm uvāca<br />
                 mṛgarājavadhūvilāsini kim idaṃ mām uparudhya tiṣṭhasi<br />
                 dhruvam asmi yathā patiṃ gatā laghu mārgād apasarpa me tathā //
               </p>
         </p>
         
         
         <p>
            api ca<br />
              tvam api mṛgarājapatnī aham api bhāryā narendrasiṃhasya /<br />
              dharmeṇa bhavasi bhaginī mṛgarājñi dadasva me mārgam //
            </p>
         
         
         <p>ity evam uktā sā siṃharūpadhāriṇī devatā tasmān mārgād apakrāntā
            (<span class="bold">Viśv 45</span>) tato mādrī 'nimittāny aprasannānīti matvā m<span class="bold">u</span>hūrtaṃ cintayāmāsa: yathā<span class="bold">ya</span>m antarikṣe rudanaśabdaḥ śrūyate, yathā ca vanavāsināṃ bhūtānāṃ vidrāvaṇaśabdo vyaktam
            āśramapade akuśalaṃ bhaviṣyatīty āha ca
            yathā sphurati me netraṃ yathā rauti vihaṃgamaḥ /
            ka<span class="bold">th</span>an nau bālakau tyaktau yathā ca matir utsukā //</p>
         
         
         <p>
              yathāyaṃ pṛthivīkaṃpo vepate hṛdayaṃ ca me /<br />
              suvyaktau bālakau tyaktau yathā kāyaś ca sīdati //
            </p>
         
         
         <p>(<span class="bold">Viśv 46</span>) saivam anarthaśatasahasrāṇi cintayantī āsramapadaṃ gatvā praviśya cāśramapadaṃ sasaṃbhrāntā
            nirīkṣate, na paśyati tau putrakau. tato mādrī viklavahṛdayā vepamānā sthānapadānusāraṃ
            vikalpayaty asmin pradeśe jālimāṃ kumāraḥ saha bhaginyā mṛgapotakair abhīkṣṇaṃ krīḍitavāṃ.
            imāni ca tābhyāṃ pāṃsunagarāṇi kṛtāni. imāni ca tayoḥ krīḍanakāni. tau tu na paśyāmi.
            atha vā aṃbā na dṛśyata iti parṇakuṭīṃ praviśya śayitau bhaviṣyataḥ
            (<span class="bold">Viśv 47</span>) ity evam āśaṃkāparigatahṛdayā sutadarśanalālasā mūlaphalāny ekānte upanikṣipya bāṣpāmbupariplutekṣaṇā
            bhartuḥ pādayor nipatya pṛcchaty āryaputra kva gatau tau bāladārakāv iti. viśvantara
            uvāca
            
            <p>
                 āśayā samabhikrānto brāhmaṇo mama sannidhim /<br />
                 tasya tau bālakau dattau tāv anujñātum arhasi //
               </p>
         </p>
         
         
         <p>(<span class="bold">Viśv 48</span>) athaivam uktā mādrī viṣadigdhaviddheva mṛgī bhūmau nipapāta. jalāśrayoddhṛteva matsī
            pṛthivyām āvartanaṃ parivartanaṃ karoti sma. hṛtapoteva kurarī karuṇakaruṇaṃ virauti
            sma. pranaṣṭavatseva ca gaur bahuvidhaṃ haṃbhāravair vilalāpa. āha ca
            
            <p>
                 bālapaṃkajasamānavaktrakau padmapatrasukumārahastakau /<br />
                 duḥkhitāv ananubhūtaduḥkhakau kāṃ gatiṃ mama gatau hi putrakau //
               </p>
         </p>
         
         
         <p>
              niratau mṛgakaiḥ sahāśrame mṛgaśāvārjavakau mṛgākṣakau /<br />
              katham adya nu putrakau mama vrajato 'nyasya vaśena duḥkhitau //
            </p>
         
         
         <p>  nayanāṃbupariplutākṣakau virudantau karuṇaṃ suduḥkhitau /
            na ca me 'dya sudṛṣṭakau kṛtau kṛpaṇair jīvati duḥkhitau <span class="bold">bata</span> //</p>
         
         
         <p>  <span class="bold">aṃge</span> mama tau vivṛddhakau mūlapuṣpaphalabhojanātmakau /
            kṣāntimārdava<span class="bold">iḥ</span> sadā gurupriyau duḥkhitau hi paramaṃ sutau mama //</p>
         
         
         <p>
              jñātimātṛparihīnakau ca tau bandhubhiś ca sahasā nirākṛtau /<br />
              durjanaṃ janam upetya pāpakaṃ duḥkhitau hi paramaṃ sutau mama //
            </p>
         
         
         <p>
              kṣuttṛṣāparigṛhātmakau sadā kasya tau vaśam upāgamiṣyataḥ /<br />
              ārttiduḥkhaparipīḍitau ca tau preṣyabhāvam upayāsyato dhruvam //
            </p>
         
         
         <p>  karma nūnam iha pāpakaṃ mayā anyajanmani sudāruṇaṃ kṛtaṃ /
            prāṇina<span class="bold">ḥ pri</span>yaśatair viyojitā yena gaur iva viraumy adharmikā //</p>
         
         
         <p>  yena satyavacanena <span class="bold">me sadā</span> sarvasatvasamatāṃ nataṃ manas /
            tena satyavacanena me sutau dāsabhāvagamanā<span class="bold">d</span> vimucyatām //</p>
         
         
         <p>(<span class="bold">Viśv 49</span>) tato mādrī tābhyāṃ bāladārakābhyāṃ ye vṛkṣā ropitakāḥ pālitakāś ca tān kisalayasaṃchannāṇ
            dṛṣṭvā sasaṃbhramā pariṣvajyovāca
            bāla bāla kalaśāvasiktakāḥ pa<span class="bold">lla</span>v<span class="bold">ā</span>ḥ prapatitāśrubindavaḥ /
            cetanā iva rudanti vṛkṣakā bālakāḥ stanavihīnakā iveti //</p>
         
         
         <p>(<span class="bold">Viśv 50</span>) punaś ca tayor bāladārakayoḥ krīḍanakāny āśramavāsino mṛgaśāvakān dṛṣṭvā karuṇādīnavilaṃbitair
            akṣaraiḥ vacanam uvāca
            
            <p>
                 duḥkham etad aparam hy analpakam yad ramanti mṛgaśāvakā ime /<br />
                 tad vayasyaparidarśanotsukāḥ sthānakeṣu parimārgamāṇakā //
               </p>
         </p>
         
         
         <p>(<span class="bold">Viśv 51</span>) tato mādrī yena mārgeṇa tau bāladārakau gatau taṃ mārgam anusarantī tayor bāladārakayor
            itaś cāmutaś ca padāny ariktakāni dṛṣṭvā tīvraduḥkhābhyāhatā punar uvāca
            
            <p>
                 tāḍyamānau dhruvaṃ nītau yathā padavilaṃbitau /<br />
                 kvacid gatau gatāvṛttau hā nṛśaṃsa dvijottama //
               </p>
         </p>
         
         
         <p>
              bāṣpagadgadaniruddhakaṇṭhakau vepamānarucirādharauṣṭhakau /<br />
              tau hi me hariṇapariplutākṣakau komalaiś caraṇakaiḥ kathaṃ gatāv iti //
            </p>
         
         
         <p>(<span class="bold">Viśv 52</span>) tato bodhisatvas tāṃs tathāparidevanātmikāṃ dṛṣṭvā tābhis tābhi<span class="bold">ḥ</span> śrutibhir anityatāpratisaṃyuktābhiḥ bahuprakāram anusaṃjñāpayann uvāca
            
            <p>
                 na darpān na ca vidveṣān mayā tyaktaṃ sutadvayam /<br />
                 sarvasatvahitārthaṃ tu tyaktau tau dustyajau sutau //
               </p>
         </p>
         
         
         <p>
              ātmaputrakalatrāṃś ca tyaktvā paramadustyajāṃ /<br />
              prāpnuvanti mahāsatvā vidhivad bodhim uttamām //
            </p>
         
         
         <p>  tyāgādhiṣṭhānān mādri putrau yadā te tyaktau dustyājau lokanirmokṣaṇ<span class="bold">ā</span>rtham /
            dadyā<span class="bold">ṃ</span> svāṃ dārāṃ vāhanaṃ cāpi vittaṃ sarvaṃ sarvebhyo dātum eṣā matir me // ity
            (<span class="bold">Viśv 53</span>) atha mādrī dhairyam ālaṃbya cittena bodhisatvam uvāca
            
            <p>
                 na karomy antarāyaṃ te mā te bhūn matir anyathā /<br />
                 mām apīcchasi ced dātuṃ nirviśaṃkaḥ prayaccha mām //
               </p>
         </p>
         
         
         <p>
            api ca<br />
              yasyārthe svajanān vīra tyajasi snehaviklavāṃ /<br />
              tam arthaṃ prāpnuhi kṣipraṃ tāraya tribhavāj jagat //
            </p>
         
         
         <p>(<span class="bold">Viśv 54</span>) tataḥ śakro devendras tad atyadbhutam atiduṣkaraṃ mādryā bodhisatvasya ca vyavasāyam
            avagamya tridaśagaṇaparivṛta upari vihāyasā tadāśramam upagamyodāreṇāvabhāsena tad
            vanam avabhāsya gaganatalastha eva bodhisatvam uvāca
            yathā mūḍhe loke kumatimatiparyākulamatau
            vibho bhogāsakte sutahṛdayapāś<span class="bold">ā</span>ni sahite /
            tvam eko niḥsaṃgas tyajasi tanayāṃ snehajanakāṃ
            dhruvaṃ kṣemaṃ śāntaṃ vimalam araja<span class="bold">ṃ</span> prāpsyasi padam //</p>
         
         
         <p>(<span class="bold">Viśv 55</span>) tad evaṃ protsāhya bodhisatva<span class="bold">ṃ</span> śakro devendraś cintayāmāsa: eko 'yam upasthāyakarahitaḥ khedam āpatsyate. yanv aham
            apy asmāt prāthayeyam iti. tato bodhisatvasakāśād apakramya brāhmaṇaveṣam āsthāya
            punar bodhisatvam uvāca
            
            <p>
                 imāṃ sarvānavadyāṃgīm anuraktāṃ pativratām /<br />
                 saṃprayaccha kulaślāghyāṃ mama bhṛtyārthabhāginīṃ //
               </p>
         </p>
         
         
         <p>(<span class="bold">Viśv 56</span>) tato mādrī saṃjātāmarṣā niṣṭhurābhidhānena taṃ brāhmaṇam uvāca
            
            <p>
                 nirlajjaś cāsi lubdhaś ca tvam iha brāhmaṇādhama /<br />
                 saddharmaniratāṃ yas tvaṃ mām icchasi pativratām //
               </p>
         </p>
         
         
         <p>(<span class="bold">Viśv 57</span>) tato bodhisatvaḥ karuṇāparigatahṛdayo mādrīṃ nirīkṣitum ārabdhaḥ. atha <span class="bold">mād</span>rī bodhisatvam uvāca
            
            <p>
                 na śocāmy aham ātmānaṃ nāpekṣā me tathātmani /<br />
                 yathā tvām anuśocāmi katham eko bhaviṣyasi //
               </p>
         </p>
         
         
         <p>tato bodhisatvo mādrīm uvāca
            aham iha bhuvi mādri nānuśocyaḥ parimṛgayaṃ padam akṣayaṃ viśokam /
            tam imam anusara dvijaṃ viśokā mṛga<span class="bold">śa</span>raṇaṃ tv a<span class="bold">ha</span>m āśrame 'bhyupaimi //</p>
         
         
         <p>(<span class="bold">Viśv 58</span>) <span class="bold">iti</span> viditvā hṛṣṭatuṣṭapramuditamanāś cintayāmāsa
            idam asmiṃ vane dānaṃ paścimaṃ me bhaviṣyati
            mādrīpriyāṃ parityajya bhaviṣyāmy aparigraha<span class="bold">ḥ</span> //</p>
         
         
         <p>iti viditvā mādrī<span class="bold">ṃ</span> ca pā<span class="bold">ṇinā</span> gṛhītvā taṃ brāhmaṇam uvāca
            
            <p>
                 bhāvānuraktaśuśrūṣāṃ sadvṛttāṃ priyavādinīm /<br />
                 mama bhāryām imāṃ śiṣyāṃ gṛhāṇa tvaṃ dvijottama //
               </p>
         </p>
         
         
         <p>(<span class="bold">Viśv 59</span>) tataḥ patnīm upaspṛśya tyajato bodhikāṃ<span class="bold">kṣayā</span> /
            ṣaḍvikāramahī kṛtsnā cacālāmbhasi naur yathā //</p>
         
         
         <p>(<span class="bold">Viśv 60</span>) tato mādrī bāṣpoparudhyamānā gadgadakaṇṭhī brāhmaṇavaśam āgatā patiputraduhitṛvirahitā
            idam abhravīt
            
            <p>
                 kīdṛṅ mayā kṛtaṃ karma anāryaṃ pūrvajanmasu /<br />
                 naṣṭavatseva gaur yena viraumi vijane vane //
               </p>
         </p>
         
         
         <p>(<span class="bold">Viśv 61</span>) tataḥ śakro devendro brāhmaṇaveṣam antardhāpya svaveṣeṇa sthitvā mādrīm uvāca
            
            <p>
                 na brāhmaṇo 'smi subhage na ca mānuṣo 'smi<br />
                 śakras tv ahaṃ hy asuranāśakaraḥ surendraḥ /<br />
                 prīto 'smy anena vinayena tavottamena<br />
                 tad brūhi kiṃ varam apīcchasi matsakāśāt //
               </p>
         </p>
         
         
         <p>
            tato mādrī tadvacanajanitasaumanasyā śakraṃ praṇipatyovāca<br />
              mama putrau sahasrākṣa dāsabhāvād vimocaya /<br />
              pitāmahasakāśaṃ ca prāpaya tridaśeśvara //
            </p>
         
         
         <p>(<span class="bold">Viśv 62</span>) tathety uktvā mahendraḥ punar āśramaṃ praviśya bodhisatvasakāśam abhijagmivān. mādrī<span class="bold">ṃ</span> ca vāmena pāṇinā gṛhītvā bodhisatvam uvāca
            ahaṃ mādrīm imāṃ tubhyaṃ dadāmi paricārikām /
            na ca te kasyacid deyā nyāsadroho <span class="bold">hi</span> garhitaḥ //</p>
         
         
         <p>(<span class="bold">Viśv 63</span>) tataḥ śakro devendras taṃ bāladārakaparigṛhītāraṃ brāhmaṇaṃ tathā vyāmohayāmāsa
            yathānyanagaraśaṃkayā tad eva nagaram upagamya tau bāladārakau vikrītum ārabdho yāvad
            amātyair dṛṣṭvā rājño niveditaṃ
            
            <p>
                 etau putrasya te putrau brāhmaṇo 'smin purottame /<br />
                 jālinaṃ ceva kṛṣṇāṃ ca vikrīṇīte ti dāruṇaḥ //
               </p>
         </p>
         
         
         <p>(<span class="bold">Viśv 64</span>) eta<span class="bold">c</span> chrutvodbhrāntacittaḥ sa rājā prāha kṣipraṃ darśayadhvaṃ kumārau /
            nāryaś cakruḥ kro<span class="bold">śa</span>m antaḥpurasthāḥ paurā rājñaḥ kṣipram eyuḥ samīpam //</p>
         
         
         <p>yāvad anyatamenāmātyena rājñaḥ sakāśam upanītau
            putrau nirīkṣya sa nṛpo 'bhi<span class="bold">mukhopanītau</span>
            <span class="bold">kṣīṇasvarau kṛśatanū maladigdhagātrau /
               siṃhāsanāt</span> kṣititale sahasā papātaḥ
            paurā vicukruśur amātyagaṇā<span class="bold">ḥ</span> striyaś ca //</p>
         
         
         <p>(<span class="bold">Viśv 65</span>) tato rā<span class="bold">jā</span> amātyān āmantrayate<span class="bold">
               vane 'pi vasato dāneṣv abhirataṃ manaḥ /
               tam ihānayata kṣipraṃ patnyā sārdhaṃ sulocanam //</span>
            (<span class="bold">Viśv 66</span>) <span class="bold">tataḥ śakro devendro</span> bodhisatvam abhinamasyamānaḥ svabhavanam upajagāma.
            (<span class="bold">Viśv 67</span>) śakreṇa ca rājani viśvāmi<span class="bold">tre abhyatīte brāhmaṇāmātyapaurajānapadaiḥ sārdhaṃ tad āśramapadaṃ gatvā bodhisatvaṃ
               yācitvā svapuram ānīya rājye pratiṣṭhāpitavān</span>.
            (<span class="bold">Viśv 68</span>) <span class="bold">tato</span> viśvantaro rājā sarva<span class="bold">ṃ</span>dado babh<span class="bold">ū</span>va. sa śraṃanabrāhmaṇavanī<span class="bold">pakasuhṛtsambandhibāndhavānujīvijaneṣu anekaprakārāṇi dānāni datvā puṇyāni kṛtvā gāthāṃ
               bhāṣate
               bodhiṃ prārthayamānena dānaṃ deyaṃ vi</span>śāradaḥ /
            kṣatriye brāhmaṇe vaiśye śūdre caṇḍālapukkase //</p>
         
         
         <p>  <span class="bold">hiraṇyaṃ ca suvarṇaṃ ca gavāśvamaṇikuṇḍalam //</span></p>
         
         
         <p><span class="bold">  dadyāt saṃpannaśīlebhyo dāsakarmakaraṃ tathā //</span></p>
         
         
         <p><span class="bold">  sutadāraparityāgaṃ kṛtvā muktena cetasā /
               prāpnuvanti narāḥ śuddhim a</span>smiṃ loke paratra ceti //</p>
         
         
         <p>(<span class="bold">Viśv 69</span>) yadā viśvāmitreṇa rājñā viśvantar<span class="bold">animittaṃ jujjukāya brāhmaṇāya prabhūtaṃ dhanaṃ dattaṃ tadāsau vistīrṇavibhavo jātaḥ.
               tasya suhṛtsambandhibāndhavā mitrāṇi cāgamya kathayanti:</span> yā kāci<span class="bold">t</span> tava śrīsaubhāgyasaṃpat sarvāsau viśvantarakumāram āgamyeti. sa kathayat<span class="bold">i: kiṃ mama viśvantareṇa kṛtam uttamavarṇaprasūto 'haṃ, dakṣiṇīyo lokasya; yena mama</span> bhogā upanayanti.
            (<span class="bold">Viśv 70</span>) bhagavān āha: kiṃ manyadhve bhikṣavo yo 'sau viśvantaro nāma rājakumāra aham eva
            sa tena kālena tena samayena. yo 'sau jujjuko brāhmaṇa eṣa evāsau devadattas tena
            kālena tena samayena. tadāpy eṣa akṛtajñaḥ akṛtavedī. etarhy apy eṣa akṛtajña akṛtavedī.
            tasmāt tarhi bhikṣavaḥ evaṃ śikṣitavyaṃ yat kṛtajñā bhaviṣyāmaḥ kṛtavedinaḥ svalpam
            api kṛtaṃ na nāśayiṣyāmaḥ, prāg eva prabhūtaṃ. ity evaṃ vo bhikṣavaḥ śikṣitavyam.
            viśvantarāvadānaṃ samāptam.</p>
         
         </div>
   </body>
</html>