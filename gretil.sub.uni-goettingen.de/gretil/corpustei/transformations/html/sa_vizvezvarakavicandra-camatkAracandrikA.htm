<!DOCTYPE html><html xmlns="http://www.w3.org/1999/xhtml">
   <head>
      <meta http-equiv="Content-Type" content="text/html; charset=UTF-8" />
      <meta name="viewport" content="width=device-width, initial-scale=1.0" />
      <title>Viśveśvarakavicandra: Camatkāracandrikā (GRETIL)
	</title>
      <style>@font-face {
    font-family: LinuxLibertineDisplay0Regular, times, serif;
    src: url(fonts/LinLibertine_DR.woff);
}
* {box-sizing: border-box;}
body {background-color: #FFFFFF; font-family: 'LinuxLibertineDisplayORegular'; font-weight: normal; font-style: normal; font-size: 18px; padding: 20px 100px 20px; width: 1600px;}

ul {list-style: circle;}

ul.dash {list-style: none; margin-left: .5em; padding-left: .5em;}
ul.dash > li:before {display: inline-block; content: "–"; width: 1em; margin-left: 0em;}

a:link {color: black; text-decoration: underline;}
a:visited {color: black; text-decoration: underline;}
a:hover {color: black; text-decoration: none;}
a:active {color: black; text-decoration: underline;}

p {padding-left: .5em; padding-right: .5em;}

h4 {margin-bottom: 0px;}
mark {background-color: #FFFFCC;}
q:before {content: "»";}
q:after {content: "«";}

.noindent {padding: 0px;}
.comm {padding-left: 1em; padding-right: 1em;}
.app {width: 80%; text-align: right; font-size: 14px; padding-left: 1em;}
.lem {display:inline-block;}
.ref {font-size: 14px; padding: inherit;}
.lb {font-weight: bold; font-size: 14px;}
.lb:before {content: "["}
.lb:after {content: "]"}
.pb {font-weight: bold; font-size: 14px;}
.pb:before {content: " ["}
.pb:after {content: "] "}
.note {font-weight: bold; font-size: 14px;}
.note:before {content: " ["}
.note:after {content: "] "}
.subhead {font-weight: bold; font-size: 14px;}
.appnote {font-size: 14px;}
.appnote:before {content: " ["}
.appnote:after {content: "] "}
.hi {font-style: italic}
.sic:before {content: "†"}
.sic:after {content: "†"}
.corr {color: #008000;}
.supplied {color: #1E90FF;}
.surplus {color: #ff3333;}
.unclear {color: #D2B48C;}

/* custom renditions */
.b, .bf, .textbf, .bold {font-weight: bold}
.i, .it, .textit, .italic {font-style: italic}
.u, .underline {text-decoration: underline}
.blue {color: #0000e6;}
.red {color: #b30000;}

.row:after {content: ""; display: table; clear: both;}
.column {float: left; width: 50%; padding-left: .5em; padding-right: .5em;}
.analysis {font-size: 14px; color: #0066ff; padding-left: .5em; padding-right: .5em; padding-top: .1em;}
.analysis:before {content: "["}
.analysis:after {content: "]"}

div.wapp:hover  span.lem {background-color: #FFFFCC;}

@media screen and (max-width: 800px) {
    body {font-size: 16px;}
    .column {width: 100%;}
    .analysis {width: 100%;}
}

@media screen and (max-width: 1200px) {
    body {padding: 10px;}
    .app {width: 90%;}
}

@media only screen and (max-width: 1600px) {
    body {width: auto; padding: 20px;}
}

#toc_container {background: #f9f9f9 none repeat scroll 0 0; border: 1px solid #aaa; display: table; font-size: 95%; margin-bottom: 1em; padding: 1em; width: auto;}
.toc_title {font-weight: 700; text-align: center;}	  
#toc_container li, #toc_container ul, #toc_container ul li{list-style: outside none none !important; padding-left: .5em;}
</style>
   </head>
   <body>
      <h1>Viśveśvarakavicandra: Camatkāracandrikā</h1>
      <h2>Header</h2>
      <p>
         This file is an html transformation of <a href="http://gretil.sub.uni-goettingen.de/gretil/corpustei/sa_vizvezvarakavicandra-camatkAracandrikA.xml">sa_vizvezvarakavicandra-camatkAracandrikA.xml</a> with a rudimentary header. For a more extensive header please refer to the source
         file.
         </p>
      <p class="noindent"><b>Data entry: </b>members of the Sansknet Project</p>
      <p class="noindent"><b>Contribution: </b>members of the Sansknet Project</p>
      <p class="noindent"><b>Date of this version: </b>2020-07-31</p>
      <h4>
         <if test="fileDesc/sourceDesc/@xml:id" id=""></if>
         	  Source:
         	</h4>
      <ul class="dash">
         <li>.</li>
      </ul>
      <p class="noindent"><b>Publisher: </b>Göttingen Register of Electronic Texts in Indian Languages (GRETIL), SUB Göttingen</p>
      <h4>Licence:</h4>
      <p>This e-text was provided to GRETIL in good faith that no copyright rights have been
         infringed.
         	 If anyone wishes to assert copyright over this file, please contact the GRETIL management
         at gretil(at)sub(dot)uni-goettingen(dot)de.
         	 The file will be immediately removed pending resolution of the claim.</p>
      <p><a href="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International
            License.</a></p>
      <h4>Interpretive markup:</h4>
      <ul class="dash">
         <li><span class="hi">highlighted text</span></li>
      </ul>
      <h4>Notes:</h4>
      <notesStmt xmlns="http://www.tei-c.org/ns/1.0">
         	
         <p xmlns="http://www.w3.org/1999/xhtml">This file has been created by mass conversion of GRETIL's Sanskrit corpus from <a href="http://gretil.sub.uni-goettingen.de/gretil/1_sanskr/5_poetry/1_alam/vcamkc_u.htm">vcamkc_u.htm</a>. Due to the heterogeneity of the sources the header markup might be suboptimal. For
            the sake of transparency the header of the legacy file is documented in the &lt;note&gt; element below:</p>
         	
         <p xmlns="http://www.w3.org/1999/xhtml">
            	 Visvesvara Kavicandra: Camatkaracandrika
            <br />
            <br />Input by members of the Sansknet Project
            <br />
            <br />REFERENCE STRUCTURE (added):
            <br />Ckc_n.nn = Ckc_vilāsa.kārikā
            <br />Ckc_n.*nn = Ckc_vilāsa.*quoted verse
            <br />
            <br />BOLD for kārikās
            	</p>
         </notesStmt>
      <h4>Revisions:</h4>
      <ul class="dash">
         <li>2020-07-31: TEI encoding by mass conversion of GRETIL's Sanskrit corpus</li>
      </ul>
      <hr />
      <h2>Text</h2>
      <div xml:lang="sa-Latn">
         
         
         <p>prathamo vilāsaḥ</p>
         
         
         <p>camatkāracandrikā viśveśvarakavicandraviracitā prathamo vilāsaḥ</p>
         
         
         <p>
            <span class="bold">vāgdevī vadane mama sphuratu yā dhvanyātmanollāsinī varṇavyaktimupāgatā ca tadanu
               sthānaprayatnādibhiḥ /</span><br />
            <span class="bold">bhāvānāṃ padasaṃjñayā vidadhatī tredhā samullekhanāny ānandānanusaṃdadhāti viduṣāṃ
               prāptā mahāvākyatām // Ckc_1.1 //</span>
            </p>
         
         
         <p>
            <span class="bold">ramyockayarthatanūjjvalā rasamayaprāṇā guṇollāsinī cetorajjakarītivṛttikalitā pākaṃ
               vayo bibhratī /</span><br />
            <span class="bold">nānālaṅkaraṇojjvalā rasavatī sarvatra nirdeṣatāṃ śayyāmañcati kāminīva kavitā kasyāpi
               puṇyātmanaḥ // Ckc_1.2 //</span>
            </p>
         
         
         <p>
            <span class="bold">kṛtirabhimatakṛticaturā yadi caturodāttanāyakaguṇodārā /</span><br />
            <span class="bold">iti lajñaṇakṛtiratnaṃ racaye śrīsiṅganṛpaguṇodāharaṇam // Ckc_1.3 //</span>
            </p>
         
         
         <p><span class="bold">loke rāghavapāṇḍavādbhutakathāgandhānusaṃdhāyinau tau granthāviba tanmunipraṇihitau
               śrīsiṅgabhūpāśrayaḥ /
               yāyādādaraṇīyatāṃ kṛtadhiyāṃ grantho 'yamasmatkṛto nāhaṃ yadyapi tādṛśo 'smyayamasau
               rājā hi tādṛgguṇaḥ // Ckc_1.4 //</span></p>
         
         
         <p>
            <span class="bold">nṛṇāṃ vidhau ca nāthe ca śikṣā kāvyaprayojanam /</span><br />
            <span class="bold">śikṣa ca sacamatkāraṃ bodhitā sthiratāṃ bhajet // Ckc_1.5 //</span>
            </p>
         
         
         <p>
            <span class="bold">camatkārastu viduṣāmānandaparivāhakṛt /</span><br />
            <span class="bold">guṇaṃ rītiṃ rasaṃ vṛttiṃ pākaṃ śayyāmalaṅkṛtīm // Ckc_1.6 //</span>
            </p>
         
         
         <p>
            <span class="bold">saptaitāni camatkārakāraṇaṃ bruvate budhāḥ /</span><br />
            <span class="bold">guṇādīnāṃ vākyaśobhākṛtau sādharmyayogataḥ // Ckc_1.7 //</span>
            </p>
         
         
         <p>
            <span class="bold">ekāṅgataiva kāvyasya kathitā kubjakādibhiḥ /</span><br />
            <span class="bold">guṇabhūṣārasānyatra trīṇyaṅgānyāha bhojarāṭ // Ckc_1.8 //</span>
            </p>
         
         
         <p><span class="bold">saptāṅgasaṅgataṃ kāvyaṃ sāmrājyamiva bhāsate /
               lakṣyate taditaṃ sāṅgaṃ mayā kṛtadhiyāṃ mude // Ckc_1.9 //</span></p>
         
         
         <p>
            <span class="bold">atrālaṅkaraṇe bhavantu sudhiyaḥ snigdhā iti prārthanā vyarthā yadbharatādibhaktiṣu
               matiryeṣāṃ talasparśinī /</span><br />
            <span class="bold">te sārajñatayaiva bibhrati mudaṃ ye saṃśayenāsphuṭā- ste sandehanivṛttaye hṛdi dhaiyaṃ
               kartuṃ yatante svayam // Ckc_1.10 //</span>
            </p>
         
         
         <p>
            <span class="bold">vāgarthau sacamatkārau kāvyaṃ kāvyavido viduḥ /</span><br />
            <span class="bold">vākchabda iti paryāyau vāgbhirarthaḥ śivaḥ smṛtaḥ // Ckc_1.11 //</span>
            </p>
         
         
         <p>
            <span class="bold">sā vāka tredhā smṛtā varṇāḥ padaṃ vākyamiti kramāt /</span><br />
            <span class="bold">akārādihakārāntā varṇāḥ syurmātṛkāhvayāḥ // Ckc_1.12 //</span>
            </p>
         
         
         <p>
            <span class="bold">alpaprāṇā mahāprāṇā iti te ddevidhā matāḥ /</span><br />
            <span class="bold">budhāstatra mahāprāṇānāhurūṣmacatuṣṭayam // Ckc_1.13 //</span>
            </p>
         
         
         <p>
            <span class="bold">vargeṣu samavarṇāśva savarṇaṃ kecidīrate /</span><br />
            <span class="bold">alpaprāṇāstu śeṣāḥsyuḥ śasāvapi paraiḥ smṛtau // Ckc_1.14 //</span>
            </p>
         
         
         <p>
            <span class="bold">ubhayo te 'pi kathitā snigdhā rūkṣā iti dbidhā /</span><br />
            <span class="bold">alpaprāṇāḥ sajātī yairyuktāḥ snigdhā iti smṛtāḥ // Ckc_1.15 //</span>
            </p>
         
         
         <p>
            <span class="bold">svai ranyairvā mahāprāṇā yuktā rūkṣāḥ paraiḥ punaḥ /</span><br />
            <span class="bold">alpaprāṇāśva kathitā rūkṣā yaralavairyutāḥ // Ckc_1.16 //</span>
            </p>
         
         
         <p>
            <span class="bold">sānusvāratayā snaigdhyaṃ yānti rūkṣā api kvacit /</span><br />
            <span class="bold">bhedo jñeyastasya saṃkhyāvandyavandhyādike budhaiḥ // Ckc_1.17 //</span>
            </p>
         
         
         <p>
            <span class="bold">yathocitamime varṇā rasāderupayoginaḥ /</span><br />
            <span class="bold">nyastā kāvyamukhe varṇāstatta ddaivatamūrtayaḥ // Ckc_1.18 //</span>
            </p>
         
         
         <p>
            <span class="bold">kartuḥ kārayituḥ śrautuḥ kalpayanti śubhāśubhe /</span><br />
            <span class="bold">akāraḥ prītidāyī syānniṣedhe tu viparyayaḥ // Ckc_1.19 //</span>
            </p>
         
         
         <p>
            <span class="bold">trprākāro harṣadaḥ sau'pi kodhārtyādiṣu nocitaḥ /</span><br />
            <span class="bold">ikārādicatupkaṃ tu kuryāttuṣṭimanorathau // Ckc_1.20 //</span>
            </p>
         
         
         <p>
            <span class="bold">ṛkārādīni catvāri saṃtatistambhahetavaḥ /</span><br />
            <span class="bold">ekārādyāśva catvāraḥ kāmavāṅmokṣabhūtidāḥ // Ckc_1.21 //</span>
            </p>
         
         
         <p>
            <span class="bold">lakṣmīkaraḥ kavargaḥ syāccakāraḥ kīrtināśanaḥ /</span><br />
            <span class="bold">chajakārau raugaharau jhajau tu maraṇapradau // Ckc_1.22 //</span>
            </p>
         
         
         <p>
            <span class="bold">ṭaṭhakārau khedakarau ḍaḥ śubho ḍhastvakāntikṛt /</span><br />
            <span class="bold">vastulābhakaro ṇastu takāro vighnanāśanaḥ // Ckc_1.23 //</span>
            </p>
         
         
         <p>
            <span class="bold">thakaro yuddhakārī syāddadhakārau dhṛtipradau /</span><br />
            <span class="bold">nakārastāpakṛt kaśvidaniṣedhe śubhaḥ smṛtaḥ // Ckc_1.24 //</span>
            </p>
         
         
         <p>
            <span class="bold">rakṣādāyī pakāraḥ syātphakāraḥ sādhvasapradaḥ /</span><br />
            <span class="bold">ārogyakṛdbakāraḥ syādbhakāraḥ smṛtibhāgyakṛt // Ckc_1.25 //</span>
            </p>
         
         
         <p>
            <span class="bold">makāraḥ kṣobhakṛdyastu śrīdo rephastu dāhakṛta /</span><br />
            <span class="bold">lo jāḍyakṛdvakārastu vāgārogyāyuṣāṃ khaniḥ // Ckc_1.26 //</span>
            </p>
         
         
         <p>
            <span class="bold">ūṣmāṇaḥ sukhabhedaśrīnirvāṇanidhayaḥ kramāt /</span><br />
            <span class="bold">kṣaṃ vinā krūrasaṃyuktaḥ saumyastyājyo viṣānnavat // Ckc_1.27 //</span>
            </p>
         
         
         <p>
            <span class="bold">śleṣastu kubhayoḥ śreyān śrīviśrāṇanayoriva /</span><br />
            <span class="bold">guruḥ punar laghuśceti varṇāḥ punaramī dvidhā // Ckc_1.28 //</span>
            </p>
         
         
         <p>
            <span class="bold">anusvāravisargāntā dīrghā yuktaparāḥ plutāḥ /</span><br />
            <span class="bold">guravo laghavastvanye smṛtāste tu trayo gaṇāḥ // Ckc_1.29 //</span>
            </p>
         
         
         <p>
            <span class="bold">mayarasatajabhanasaṃjñā gaṇāḥ prasūtā parastu pūrvasmāt /</span><br />
            <span class="bold">janyo 'tra janakanikaṭe sutavadvitanoti nāśubhaṃ karma // Ckc_1.30 //</span>
            </p>
         
         
         <p>
            <span class="bold">sarvamūlaṃ tu magaṇaṃ prāpya sarvagaṇaḥ śubhaḥ /</span><br />
            <span class="bold">pūrvācāryoditaṃ teṣāṃ lakṣma daivaṃ phalaṃ bruve // Ckc_1.31 //</span>
            </p>
         
         
         <p>
            <span class="bold">kṣemaṃ sarvagururdatte magaṇo bhūmidaivataḥ /</span><br />
            <span class="bold">karotyarthānādilaghuryagaṇo vāridaivataḥ // Ckc_1.32 //</span>
            </p>
         
         
         <p>
            <span class="bold">bhītidāyī madhyaladhū ragaṇo vahnidaivataḥ /</span><br />
            <span class="bold">kurute 'ntyagururnāśaṃ sagaṇo vāyudaivataḥ // Ckc_1.33 //</span>
            </p>
         
         
         <p>
            <span class="bold">īśatvamantimahaghustagaṇo vyomadaivataḥ /</span><br />
            <span class="bold">rujākaro madhyagururjagaṇo bhānudaivataḥ // Ckc_1.34 //</span>
            </p>
         
         
         <p>
            <span class="bold">ādiguruḥ saukhyadāyī bhagaṇaśvandradaivataḥ /</span><br />
            <span class="bold">dhanaṅkaraḥ sarvalaghurnagaṇo yajñadaivataḥ // Ckc_1.35 //</span>
            </p>
         
         
         <p><span class="bold">aṣṭau jātiṣvamī proktā mātrāyāṃ tu trayaḥ smṛtāḥ // Ckc_1.36 //</span></p>
         
         
         <p>
            <span class="bold">gaṇa ihatu laghucatuṣkaṃ dve vā guruṇī laghudvayaṃ caikaguru /</span><br />
            <span class="bold">sarvaladhoḥ sarvagurorekagurorapica pūrvavaddaivaphalai // Ckc_1.37 //</span>
            </p>
         
         
         <p><span class="bold">śubhaṃ kāvyamukhe nyasyaidgaṇaṃ varṇa ca nāsubham // Ckc_1.38 //</span></p>
         
         
         <p>
            <span class="bold">astyuttarasyāṃ vāgarthau kaśvitkāntetyudāhṛtiḥ /</span><br />
            <span class="bold">kālidāsatraye jñeyā śubhayorgaṇavarṇayoḥ // Ckc_1.39 //</span>
            </p>
         
         
         <p>
            <span class="bold">śriyaḥ kurūṇāmityatra śriyaḥ patiritīha ca /</span><br />
            <span class="bold">veṣṭuṃ jagaṇadoṣasya kṛte śrīśrīpatismṛtiḥ // Ckc_1.40 //</span>
            </p>
         
         
         <p>
            <span class="bold">yadvā tagaṇasānnidhyāttajjanyo jagaṇaḥ śubhaḥ /</span><br />
            <span class="bold">idaṃ kavibhya ṅatyatra punarmagaṇayogataḥ // Ckc_1.41 //</span>
            </p>
         
         
         <p>
            <span class="bold">maṅgalārthe 'bhidhāne vā devanāmāṅkane 'pi vā /</span><br />
            <span class="bold">gaṇo na dūpyo varṇaśva devatādhiṣṭitāśmavat // Ckc_1.42 //</span>
            </p>
         
         
         <p>
            <span class="bold">caturmukhamukhe tyādau cavarṇo jagaṇo 'pi ca /</span><br />
            <span class="bold">brahmanāmāṅkitatvena kavyādāvapi śobhanau // Ckc_1.43 //</span>
            </p>
         
         
         <p>
            <span class="bold">śṛṅgāravīrasauhārdamityatra tu kṛtermukhe /</span><br />
            <span class="bold">ṛvarṇagaḥ śakāro 'pi maṅgalārtho viśiṣyate // Ckc_1.44 //</span>
            </p>
         
         
         <p>
            <span class="bold">praśasteḥ pātranityādau prakarṣasyābhidhānataḥ /</span><br />
            <span class="bold">pakāro rephayukto 'pi sphuṭaṃ kāvyamukhe śubhaḥ // Ckc_1.45 //</span>
            </p>
         
         
         <p>
            <span class="bold">mukhe prāktanakāvyasya prāmāṇyamanubadhnataḥ /</span><br />
            <span class="bold">duṣṭe varṇe gaṇe dhīmān kuryādevaṃ vicāraṇām // Ckc_1.46 //</span>
            </p>
         
         
         <p>
            <span class="bold">prācāṃ prāyeṇa gaṃbhīrā vācaḥ tadadhunātanaiḥ /</span><br />
            <span class="bold">tadudāhṛtimātreṇa laṅghyā lakṣaṇasaṃsthitiḥ // Ckc_1.47 //</span>
            </p>
         
         
         <p>
            <span class="bold">niyamo 'yaṃ vartamānanāyakastutigocaraḥ /</span><br />
            <span class="bold">na bhūtapurvaviṣaya iti kecana manvate // Ckc_1.48 //</span>
            </p>
         
         
         <p>
            <span class="bold">taccintyamathavā tyājyaṃ dākṣiṇyena kimīdṛśā /</span><br />
            <span class="bold">prabandhe 'pi purābhūta nivṛcyanta nibandhane // Ckc_1.49 //</span>
            </p>
         
         
         <p>
            <span class="bold">kartuḥ kārayituḥ śrotuḥ phalakāṅkṣāpravṛttitaḥ /</span><br />
            <span class="bold">nirdeṣasyaiva kāvyasya potpādanaśaktitaḥ // Ckc_1.50 //</span>
            </p>
         
         
         <p>
            <span class="bold">maryādāyā abhāvena yathecchoktiprasaṅgataḥ /</span><br />
            <span class="bold">pakṣe doṣaśruteśvaiva naivatprajñāvatāṃ matam // Ckc_1.51 //</span>
            </p>
         
         
         <p>
            <span class="bold">ekasminnapi naṣṭaṃ syād dṛṣṭe doṣe vratāyutam /</span><br />
            <span class="bold">doṣasyaitādṛśī śaktiḥ sahajā kiṃ nu kurmahe // Ckc_1.52 //</span>
            </p>
         
         
         <p>
            <span class="bold">tasmātsarvaprayatnena dharmārthādyabhilāṣiṇā /</span><br />
            <span class="bold">kavinā doṣaleśo 'pi tyājya eveti niścayaḥ // Ckc_1.53 //</span>
            </p>
         
         
         <p><span class="bold">guṇastu śrutimādhuryaṃ varṇadoṣo viparyayaḥ // Ckc_1.54 //</span>
            iti varṇavivekaḥ //</p>
         
         
         <p>
            <span class="bold">vibhaktyantaṃ pataṃ tacca vācakaṃ lakṣakaṃ dvidhā /</span><br />
            <span class="bold">vyañjakañcāparaṃ proktaṃ dhvaniprasthānavedibhiḥ // Ckc_1.55 //</span>
            </p>
         
         
         <p>
            <span class="bold">yathāsaṅketamarthasya bodhakaṃ vācakaṃ matam /</span><br />
            <span class="bold">yaugikaṃ rūḍhamityetad dvidhā syāttatra yaugikam // Ckc_1.56 //</span>
            </p>
         
         
         <p><span class="bold">yat prakāśayati svārthamaṅgavyutpacyapekṣayā // Ckc_1.57 //</span></p>
         
         
         <p>
            yathā<br />
            candre candanasarase rājñi śrīsiṅganāmadheye ca /<br />
            caritārthāni janānāṃ rūpagrāhīṇi karaṇāni // Ckc_1.*1 //
            </p>
         
         
         <p>atra candracandanasarasādiśabdānāmāṅlādayatītyādivyutpattipurassaramevārthabodhakatvamiti
            yaugikatvam /</p>
         
         
         <p class="bold">rūḍhaṃ punaścāvayavavyutpattinirapekṣakam // Ckc_1.58 //</p>
         
         
         <p>
            yathā<br />
            dānena karṇo dayayā dilīpo nayena kāvyo vinayena rāmaḥ /<br />
            yadi prasiddhiṃ dadhatāmamībhiḥ śrīsiṅgabhūpo nikhilaiḥ prasiddhaḥ // Ckc_1.*2 //
            </p>
         
         
         <p>atra karṇādīnāṃ śabdānāmavayavavyutpattimantareṇāpyarthabodhakatvādrūḍhatvam /</p>
         
         
         <p class="bold">
            saṅketitārthabādhena tatsambandhini vastuni /<br />
            vyāpṛtaṃ lakṣakaṃ tacca dvidhā rūḍheḥ prayojanāt // Ckc_1.59 //
            </p>
         
         
         <p>tatra rūḍhaṃ lakṣakaṃ yathā</p>
         
         
         <p>
            śrīsiṅgakṣitipāla pālanakalāniṣṇāta sevāvatāṃ saṃśikṣākuśalapratītamanasāṃ prāptau
            pravīṇaśriyām /<br />
            tvatpādadayamarcayantyarinṛpāḥ koṭīrakoṭīgatair māṇikyairnavaśakragopasuṣamāhaṃkārasaṃkocakaiḥ
            // Ckc_1.*3 //
            </p>
         
         
         <p>atra niṣṇātakuśalapravīṇaśakragopaśabdānāṃ nitarāṃ snātaḥ, kuśān lāti, prakṛṣṭā vīṇāsya,
            śakraṃ gopāyatīti mukhyārthānamavivakṣayā cāturyendragopakīṭalakṣaṇāyā rūḍhireva mūlam,
            nānyatsahṛdayā hlādakāraṇaṃ kiṃciditi rūḍhalakṣakatvam /
            saprayojanalakṣakaṃ yathā</p>
         
         
         <p>
            śrīsiṅgabhūpa samaye samaye bhavantam āsthānamaṇṭapagataṃ janarañjanāya /<br />
            kalyāṇahemakalaśaiḥ samamātapatrair āndolikāḥ sapadi sevitumāpatanti // Ckc_1.*4 //
            </p>
         
         
         <p>atrācetanānāṃ hemakalaśāṅkitachatrāṇāmāndolikānāñca sevārthamāgamanamasaṃbhāvitamiti
            chatrādhārāḥ puruṣāḥ, āndolikādheyā rājāno vidvāṃso vā saṃlakṣyante /
            anena cāsthānamaṇṭapāṅgaṇe chatrāntolikānāmatibāhulyaṃ prayojanatayā vivakṣitam /
            tena ca nāyakamāśritānāmāndolikādyavadhayo vibhūtaya iti ca /
            tadidaṃ prayojanalabhakam /</p>
         
         
         <p class="bold">
            amukhyayā mukhyayā vā vṛcyārthe pratipādite /<br />
            utkarṣāya yadanyārthadyotakaṃ vyañjakaṃ hi tat // Ckc_1.60 //
            </p>
         
         
         <p>
            yathā<br />
            aho sāhityasaubhāgyaṃ śrīsiṅgadharaṇīpateḥ /<br />
            ślāghāyai yasya sannaddhā vāco viśveśvarasya me // Ckc_1.*5 //
            </p>
         
         
         <p>
            atra sarasasāhityacāturīviśrāmabhūmirahamiti viśiṣṭo 'smadarthor'thāntarasaṃkramitena
            mameti padena lakṣyate /<br />
            anena sāhityasahajasairabhaṃ vinā nānyasmai camatkārakāriteti vyajyate /<br />
            saṃnaddhā iti padenātyantatiraskṛtavācye (na?) tatparatayā grathitā iti lakṣyate /<br />
            atrānena ca nāyakasāhityasya sarvasājātyātiśāyitvaṃ dyotyata iti padavyañjakametat
            //
            </p>
         
         
         <p>
            mukhyayā yathā<br />
            siṅgaprabhuralaṃkārī laṅkārī rāvaṇaḥ punaḥ /<br />
            varṇāntaratvamubhayoḥ śrūyate sarvasaṃmatam // Ckc_1.*6 //
            </p>
         
         
         <p>varṇenākṣareṇāntaraṃ bhedo yayostacvamiti mukhyayā vṛcyā vācye pratiṣṭhite varṇāṃ
            vaiśyajātirantaraṃ nāyakaraghunāyakayoriti parasparavyatirekāraṅkāro varṇāntaramiti
            padena vyajyata iti padavyañjakametat //</p>
         
         
         <p>
            yathā vā<br />
            kṛtāyastambhanirbhedo bhaktaprahlādapoṣakaḥ /<br />
            śrīpatirnarasiṃho 'yaṃ rājate rājaśekharaḥ // Ckc_1.*7 //
            </p>
         
         
         <p>kṛto racita ayastambhasya śubhāvahavidhijāḍyasya nirbhedo nivāraṇaṃ yena saḥ kṛtāyastambhanirbhedaḥ
            /
            daivānukūlyasaṃpādanacatura ityarthaḥ /
            bhaktapraṅlādapoṣakaḥ sevakasantoṣavardhanaḥ rājaśekharo bhūpālamauliḥ narasiṃhaḥ
            śrīsiṅgabhūpālo rājata ityasiddhayā prākaraṇiker'the pratipādite ye 'yaṃ kṛtalohastambhabhedanasya
            prahlādābhidhānabhaktapoṣakasya candrakalādhāriṇo bhagavataḥ śrīnṛsiṃhasya pratītistayā
            śabdaśaktimūlayā nāyakakaṇṭhīravakapaṭakaṇṭhīravayorupamālaṅkāradhvaniranusandhīyata
            iti vyañjakamidam /</p>
         
         
         <p>
            atha padadoṣāḥ<br />
            <span class="bold">padaṃ duṣṭamapabhraṣṭamaprayuktaṃ nirarthakam /</span><br />
            <span class="bold">viruddhārthamapuṣṭārthamapratītamaniścayam // Ckc_1.61 //</span>
            </p>
         
         
         <p><span class="bold">kliṣṭaṃ deśyaṃ saneyārthaṃ pratihastamavācakam /
               jugupsitamakalyāṇaṃ vrīḍākaramitīritam // Ckc_1.62 //</span></p>
         
         
         <p><span class="bold">tatrāśiṣṭamapabhraṣṭaṃ</span></p>
         
         
         <p>
            yathā<br />
            vāgdevyāḥ prabhaviṣyatā prabhavatā gāḍhaṃ prabhutena ca śreyaḥpākabhareṇa siṅganṛpate
            bhāvajñacūḍhāmaṇim /<br />
            tvāṃ jetāramajījanat prasavitā sargasya nocediyaṃ satye vā viphalāyuṣāṃ kṛtadhiyāṃ
            śāpe na jīveta vim // Ckc_1.*8 //
            </p>
         
         
         <p>
            atra jīvetetyātmanepaditvamanuśāsanaviruddham /<br />
            tena jīvetkathamiti sādhīyān pāṭhaḥ //
            </p>
         
         
         <p class="bold">tadapyanukṛtau guṇaḥ // Ckc_1.63 //</p>
         
         
         <p>rājā saṃskṛtavādiṣu praṇayavānityāśayā guṇbhitaṃ tadbhṛtyatra bhavāmahe padarajairedhema
            maulisthitaiḥ //</p>
         
         
         <p>itthaṃ paṇḍitamānināṃ kṣitibhujāṃ dussaṃskutaṃ vācināṃ taiḥ sākaṃ supadīkaroti kṛpayā
            śrīsiṅganārāyaṇaḥ // Ckc_1.*9 //</p>
         
         
         <p>atra bhṛtyatnetyasarvanāmno bhṛtyaśabdāt tralpratyayaḥ, bhavāmahe ityātmanepadam padarajairityakārāntatvam
            edhemetyedhateḥ parasmaipaditvaṃ cāpabhraṃśāḥ /</p>
         
         
         <p class="bold">
            tathāpyavyutpannajanavacanānukaraṇānna doṣaḥ /<br />
            aprayuktaṃ śiṣṭamapi kavibhiryadanādṛtam // Ckc_1.64 //
            </p>
         
         
         <p>
            yathā<br />
            padmāstyaktā mahīpālasa mukhalotupayā śriyā /<br />
            na cedeṣāmalakṣmīkaiḥ kumudairna sahāsikā // Ckc_1.*10 //
            </p>
         
         
         <p>
            atra "vā puṃsi padmaṃ nalinaṃ'; ityanuśāsane 'pi kavibhiḥ puṃliṅge prāyeṇa na prayujyata
            iti padmā ityaprayuktamidam /<br />
            padmaṃ tyaktamiti prathamārdhe, na cedasya gataśrīkairiti dvitīyārghe ca pāṭho ramaṇīyaḥ
            //
            </p>
         
         
         <p class="bold">guṇātvamiṣyate tañjñerasyāpi yamakādiṣu // Ckc_1.65 //</p>
         
         
         <p>
            yathā<br />
            yā paṅktirbrāhnaṇendrāṇāmāśāste sar vadaivatāḥ /<br />
            śrī siṅgabhūpa dadhatāmāśāste sarvadaivatāḥ // Ckc_1.*11 //
            </p>
         
         
         <p>atra daivataśabdasya puṃliṅge kavibhiranādṛtasyāpi heyatvād āvṛttiyamake prayogo na
            duṣṭaḥ /</p>
         
         
         <p class="bold">
            pādapūraṇamātraṃ yadaviśeṣakaraṃ ca yat /<br />
            tannirarthakamityuktaṃ padopaskāravedibhiḥ // Ckc_1.66 //
            </p>
         
         
         <p>
            yathā<br />
            kamalā kamalāpāyaśaṅkinī śiśirādiṣu /<br />
            adhyāste sarvavandyā vai mukhaṃ śrī siṅgabhūpateḥ // Ckc_1.*12 //
            </p>
         
         
         <p>atra vai iti pādapūraṇamātramā /
            kṣiyaḥ sarvavandyeti viśeṣaṇaṃ saśaṅkāyāmadhyāsanakriyāyāṃ viśeṣaṃ nopapādayatīti
            taddvayaṃ nirarthakam /
            "adhyāste sarvadā ramyam'; iti dvitīyārghapāṭho ramaṇīyaḥ /</p>
         
         
         <p class="bold">āhurasyāpi sārthatvaṃ yamakādiṣu sūrayaḥ // Ckc_1.67 //</p>
         
         
         <p>yathā yā praṅktirbrāhnaṇendrāṇāmāśāsta iti pūrvodāhṛtam /
            atra nirarthakatvādevakārasya pādapūraṇamātratve 'pi yamakanirvāhakatvādeva sārthatvam
            /
            viruddhārthatvam /</p>
         
         
         <p class="bold">viruddhārtha hi tadyatra viruddhārthaḥ pratīyate // Ckc_1.68 //</p>
         
         <p>
            indrāṇīnathabhogo 'yaṃ guhyakeśanibhaḥ śriyā /<br />
            rājate pāṇḍyabhūpālo gopālasamavaibhavaḥ // Ckc_1.*13 //
            </p>
         
         
         <p class="bold">purātanakaviproktaḥ so 'pi doṣāya no bhavet // Ckc_1.69 //</p>
         
         
         <p>
            yathā<br />
            dhanuṣi janakaputrīnāyakaprauḍibhājā vidalitanijadharmaiḥ siṅgabhūpālakena /<br />
            vapuṣi kṛtajaubhiśvarmacelairjaṭālai- radhigatamaribhūpairambikānāthasāmyam // Ckc_1.*14
            //
            </p>
         
         
         <p>atra janakaputrīnāyako raghurāma iti vivakṣāyāmapi pitṛsutāpatiriti yadyapi viruddhārthaḥ;
            ambikānātha ityatra ca pārvatīpatiriti vivakṣāyāṃ jananīpatiriti pratīyate tathāpi
            na virodhaḥ /
            nanu-viruddhārthapratītisādhāraṇye ambikānāthādīnāṃ guṇatvaṃ, indrāṇīnāthādīnāṃ doṣatvamitikathaṃ
            vyavastheti cet; ucyate-prāyikaprayogarūpeṇa śiṣṭānāṃ parigraheṇaiva /
            
            <p>
               kaipunaratra siṣṭāḥ? yatra prathamaṃ mārgamupadiśanti tatra ta eva siṣṭā iti sthitirarocakinaḥ
               /<br />
               purātanāḥ kavīndrā eva śiṣṭāḥ na punaḥ satṛṇābhyavahāriṇaḥ /<br />
               ataḥ "dinakarakularatnaṃ jānakīcānireṣaḥ'; iti; "taditijanakaputrī śikṣitā ca'; iti;
               "janakatanayāsnānapuṇyodakeṣu'; iti; "pāyādvaḥ so 'mbikāramaṇaḥ'; iti; "ambikānitambavimbasparśalampaṭakarāmbujā';
               iti; "tāmapāyayata pānamambikām'; iti ca mahākavibhiraṅgīkṛtā guṇaprayogāḥ /<br />
               janakaputrīnāyakāmbikāramaṇādīnāṃ guṇatvaṃ svakapolakalpitānāṃ punarindraṇīnāthādīnāmārūḍherasundaratvamiti
               so 'yaṃ sarasasāhityatīrthakarasaṃmato ghaṇṭāpathaḥ //
               </p>
         </p>
         
         
         <p class="bold">yattucchārthamatisthūlaṃ tadapuṣṭārthamucyate // Ckc_1.69(a) //</p>
         
         
         <p>
            yathā<br />
            īśānagarimaiśvaryapratīpaiśvaryayogyatām /<br />
            bhajante ripubhūpālāstava śrī siṅgabhūpate // Ckc_1.*15 //
            </p>
         
         
         <p>atra lāghavayogyatāmiti vaktavye garimaiśvarthapratīpaiśvaryamiti śabdagauravam //</p>
         
         
         <p class="bold">utkarṣādivivakṣāyāmasyāpi guṇatā vkacit // Ckc_1.70 //</p>
         
         
         <p>
            yathā nāyakasyaiva vaṃśābalalyām<br />
            tasya pādāmbujājjāto varṇo vigatakalmaṣaḥ /<br />
            yasya sodaratāṃ prāptaṃ bhagīrathatapaḥphalam // Ckc_1.*16 //
            </p>
         
         
         <p>atra gaṅgetyarthe kanīyasi bhagīrathatapaḥphalamiti padādhikyam /
            tathāpi tasya sagarakutapābanakriyāsūcakatvena gaṅgāśabdādatyutkarṣāpādakatvamiti
            guṇatvam /</p>
         
         
         <p class="bold">vedaśāstraikavikhyātamapratītamihocyate // Ckc_1.71 //</p>
         
         
         <p>
            yathā śrīsiṅgadharaṇīpāla bhavataḥ sphyena bhūyate /<br />
            mitraśrīrāmamanunā garvavṛddhikitā dviṣām // Ckc_1.*17 //
            </p>
         
         
         <p>atra sphyasya khaḍgākāravastuvācakatvaṃ veda eva; manormantravācakatvamāgama eva;
            vṛddhinirāsakatvaṃ śabdaśāstra eva prasiddhamiti tadapratītam //</p>
         
         
         <p class="bold">tadvidyākramanirvāhapravṛttau tadidaṃ guṇaḥ // Ckc_1.72 //</p>
         
         
         <p>
            yathā<br />
            īḍāpiṅgalayoḥ pidhāya vadanaṃ baddhvā triśṭaṅgāṭikāṃ sauṣumnopari saṃkramayya sarutaḥ
            ṣaḍgranthigandhacchidaḥ /<br />
            prātyagjyotiṣarociṣā prasaratā saṃdrāvya cāṃdrīṃkalāṃ tanniṣṭhyūtaparāmṛtaiḥ paricito
            yogī ciraṃ jīvati // Ckc_1.*18 //
            </p>
         
         
         <p>atra īḍāpiṅgalādīnāṃ yogaśāstramātraprasiddhatvādapratītatve 'pyabhyāsayogaprakārasya
            sarvato nirvāhādguṇatvam /</p>
         
         
         <p class="bold">aniśvitaṃ tadyatra syādanutkarṣāya saṃśayaḥ // Ckc_1.73 //</p>
         
         
         <p>
            yathā<br />
            śrīsiṅgabhūpapādābjasevāhevākagarvitaḥ /<br />
            sāmantarājasantāno dhātrībhogāya kalpakṛt // Ckc_1.*19 //
            </p>
         
         
         <p>atropamātā dhātrī dharitrī vā dhātrīti saṃśayapratīteridamaniścitam /
            bhūmibhogāyeti pāṭho ramaṇīyaḥ /</p>
         
         
         <p class="bold">
            idaṃ prakaraṇādibhyo viśeṣāvagamepi ca /<br />
            utkarṣe vāviroghe ca doṣakakṣyāṃ na gāhate // Ckc_1.74 //
            </p>
         
         
         <p>
            yathā<br />
            recarlānvayamaulimaṇḍanamaṇe śrīsiṅgabhūpālaka tvatkhaḍgasya ghanadyuteḥ sa mahimā
            loke kathaṃ varṇyate /<br />
            yasmin kampitamātra eva samitikṣoṇībhṛtāṃ maṇḍalaṃ sāntatyena vimānavartanakathāmāpnoti
            mitraissamam // Ckc_1.*20 //
            </p>
         
         
         <p>
            atra ghanadyuterityasya ghanā sāndrā dyutirasyeti, ghanasya meghasyeva dyutirasyeti
            vā saṃśaye 'pyavirodhānna duṣṭatvam /<br />
            vimānavarta nakathāmityatra vigatābhimānavartanasya vā vyomayānavartanasya veti saṃśayepyatyantotkarṣānna
            doṣaḥ /<br />
            kṣoṇībhṛtāmityatra rājñāṃ girīṇāṃ vetisaṃśaye nāyakakhaḍgavarṇanaprakaraṇāt pratirājalakṣaṇaviśeṣāvagamānna
            doṣaḥ /<br />
            evaṃ saṃyogaviprayogādibhirapi viśeṣāvagame draṣṭavyam //
            </p>
         
         
         <p class="bold">dūradūro bhavedyasmādarthaḥ kliṣṭaṃ taducyate // Ckc_1.75 //</p>
         
         
         <p>
            yathā<br />
            vārāśimitrajanakaprabhavāsahāya- keyūravetanakayānavilocanānām /<br />
            śrīsiṅgabhūvara virodhinṛpāṅganānāṃ vanyasthalī samabhavannijarājadhānī // Ckc_1.*21
            //
            </p>
         
         
         <p>atra vārāsimitraṃ mainākaḥ, tasya janko himavān, tatprabhavā pārvatī, tatsahāyo maheśvaraḥ,
            tatkeyūrāṇi sarpāḥ, teṣāṃ vetanakaṃ jīvanakāraṇaṃ vāyuḥ, tasya yānaṃ vāhanaṃ mṛgaḥ
            tasya locane iva locane yāsāṃ tāḥ, ityativyavahitārthatvāt kliṣṭamidam //</p>
         
         
         <p class="bold">
            prakramasya ca nirvāhe mahatāṃ hainyasūcane /<br />
            prayuktasya vkacit kāvye kliṣṭasya guṇathā bhavet // Ckc_1.76 //
            </p>
         
         
         <p>
            prakramanirvāhe yathā--<br />
            śrīsiṅganṛpo vibhave dhanuṣi naye vapuṣi rañjane jiṣṇum /<br />
            tatputraṃ tanmitraṃ tatputraṃ jayati tanmitram // Ckc_1.*22 //
            </p>
         
         
         <p>vibhave jiṇuṃ devendraṃ, dhanuṣi tatputraṃ devendraputramarjunaṃ, naye devendraputramitraṃ
            vāsudevaṃ, vapuṣi devendraputramitraputraṃ pradyumnaṃ, rañjane devendraputramitramitraputramitraṃ
            candramiti vyavadhānāda durvitarkapratyayamapi tacchabdaprakramanirvāhād guṇatvam
            //</p>
         
         
         <p>
            mahāpuruṣahainyasūcane yathā<br />
            śrībharturāyatasuvarṇakarākṛteryad aṃśāstadāyatasuvarṇakarā dviṣaste /<br />
            śrī siṅgabhūpa nagarārgaladīrgabāho tacve 'pyanāyatasuvarṇakaro 'si citram // Ckc_1.*23
            //
            </p>
         
         
         <p>atra āyato dīrghabhūtaḥ suvarṇaḥ sukāro yasyeti āyatasuvarṇaḥ tādṛśaḥ karaśabdo yasya
            saḥ āyatasuvarṇakaraḥ sūkara ityarthaḥ /
            āyatasuvarṇakarākṛtiḥ sūkarākṛtiriti viṣṇostiryaktvakathanabhayena vaktrā dūrārthapratyayaḥ
            śabdaḥ prayukta iti guṇatvam /</p>
         
         
         <p>
            haṭhārthapratītyā ca yathā<br />
            śaṃbhoḥ sthitā bhūṣaṇapeṭikāyāṃ śriyaḥ sapatnīmabhitaḥ sphurantī /<br />
            viṣṇoḥ padaṃ madhyamamāviśantī virājate siṅganṛpālakīrtiḥ // Ckc_1.*24 //
            </p>
         
         
         <p>atra śaṃbhubhūṣaṇapeṭikā pātālam, śrīsapatnī bhūmiḥ, madhyamaviṣṇupadamākāśamiti nātidurbodhatvādakleśakaramiti
            guṇatvam /</p>
         
         
         <p class="bold">deśaprasiddhaṃ vyutpattirahitaṃ deśyamucyate // Ckc_1.77 //</p>
         
         
         <p>
            yathā<br />
            pekāparītakamanīyanitambabimbā hālāmadadbiguṇapāṭalagaṇjerakhā /<br />
            śrīsiṅgabhūpa bhavato mṛgayāvihāre kā vānuyāti yavanī paricārikeva // Ckc_1.*25 //
            </p>
         
         
         <p>atra pekā paridhānabhastrā, halā madirā, ime deśye /</p>
         
         
         <p>
            nanu<br />
            <span class="bold">bhastrā peṭikayossāmyātpeṭikā madhyalopinī /</span><br />
            <span class="bold">pekā halā ca halinaḥ priyā deśyā na hīti cet // Ckc_1.78 //</span>
            </p>
         
         
         <p>
            <span class="bold">kandāduṭṭīkata iti kandāṭṭāderadeśyat /</span><br />
            <span class="bold">itthaṃ niruktanirvāhā damaryādā praśasyate // Ckc_1.79 //</span>
            </p>
         
         
         <p><span class="bold">tadidaṃ mārgasaṃkṣobhaprajñākaṇḍūtirujjhyām /
               aṅkopālambanāmādau na deśyaṃ dūṣaṇaṃ bhavet // Ckc_1.80 //</span></p>
         
         
         <p>aṅko birudaṃ /</p>
         
         
         <p>
            tatra yathā<br />
            calamartigaṇḍabirudo jayati pratigaṇḍabhairavo rājā /<br />
            saumakulaparaśurāmaḥ pāṇḍayavibhālo 'pyagāyi gopālaḥ // Ckc_1.*26 //
            </p>
         
         
         <p>atra calamartigaṇḍādīnāṃ deśyatve birudatvādguṇatvam //</p>
         
         
         <p>
            upārambhe yathā<br />
            kiṃ dāruṇā koṃkaravaṃkareṇa kiṃ vāsasā cīṃgirimāṃgireṇa /<br />
            śrīsiṅgabhūpāravilokanāya vaiduṣyamekaṃ sudhiyāṃ sahāyaḥ // Ckc_1.*27 //
            </p>
         
         
         <p>atra koṅkaravaṃkareṇeti dūṣaṇaṃ padaṃ deśyam /
            tādṛśena dāruṇā āndolikayetyarthaḥ /
            
            <p>
               nānāvarṇavicitre cīṃgirimāṃgireṇeti padaṃ deśyam /<br />
               tādṛśena vāsasā kiṃ paṭṭāṃśukenetyarthaḥ /<br />
               atra kaścidāndolikāpaṭṭāṃbarādyāḍaybara mativyayena sampādya nānādiganteṣu rājāsthānāni
               vigāhya tadvyayamātramapyalabhamātaḥ ṛṇādhikatayā klisyannāḍhambaraṃ vināpi nāyakamālokya
               tatkaruṇākaṭākṣasamagrībhūta nānāvaibavassana kasmaicidāḍambararahitena bhavatā kathaṃ
               sampadīdṛśī sampāditeti pṛcchete janāya kevalaṃ vyayakāriṇāndolikāpaṭṭapaṭādibāhyāḍambaravihmbanāpuraḥsaramuttaraṃ
               vadati /<br />
               tadatra koṃkaravaṃkarāderupālambanatvāt deśyatve '; pi sundaratvam //
               </p>
         </p>
         
         
         <p>
            nāmni yathā nāyakasyaiva vaṃśāvalyām --<br />
            tayorabhūvan kṣitikalpavṛkṣāḥ putrāstrayastrāsiravairivīrāḥ /<br />
            siṅgaprabhurvennamanāyakaśva vīrāgraṇī recamahīpatiśva // Ckc_1.*28 //
            </p>
         
         
         <p>atra siṅgama, vennama, recaya śabdānāmavyutpattimacvāddeśyatve 'pi nāmapadatvādaduṣṭapadatvam
            //</p>
         
         
         <p class="bold">ātmanā klṭaptasaṃkalpaṃ neyārthamiti gīyate // Ckc_1.81 //</p>
         
         
         <p>
            yathā<br />
            vyatyastapātrarahitā medinīpālaśātravāḥ /<br />
            līyante hanta kāntāre vyāvṛttapikasaṅkule // Ckc_1.*29 //
            </p>
         
         
         <p>
            atra pātraśabdo varṇaprātilomyena trapāṃ vadati /<br />
            tathaiva vyāvṛttaḥ<br />
            pikaḥ kapiriti svasaṅketitatvānneyatvam //
            </p>
         
         
         <p class="bold">prahelikādau prāstadabhyanujñāyate budhaiḥ // Ckc_1.82 //</p>
         
         
         <p>
            yathā<br />
            yogināṃ bhogināṃ kiṃ syādiṣṭametanna vetti yaḥ /<br />
            viparīto harastena na jñāto medinīpate // Ckc_1.*30 //
            </p>
         
         
         <p>
            atra yogināṃ bhogināñca kiṃ priyamiti praśne raha ityuttare vaktavye viparīto hara
            ityuktam /<br />
            tasya svasaṅketitatve 'pi prahelikātvādaduṣṭatvam //
            </p>
         
         
         <p class="bold">svaparyāyapadajñānasādhanaṃ pratihastakam // Ckc_1.83 //</p>
         
         
         <p>
            yathā<br />
            śyāmadaṃṣṭrākarālena karavālena khaṇḍitāḥ /<br />
            tvayā śrīsiṅgabhūpāla karpūreṇa virodhinaḥ // Ckc_1.*31 //
            </p>
         
         
         <p>atra śyāmasabdaḥ svaparyāyakālaśabdaṃ jñāpayati /
            
            <p>
               tena yamaḥ /<br />
               karpūraśabdaśva svaparyāyaṃ ghanasāraṃ jñāpayati /<br />
               tena adhisāra iti labhyate /<br />
               tataḥ śyāmakarpūraśbdayoḥ svaparyāyakālaghanasāraśabhdamātrajñāpakatvāt pratihastatvam
               //
               </p>
         </p>
         
         
         <p class="bold">gūḍhalekhādiṣu prāyo naitaccārūtvamujjhati // Ckc_1.84 //</p>
         
         
         <p>
            yathā<br />
            haridrāyāṃ rāhuprasarapihitecchāpariṣadi prayuktālaṅkṛtyai viyutagarutāṃ durgakujarīm
            /<br />
            vayaṃ sārkānvītāḥ prahara iti senāpatikṛtā- namātyebhyo lekhān prathayati ca siṅgakṣitipatiḥ
            // Ckc_1.*32 //
            </p>
         
         
         <p>atra haridrā niśā rātririti yāvat /
            rāhustamaḥ dhvāntamiti yāvat /
            icchā āśā dik /
            prayuktālaṅkṛtiriti prahāraḥ /
            viyutagarutāṃ vipakṣāṇām /
            
            <p>
               kujarīṃ nagarīm /<br />
               sārkā senā camūḥ /<br />
               praharaḥ yāmaḥ gacchāmaḥ /<br />
               evaṃ haridrādīnāṃ svaparyāyamātrabodhakatvena pratihastatve 'pi senāpatibhirabhiyāti
               durgocchittaye gataiḥ tadālocitakārya vayaṃ senānvitāḥ timirapihitadaśadiśi niśāyāṃ
               prahārāya vipakṣāṇāṃ durganagarīṃ yāma ityevaṃ lakṣaṇaṃ mantrabhedabhayād gūḍhalekhamukhena
               rājñi preṣitamiti na duṣṭatvam //
               </p>
         </p>
         
         
         <p class="bold">asamarthaṃ yogamātraprayuktatvādavācakam // Ckc_1.85 //</p>
         
         
         <p>
            yathā<br />
            medinīramaṇāsthānaprāṅgaṇe vāravāsinaḥ /<br />
            vājino mañjuvāśante śiñjanate sattakuñjarāḥ // Ckc_1.*33 //
            </p>
         
         
         <p>atra tiraśvāṃ rutaṃ vāsitam /
            bhūṣaṇaśabdaḥ siñijitamiti maryādāyāṃ "vāśṭa śabdakutsāyām', "śija avyakte śabde';
            iti ca yogamātreṇa prayuktau vāśitaśiñjitaśabdau heṣābṛṃhitayoravācakau /</p>
         
         
         <p class="bold">asyāpi guṇatā grāhyā tacchāsrasvīkṛtādiṣu // Ckc_1.86 //</p>
         
         
         <p>
            yathā<br />
            śrī siṅgabhūmiramaṇe bharitapratāpe nānye sphuranti raṇasīmani rājalokāḥ /<br />
            kiṃ vā sphuranti raṭitaspṛśi pāñcajanye līlānukāri taruṇījanakūjitāni // Ckc_1.*34
            //
            </p>
         
         
         <p>atra kāminīnāṃ ratāntareṣu kāmasāstrakāraiḥ haṃsatittirilāvakādirutavikārāmnānāt pakṣiṇo
            rutādanyatrāvācakasyāpi kūjitasya samarthatvam //</p>
         
         
         <p class="bold">
            cittaṃ jugupsate yasmāttajjugupsitakaṃ tridhā /<br />
            heyārthaṃ heyārthāntaraṃ heyārthasmṛtihetukam // Ckc_1.87 //
            </p>
         
         
         <p>
            heyārthaṃ yathā<br />
            nissaṃskāramukhā dṛśāntatadarīniryanmahādūṣikā pūtyudgāra bharānubhūtisayujā dīkṣāmiṣātmārayā
            /<br />
            heyādantaradantanaiṣṭhikatayā sīdanti durgāṅgaṇe kalyāṇakṣitipapratīpa saraṇī saṃcāriṇo
            vairiṇaḥ // Ckc_1.*35 //
            </p>
         
         
         <p>atra dūṣikāpūtyādīnāṃ sākṣājjugupsārthatvena heyārthatvam //</p>
         
         
         <p>
            heyārthāntaratvaṃ yathā --<br />
            karopalālitaviśāmāsāntāgūḍhavarcasām /<br />
            dviṣāmakālarāhuste khaḍgaḥ kalyāṇabhūpate // Ckc_1.*36 //
            </p>
         
         
         <p>atra viḍgūḍhavarcaśśabdayoḥ prajātejolakṣaṇārthaṃvanmalārthasyāpi vācakatvena jugupsārthāntaratvam
            //</p>
         
         
         <p>
            heyasmṛtihetukaṃ yathā --<br />
            pūyante pṛtanoddhūtarajorañjitavigrahāḥ /<br />
            kalyāṇakhaḍgadhārāyāṃ majjanena virodhinaḥ // Ckc_1.*37 //
            </p>
         
         
         <p>atra pūyante majjanenetyanayorvarṇasārūpya brameṇa pūyamajjārthe sarṇejapatvājjugupsārthasmārakatvam
            /</p>
         
         
         <p class="bold">eṣāṃ grāhyo guṇībhāvaḥ vkajidaṅgīkṛtādiṣu // Ckc_1.88 //</p>
         
         
         <p>
            yathā<br />
            pallavakomalapāṇitalānāmunnatamāṃsalavakṣasijānām /<br />
            mānasamuttamamānavatīnāṃ raktataraṃ tvayi siṅganṛpāla // Ckc_1.*38 //
            </p>
         
         
         <p>atra māṃsaraktakomalaśabdānāṃ jugupsārthatadarthāntaratatsūcakatve jugupsitatve 'pi
            mahākavibhiraṅgīkṛtatvādguṇatvam //</p>
         
         
         <p>
            amaṅgalārthaṃ yathā --<br />
            śrīsiṅgabhūpālajayaprayāṇasannāhanissāṇadhaṇaṃkriyābhiḥ /<br />
            sadyaḥ parisphoṭitasaṃdhivandhāḥ parimriyante paripanthibhūpāḥ // Ckc_1.*39 //
            </p>
         
         
         <p>atra parimriyanta iti sākṣādamaṅgalam /
            "nidrānti dīrghaṃ paripanthibhūpāḥ'; iti pāṭho ramaṇīyaḥ /</p>
         
         
         <p>
            amaṅgalārthāntaraṃ yathā --<br />
            śrīsiṅgabhūpālacamūsamūhasannāhasannāhavasaṃbhramāṇām /<br />
            saṃtiṣṭhamānaiḥ pūrato ripūṇāṃ kṛtānnibodhaiḥ svavikatthanāni // Ckc_1.*40 //
            </p>
         
         
         <p>atra santiṣṭhamānairityanena samyak sthitiriva maraṇamapi pratīyate /
            uttiṣṭhamānairiti pāṭho ramaṇīyaḥ /</p>
         
         
         <p>
            amaṅgalasmaraṇaheturyathā<br />
            kātyāyanasutoddeśabalirakṣitakukṣayaḥ /<br />
            bhavanti medinīnādhamanamanto nareśvarāḥ // Ckc_1.*41 //
            </p>
         
         
         <p>atra kukṣaya iti pade 'ntyavarṇadvayenā maṅgalārthasmaraṇam /</p>
         
         
         <p class="bold">eṣāṃ guptādiṣu prāyo guṇabhāvo 'pi gaṇyate // Ckc_1.89 //</p>
         
         
         <p>
            yo niryasya druhiṇacaraṇo janmabhūmyāṃ nṛpāṇāṃ brahmāṇḍeśe bhagavati paraṃ keśave
            bhaktibhājām /<br />
            kṛtyākṛtyasphuraṇaharaṇe rakṣite yena śo 'yaṃ śatruchedavyasanakuśalo bhāti recarlavaṃśyaḥ
            // Ckc_1.*42 //
            </p>
         
         
         <p>atrocchedasya sākṣādamaṅgalārthatve 'pi śatrupadena guptatvādguṇatvam /
            kṛtyetyasyāmaṅgalāthatve 'pi kṛtyākṛtye kāryākārye iti sāhacaryeṇa guptatvam /
            keśava ityasyāntyavarṇadvayenāmaṅgalārthasmaraṇahetutve 'pi bhagavanmāhātmyena guptatvam
            /
            keśava ityasyāntyavarṇadvayenāmaṅgalārthasmaraṇahetutve 'pi bhagavanmāhātmyena guptatvamityamīṣāṃ
            guptatvam /</p>
         
         
         <p class="bold">vrīḍākaramasabhyaṃ sayātpūrvavattadapi tridhā // Ckc_1.90 //</p>
         
         
         <p>
            vaṃśāssahasraṃ santvanye śiśnodaraparāyaṇāḥ /<br />
            eko recarlavaṃśo 'yaṃ sādhurakṣāparāyaṇaḥ // Ckc_1.*43 //
            </p>
         
         
         <p>atra śipūrvaśnaṃ sākṣādasabhyārtham /
            nijodareti pāṭho ramaṇīyaḥ /</p>
         
         
         <p>
            asabhyārthāntaraṃ yathā<br />
            siṅgabhūvaravarūdhinīdhunī raṃhasā dalitamūlabhaktayaḥ /<br />
            yānti ke 'pi yamapālitāṃ dviṣo guhyakeśakalitāṃ diśāṃ pare // Ckc_1.*44 //
            </p>
         
         
         <p>atra guhyakeśaśabdaḥ kuberamivakutsitakeśārthamapi vyanaktītyasyāsabhyārthāntaratvam
            /
            yakṣarājakalitāmiti pāṭho ramaṇīyaḥ /</p>
         
         
         <p>
            asabhyatvasmārakaṃ yathā<br />
            śrīsiṅgabhūpālapadāravindasevāprasādīkṛtarājyabhogāḥ /<br />
            krīḍanti sāmantanṛpā vanānte śephālikācañcalacañcarīke // Ckc_1.*45 //
            </p>
         
         
         <p>atra śephālikāpadasya prathamavarṇaṃyugalasyāsabhyārthasmṛtihetutvam /
            "vāsantikācañcala'; iti pāṭho ramaṇīyaḥ /</p>
         
         
         <p class="bold">amīṣāñca guṇībhāvo lakṣitādiṣu lakṣyate // Ckc_1.91 //</p>
         
         
         <p>
            yathā yoniryaṃsya druhiṇacaraṇa iti pūrvasminnudāharaṇe /<br />
            yonirityasabhyārthatve 'pi yoniriva yoniriti gauṇavṛcyā na duṣṭatvam /<br />
            janmabhūmibhagavacchabdayorasabhyārthāntaratve 'pi lokasaṃvītatvādguṇatvam /<br />
            brahmāṇḍetyasya cottaravarṇaṃdvayenāsabhyārthasmṛtihetutve 'pyaṇḍamivāṇḍamiti gauṇavṛcyā
            guptatvādguṇatvam //
            </p>
         
         
         <p>
            <span class="bold">na vācyameṣāṃ sarveṣāṃ heyārthatvādisāmyataḥ /</span><br />
            <span class="bold">guṇatvamaguṇatvaṃ vā kevalaṃ tarkakarkaśaiḥ // Ckc_1.92 //</span>
            </p>
         
         
         <p>
            <span class="bold">ekasyaiva parānyatvamāptavān guṇamānayoḥ /</span><br />
            <span class="bold">sacamatkāra sāhityabrahyasākṣātkriyocitaiḥ // Ckc_1.93 //</span>
            </p>
         
         
         <p>
            <span class="bold">anujñātaṃ budhaiḥ kaiśvit kumārīkamalādikam /</span><br />
            <span class="bold">naivaṃ śraviṣṭhā saṃsthānaśipūrvaśnādikaṃ purā // Ckc_1.94 //</span>
            </p>
         
         
         <p>
            <span class="bold">yaiḥ kaiśvitprāktanī sīmā na laṅghyā kovidairapi /</span><br />
            <span class="bold">taduktenaiva mārgeṇa guṇadoṣān parāmṛśan // Ckc_1.95 //</span>
            </p>
         
         
         <p><span class="bold">kāvyaṃ kalpāntarasthāyi kalpayedanupaplavam // Ckc_1.96 //</span></p>
         
         
         <p>śrīḥ</p>
         
         
         <p>iti sarasasāhityacāturīdhurīṇaśrīviśveśvarakavicandrapraṇītāyāṃ śrīsiṅgabhūpālasudhāsāraśītalāyāṃ
            camatkāracandrikāyāṃ varṇapadaviveko nāma prathamo vilāsaḥ //</p>
         
         
         
         
         
         <p>dvitīyo vilāsaḥ</p>
         
         
         <p>camatkāracandrikā viśveśvarakavicandraviracitā dvitīyo vilāsaḥ</p>
         
         
         <p>atha vākyam
            <span class="bold">samanvitapadaṃ vākyaṃ lakṣakaṃ vyañjakañca tat // Ckc_2.1 //</span></p>
         
         
         <p>
            lakṣakavākyaṃ yathā<br />
            uccairāśritavatsaloyamamṛṣābhāṣīti yad gīyase śrīsiṅgakṣitināyakaitadadhunā nivyūḍhemetacvayā
            /<br />
            madbhāgyāni pacelimāni nitarāmevaṃ sapatnījane- ṣvārūḍhāsmi cirāya tāvakakṛpāsaṃbhāvanāyā
            padam // Ckc_2.*1 //
            </p>
         
         
         <p>atra mānavatyāḥ kṛtāparādhe dayite cāṭuvākyasyāsaṃbaddhatvād vipralambhako 'sītyādi
            vācyaviruddhor'tho lakṣyate /</p>
         
         
         <p>
            vyañjakavākyaṃ yathā<br />
            kṣoṇībhṛtāṃ śiśirakalpitapādakānta- śśyāmopalālanakaro nayanapriyāṅgaḥ /<br />
            rājācale sumahasā mudayānukūle rājā virājati satāmuparañjanāya // Ckc_2.*2 //
            </p>
         
         
         <p>atra śabdaśaktimūlo nāyakatārakānāyakayorupamārūpo 'nuraṇanadhvaniḥ sarveṇaivavākyena
            pratīyata iti vyañjakamidam /</p>
         
         
         <p>
            atha vākyadoṣāḥ<br />
            <span class="bold">apaprayuktaṃ dussandhi vyutkamaṃ punaruktimat /</span><br />
            <span class="bold">duranvayañca vākyāṅgasaṅkīrṇaṃ vākyagarbhitam // Ckc_2.2 //</span>
            </p>
         
         
         <p>
            <span class="bold">dve bhinnīliṅgavacane dve ca nyūnādikopame /</span><br />
            <span class="bold">vikalaṃ kevalañceti duṣṭaṃ vākyamihocyate // Ckc_2.3 //</span>
            </p>
         
         
         <p><span class="bold">apaprayuktaṃ padayoryoge yatrāpaśadbanam // Ckc_2.4 //</span></p>
         
         
         <p>
            yathā<br />
            rājānyo hi dhanānyalaṃ janapadāna viṣpīḍyatānyanvahaṃ paṇyastrīviṭaceṭapātraṭhanaṭastomāya
            saṃyacchate /<br />
            śrīsiṅgakṣitipālakaḥ punarayaṃ nyāyakramairarjitānyurvīdevajanāya vedaviduṣe vittāni
            dattetarām // Ckc_2.*3 //
            </p>
         
         
         <p>
            atra stomāyetyatrāśiṣṭasya vyavahāratvāccaturthyarthe tṛtīyayā bhavitavyam /<br />
            tathāpi caturthīkṛtiriti so 'yamapaprayogo vākyadoṣaḥ //
            </p>
         
         
         <p class="bold">
            asyāpi guṇatāmāhuḥ vivakṣāvaśataḥ kvacit /<br />
            nisargasundaratvena guṇadeṣavivecakāḥ // Ckc_2.5 //
            </p>
         
         
         <p>
            yathā<br />
            asmatkalpalatādalāni gilati tvatkāmagaurvāryatāṃ maccintāmaṇivedibhiḥ pariṇamed dūrānnayoccairgajam
            /<br />
            ityārūḍhavitardikāḥ pratipataṃ jalpanti bhūdevatāḥ siṅgakṣmābhuji kalpavṛkṣasurabhīhastyādidānodyate
            // Ckc_2.*4 //
            </p>
         
         
         <p>atra kāmagavīti vaktavye kāmagauriti yaduktaṃ tadidaṃ "gorataddhitaluki'; iti ṭapratyayasya
            samāsāntavidhiranitya ityanityatvādarthaprasādavivakṣayā nāpaprayuktam /
            
            <p>
               tathā ca mahākaviprayogaḥ tīrthakarakramottaṃsanāmani mahākāvye ---<br />
               śubhrābhraṅkaṣaśekhareṣu viduṣāṃ vāseśu vāgbhāsināṃ bhavyatvatkaruṇā kaṭākṣakaṇikāsparśena
               darśeśvara /<br />
               kālaṃ vaijananaṃ vinā phalavatī stalpanti kalpadrumāḥ paṅktiḥ kāmagavāñca nirbharataraṃ
               prasnoti vatsān vinā // Ckc_2.*5 //
               </p>
         </p>
         
         
         <p>iti tathā cāhuḥ ācāryāḥ
            
            <p class="bold">
               "ityādiśāśtramāhātmyadarśanālasacetasām /<br />
               apabhāṣaṇavaddhāti na tu saubhāgyamujjhati" // Ckc_2.6 //
               </p>
            iti /</p>
         
         
         <p class="bold">aśliṣṭakaṣṭāślīlādisandi dussandhi gīyate // Ckc_2.7 //</p>
         
         
         <p>
            aśliṣṭakaṣṭa sandhinī yathā<br />
            kalyāṇasya inendutulyamahaso avyājaśauryaśriyo vidviḍḍhrībharaḍhogdhra sidyutiyujo
            dhṛtyā atanvyā uroḥ /<br />
            śrotre ūrjitakuṇḍale ururuciṃ ādyāṃ kaviprakriyāṃ nāśrāvyāṃ sahataḥ susandhilalite
            dussandhisambandhinīm // Ckc_2.*6 //
            </p>
         
         
         <p>atra saṃhitā vivakṣiteti prathamapāde padānāmaśliṣṭasandhitvād duḥsandhitvam /
            vidviḍḍhrībharetyādi pade śrutikaṭurūpakaṣṭa sandhitvād duḥsandhitvam /
            dhṛtyā atanvyā urorityatra luptavisargaprāyakaṣṭasandhitvād duḥsandhitvam /</p>
         
         
         <p>tṛtīyapāde pragṛhyaprāyakaṣṭasandhitvād duḥsandhitvam //</p>
         
         
         <p>
            aślīlasandhi yathā<br />
            paśya priye bhavyanṛpālakhṅgadhārānipātāccakitāntareṇa /<br />
            saromayā sītkṛtasindhupūraṃ vigāḍhamārtasya kuto vivekaḥ // Ckc_2.*7 //
            </p>
         
         
         <p class="bold">citre sakṛt pragṛhyādāvādyayorguṇabhūmikā // Ckc_2.8 //</p>
         
         
         <p>
            yathā<br />
            vidhatte śrīsiṅgakṣitipakamalardhernidhirasau samudraste bāhuśvakitacakitakṣmābhṛdavanaḥ
            /<br />
            madāndhadve ṣistrīkucakalaśakāśmīramakarī- nirāsavyāsaktiṃ śiva śiva caritrāṇi mahatām
            // Ckc_2.*8 //
            </p>
         
         
         <p>atra kamalardherityasya kaṣṭasandhitve 'pi kamalāyāḥ kamalasya ca ṛddheriti śleṣanivahiphalatvāt
            sakṛdeveti guṇatvam /</p>
         
         
         <p>
            sakṛdeva pragṛhyo yathā<br />
            prajñāpi tava sūkṣmārthagrāhiṇī locane iva /<br />
            śrīsiṅgabhūpadhāṭīva kīrtī rājātilaṅghinī // Ckc_2.*9 //
            </p>
         
         
         <p>atra locane iveti kaṣṭasandhitve 'pi pragṛhyatvāt sakṛdeveti guṇatvam /</p>
         
         
         <p>
            <span class="bold">sandhyaślīlasya sarvatra durjanasyeva varjanam /</span><br />
            <span class="bold">asyāpi ca gṛṇībhāve na grāhyaṃ nagnadarśanam // Ckc_2.9 //</span>
            </p>
         
         
         <p><span class="bold">yathā yogyaṃ prayojyasya śabdasyārthasya vā kramaḥ /
               viparyasto bhavedyatra vyutkramaṃ tannigadyate // Ckc_2.10 //</span></p>
         
         
         <p>
            yathā<br />
            śrīsiṅgabhūpāla balaprabhāve bhīmau yathā darpakakīcakārī /<br />
            ādeśanivahividhau gurūṇāṃ yathā rāghavabhārgavau tvam // Ckc_2.*10 //
            </p>
         
         
         <p>atra bale prabhāve ceti sāmānyadharmaparigaṇanākramavaśādupamānayorapi taddharmiṇoḥ
            krameṇoktireva yukteti kīcakadarpakārīti vaktavye vyutkameṇa bhaṇanācchabdavyutkamamidam
            /
            atraiva rāghavādapi bhārgavasyābhyarhitatvād bhārgavarāghavāviti vaktavye tadatikramya
            nirdeśādarthavyutkramamidama /
            ubhayatrāpi kīcakadarpakārī bhārgavarāghavāviti ca pāṭho ramaṇīyaḥ /</p>
         
         
         <p class="bold">
            nirviśeṣavivakṣāyāṃ duḥśaṅkāvyapanodane /<br />
            uktiśaṃkocasaukarye '; pyasyāpi samupāsyatā // Ckc_2.11 //
            </p>
         
         
         <p>
            nirviśeṣavivakṣāyāṃ yathā<br />
            ghaṭāmaḥ svīyaṃ vā puratatimanarghyānapi maṇī-nakharvāmuvīṃ vāvisṛja gatiranyā na
            mahatā /<br />
            tvayā grāhyaṃ siṅgakṣitibhuji na vairaṃ priyatam priyāṇāmasmākaṃ vacanamucitaṃ māsma
            paribhūḥ // Ckc_2.*11 //
            </p>
         
         
         <p>atra puradeśagajāśvaratnānāmabhyarhitatvāt pūrvapūrvaṃ nirdeśaḥ /
            athavā na visarjanakriyāsambandhādanabhyarhitānāṃ pūrvapūrvamuddeśaḥ kartavyaḥ /
            evaṃ satyuktaprakāreṇātikrame 'pi prāṇeśvara sakalamapi dhanaṃ svāmine samarpya prāṇā
            rakṣaṇīyāḥ /
            kṛtamabhyahitānabhyarhitavivekeneti vivakṣayā śatrukāntābhirūktatvād duṣṭatvam /
            
            <p>
               duḥśaṅkāparihāre yathā nāyakasyaiva vaṃśāvalyām<br />
               yasyādyo viditaḥ kumāratilakaḥ śrīyannavoto guṇairekasyāgrajamātmarūpavibhave cāpe
               dvayoragrajam /<br />
               ārūḍhe tritayāgrajaṃ vijayate durvāradorvikrame satyoktau caturagrajaṃ vitaraṇe kiñcāpi
               pañcāgrajam // Ckc_2.*12 //
               </p>
         </p>
         
         
         <p>atra karṇādīnāmabhyarhitatvāt pañcānāmagrajaṃ trayāṇāmagrajaṃ dvayohagrajamekasyāgrajamiti
            vaktavye 'pi saṃkhyāpacayasūcitāpraśastipratītiparihārāya saṃkhyopacayatvāropeṇo ttarottarābhivṛddhidyotanādapakrape
            'pi kramādatisundara iti guṇatvam /</p>
         
         
         <p>
            uktisaṃkocasaukarye yathā<br />
            rāmāḥ śrīkiṅgabhūpāla catvāroṃ'śā hareḥ sphujam /<br />
            samau tatra mahodāttau viṣamau tu mahoddhatau // Ckc_2.*13 //
            </p>
         
         
         <p>atra kṛtatretādvāparakaliyugeṣu bhārgavo rāghavo yādava iti trayo rāmāḥ śrīsiṅgabhūpālaśceti
            catvāro lokarakṣāpekṣayā śrīviṣṇoraṃśā ityuktāḥ /
            teṣu caturṣu prathama uddhato dvitīya udāttaḥ tṛtīyaścoddhataśvaturtha udātta iti
            vaktavye paṭhitaprakāreṇa vyutkrame 'pi samāviti dvitīyacaturthayordaśarathānnavotasaṃbhūtayo
            raṃśayoḥ, viṣamāviti reṇukārohiṇīgarbhasaṃbhūtayoḥ prathamatṛtīyayoraṃśayośva dhīrodāttadhīroddhatatvaguṇasāmyasaṃbandhānusandhāyinā
            saṃkṣopoktisaukarye 'pi cārutā samunmīlatīti guṇatvam /</p>
         
         
         <p class="bold">padaṃ padārthasvābhinne yatra tatpunaruktimat // Ckc_2.12 //</p>
         
         
         <p>
            hāstikamāstikasevya tavedaṃ durjanatarjana siṅghanṛpāla /<br />
            tarjitagarjitaḍambaramāste śambaraḍambarameti madāmbu // Ckc_2.*14 //
            </p>
         
         
         <p class="bold">
            atra ḍamabarayorekarūpatvāt padapunaruktiḥ /<br />
            bhāvotkarṣavivakṣādāvasyāpyādaraṇīyatā // Ckc_2.13 //
            </p>
         
         
         <p>
            yathā dayodadhe tvaṃ naḥ pāhi pāhi naḥ karuṇāṃbudhe /<br />
            poṣyā vayaṃ na vidveṣyāḥ siṅgabhūpāla pālaya // Ckc_2.*15 //
            </p>
         
         
         <p>atra karuṇāṃbudhe dayodadhe ityarthapunaruktiḥ /
            pāhi naḥ pāhi na iti śabdapunaruktiḥ /
            tadubhayamapi śatṛsaṃbandhikā vigrahakārigatadainyātiśayavivakṣāyāṃ na duṣyati kintu
            svārthātiśayaṃ puṣyatīti guṇatvam /</p>
         
         
         <p class="bold">dūratānvayayogyānāṃ yatra syāttadduranvayam // Ckc_2.14 //</p>
         
         
         <p>
            yathā<br />
            śrīsiṅgakṣitipālasaṅgarataleṣvaṅgāni dṛṣṭvā dviṣāmātaṅkena samantataḥ kilakilārāveṇa
            vaitālikāḥ /<br />
            kāntāḥ khaṇḍavikhṇḍatāṃ parigatānyuccaṇḍakhaḍgāhateḥ ghorāḥ kaṅkakulākuleṣu cakitāśvinvanti
            minvanti ca // Ckc_2.*16 //
            </p>
         
         
         <p>atra kaṅkakulākuleṣu saṅgareṣvityanayorātaṅkena cakitā ityanayoḥ kilakilārāveṇa ghorā
            ityanayorvaitālikā duṣṭvetyanayoratipratyāsattikāṅkṣiṇoḥ dūradūrā vighaṭanā dṛśyate
            /
            seyamanvayāvasare sarasamānasaṃ duḥkhākarotīti duranvayaṃ duṣṭam /</p>
         
         
         <p class="bold">guṇakakṣyāparikṣepaḥ vkacidasyāpi dṛśyate // Ckc_2.15 //</p>
         
         
         <p>
            yathā<br />
            dogdhāraḥ pālayāṃ kecit gopālāsvakrire gavām /<br />
            sā paraṃ siṅgabhūpena caritārthā vasundharā // Ckc_2.*17 //
            </p>
         
         
         <p>atra pālayāñcakrire iti vaktavye pālayāṃ kecid gopālāśvakrire iti dūrānvaytve 'pi
            vyavahitamapīcchanti keciditi viśeṣāvyutvādanād guṇatvam /</p>
         
         
         <p class="bold">smṛtaṃ vākyāṅgasaṅkīrṇamanyavākyāṅgasaṅgatam // Ckc_2.16 //</p>
         
         
         <p>
            yathā<br />
            khaḍgānāpṛchya niryānti vadhūrākṛṣṭa dhunvate /<br />
            divaṃ muñcanti yānti kṣmāṃ siṅgabhūpālavidviṣaḥ // Ckc_2.*18 //
            </p>
         
         
         <p>atra vadhūrāpṛcchya niryānti khaḍgānākṛṣya dhunvate kṣmāṃ muñcanti divaṃ yānti iti
            vaktavye vākyayoḥ parasparapadasaṅkaraḥ kṛta iti vākyāṅgasaṅikīrṇamidam /</p>
         
         
         <p class="bold">vākyaṃ vākyādike tacca guṇībhāvena bhāvyate // Ckc_2.17 //</p>
         
         
         <p>
            yathā<br />
            vācāmīśa sureśa daivataguro tvāmapyajaiṣītkila prajñāyāmanavotasiṅganṛpatiḥ sacve
            tadairāvatam /<br />
            dāne kalpatarūn jitā vayamamī tatsāṃprataṃ sāṃprataṃ bhoge svāmini nirjite tvayi yathā
            rājā tathā hi prajāḥ // Ckc_2.*19 //
            </p>
         
         
         <p>atra vācāmīśa daivataguro tvāmapyajaiṣīdityekaṃ vākyam /
            sureśa vayaṃ jitā ityapararaṃ prativākyam /
            tayoraṃśabhūtasambuddhipadasaṅkare 'pi vākyopavākyatvānna doṣaḥ /</p>
         
         
         <p class="bold">tadvākyagarbhita yasya garbhe vākyāntarasthitiḥ // Ckc_2.18 //</p>
         
         
         <p>
            yathā<br />
            kṛtāntadaṃṣṭrākrūrāya khaḍgāya tava bhūpate /<br />
            kā hi śaṅkā madāndhānāṃ tiṣṭhanti śatrubhūvarāḥ // Ckc_2.*20 //
            </p>
         
         
         <p>atra nāyaka tava khaḍgāya śatrubhūpāstiṣṭhantīti vākyasya garbhe kā hi śaṅkā madāndhānāmiti
            vakyāntaramavikalaṃ sthitamiti tadidaṃ vākthagabhitam /</p>
         
         
         <p class="bold">idaṃ sahṛdayāhlādi svāvasthāsūcanādiṣu // Ckc_2.19 //</p>
         
         
         <p>
            yathā<br />
            sakhyaśvandramukho niṣiñca caraṇe mandākine candanaṃ padmākṣaḥ sakhi padmakī madhukarau
            padmena nirvāpaya /<br />
            smeraśrīr naya śārikāṃ caturikāṃ dūraṃ durālāpinīṃ śrīsiṅge hṛdayaṅgamo mama paraḥ
            kiṃ jalpitaiḥ kalpitaiḥ // Ckc_2.*21 //
            </p>
         
         
         <p>atra he sakhyaḥ candramukhaḥ padmākṣaḥ smeraśrīḥ nāyako me hṛdayaṅgamo nāyaka iti
            vākyasya niṣiñca caraṇāvityādinā sakhi padmake mametyādinā naya śārikāmityādinā /
            vākyatrayeṇa pratipāditaṃ garbhitatve 'pi nāyikāyāḥ nāyakaguṇa saṅkīrtanakramasamārūḍhasaṃtāpodvegādilakṣaṇakāmāvasthātiśayasūcakatvena
            sahṛdayahṛdayāhlādanād guṇatvam /</p>
         
         
         <p class="bold">
            yatropamā bhinnaliṅgā bhinnaliṅgaṃ tadīritam /<br />
            tadbhinnavacanaṃ yatra vibinnavacanopamā // Ckc_2.20 //
            </p>
         
         
         <p>
            yathā<br />
            śāstrādeva sitā prajñā haṃsīva viśadaṃ yaśaḥ /<br />
            tava siṅgamahīpāla śaśīva rūcirā tanūḥ // Ckc_2.*22 //
            </p>
         
         
         <p>atropamānopameyayoḥ bhinnavacanatvaṃ bhinnaliṅgatvaṃ ca spaṣṭam /</p>
         
         
         <p class="bold">guṇībhavevddayamidaṃ yatrodvego na dhīmatām // Ckc_2.21 //</p>
         
         
         <p>
            yathā<br />
            prajñāpi tavasūkṣmārthadarśinī locane iva /<br />
            śrīsiṅgabhūpadhāṭīva kīrtī rājāti laṅghinī // Ckc_2.*23 //
            </p>
         
         
         <p>atra locane iva prajñā ityupamānopameyayorliṅgavacanabhede 'pi sūkṣmārthagrāhiṇīti
            viśeṣāvacanaśleṣavaicitrya kṛtisāmarthyena sahṛdayānāmudvego na bhavatīti guṇatvam
            /</p>
         
         
         <p class="bold">
            yatra nyūnatvamādhikyamupamānaviśeṣaṇaiḥ /<br />
            lakṣyete te krameṇaiva jñeye nyūnādhikopame // Ckc_2.22 //
            </p>
         
         
         <p>
            nyūnopamaṃ yathā<br />
            nibhāti siṅgakṣitipasya mauliḥ chatreṇa cāmīkarakumbhakena /<br />
            mānonnataṃ śṭaṅgamivodayādreḥ sampūrṇabimbena sudhākareṇa // Ckc_2.*24 //
            </p>
         
         
         <p>atra cāmīkarakalaśopamānasya kasyacidapi dharmasya sudhākaraviśeṣaṇatvenānukṛtatvānnyūnopamamidam
            /</p>
         
         
         <p>
            adhikopamaṃ yathā<br />
            siṃhāsane rājati siṅgabhūpo bhujāntare cañcalatārahāraḥ /<br />
            navapravālojjvaladīrghagucchastaṭe sūmeroriva kalpavṛkṣaḥ // Ckc_2.*25 //
            </p>
         
         
         <p>atropameyapadmarāgeṣvanukteṣu tadupamānasya navapravālasyā dhikyādadhikopamānam /</p>
         
         
         <p class="bold">prasiddheranumānācca guṇatāmanayorviduḥ // Ckc_2.23 //</p>
         
         <p>
            nyūnopamaguṇībhāvo yathā<br />
            bhujagākampitottālakarālakaravālayā /<br />
            bhāsate siṅgabhūpālo bhadraśrīriva śākhayā // Ckc_2.*26 //
            </p>
         
         
         <p>atra karavālopamānasya kṛṣṇāheranupādānān nyūnopamatve 'pi vasanti candane kṛṣṇasarpā
            iti rūḍheranatikleśena tatpratītiriti na duṣṭatvam /</p>
         
         
         <p>
            adhikopamasya yathā<br />
            harāvalīvilasitā vilasaddukūlā vārāṅganāḥ kṣitipatervaśayanti cetaḥ /<br />
            jyotsnāvisāraviśadā vikacotpalābhā rākāniśā iva virājitalolatārāḥ // Ckc_2.*27 //
            </p>
         
         
         <p>atra nīlotpalagrahaṇādadhikopamatve 'pi vāravilāsinīkaṭākṣavikṣepayoravinābhāvavijñānapariṇatāntaḥkaraṇānāmupamāno
            ddhāṭanānumānādanati prayāsena kuvalayopameyānāṃ kaṭākṣavikṣepāṇāṃ pratītiriti guṇatvam
            /</p>
         
         
         <p class="bold">chandoyatikriyādyaistu vikalaṃ vikalaṃ viduḥ // Ckc_2.24 //</p>
         
         
         <p>
            tatra chandovikalaṃ yathā<br />
            avyādavyājacasaubhāgyavāmabhāgau maheśvaraḥ /<br />
            kalāvidāṃ vareṇyaṃ tu siṅgabhūpālaśekharam // Ckc_2.*28 //
            </p>
         
         
         <p>atra tṛtīyākṣaravikalatvācchandovikalamidam /</p>
         
         
         <p class="bold">anyatrasaṃskaṭatādasya guṇatālpāpi gaṇyate // Ckc_2.25 //</p>
         
         
         <p>
            yathā<br />
            sirisiṃgabhūmi vihuṇo jasa bharagaṃgappavāha majjhammi /<br />
            pariṇhauṇa samaddhaṃ tellokkaṃ hoi parisuddham // Ckc_2.*29 //
            </p>
         
         
         <p>atra tṛtīyapāde dvitīyavarṇasya saṃyogapūrvatvādgurutvena chandovaikalye 'pi prākṛtādiṣu
            saṃyuktavarṇānāṃ hvāṇvākāralpakāradīnāṃ tīvraprayatnoccāraṇena pūrvalaghutvaṃ kaiścidiṣṭamiti
            guṇatvam /</p>
         
         
         <p>
            yativikalaṃ yathā<br />
            nityaṃ toyadhimaṇimekhalāṃ dharitrīṃ śrīsiṅgakṣitibhujī rakṣitaṃ pravṛtte /<br />
            vidveṣṭān bhajati vanipatāvanīpān mitrāṇi sphuṭamavanipatāvanīpāt // Ckc_2.*30 //
            </p>
         
         
         <p>atra tṛtīyasthāne yatau kartavyāyāṃ prathamapāde tathā na kṛtamiti yativikalamidam
            /</p>
         
         
         <p class="bold">svarasandhyanubhāvena guṇībhūtamidaṃ matam // Ckc_2.26 //</p>
         
         
         <p>
            yathā<br />
            śrīsiṅgakṣitipāla tāvakacamūdhāṭībhayāṭīkitānākārairapi śābarairapi hitān ghorāṅgame
            phakkaṇe /<br />
            ātmīyaiva hi paśyatāṃ piśunayatyābālagopālakaṃ bhūpālān kuliśātapatrakaraśīcihnā padānāṃ
            tatiḥ // Ckc_2.*31 //
            </p>
         
         
         <p>atra dvādaśasthāne kartavyāyāṃ yatau dṛtīyapāde tathā na kṛtamiti vaikalye 'pi svarasandhinimittatvānna
            doṣaḥ /</p>
         
         
         <p>
            kriyāvikalaṃ yathā<br />
            caturaṅgaripupyūhanibarhaṇapaṭīyasā /<br />
            bhūpāla tava khaḍgena vipado mānagarvitāḥ // Ckc_2.*32 //
            </p>
         
         
         <p>atra nāmaśeṣakriyānta iti na vidyate /
            tena kriyāvikalamidam /
            evaṃ kārakādivikalamapyūhyam /</p>
         
         
         <p class="bold">idamastyādisāpekṣaṃ samarthaṃ vā guṇībhavet // Ckc_2.27 //</p>
         
         
         <p>
            yathā<br />
            rāmāḥ śrīsiṅgabhūpaśva catvāroṃśā hareḥ sphuṭam /<br />
            samau tatra mahodāttau viṣamau tu mahoddhatau // Ckc_2.*33 //
            </p>
         
         
         <p>atra prathamārthe bhavantītyapekṣāyāṃ tadantarbhāvena vaikalye 'pi yatrānya kriyāpadaṃ
            nāsti tatrāsirbhavatirhi prathamapuruṣe prayujyata ityanuśāsanād guṇatvam /
            dvītīyārdhe kriyābhāvepyudāttādi guṇasaṃbandhadyotakaniṣṭhāntatvena nirākāṅbhatvāt
            samarthakatvamiti guṇatvam /</p>
         
         
         <p class="bold">kevalaṃ tvanabhivyaktacamatkaraṇakāraṇam // Ckc_2.28 //</p>
         
         
         <p>
            yathā<br />
            āndolikāyā māsīnamāyāntaṃ rājavartmani /<br />
            striyaḥ paśyanti rājānaṃ puraḥ paścātparicchadam // Ckc_2.*34 //
            </p>
         
         
         <p>atra guṇādīnāṃ camatkārakāraṇānāmasphuṭatvena pratīteḥ jātimātravattiṣṭhatīti kevalamidam
            /</p>
         
         
         <p class="bold">tatkevalaṃ chāndasānāmāsīrādau guṇībhavet // Ckc_2.29 //</p>
         
         
         <p>
            yathā<br />
            sarve grahāḥ sanabhatrāstava śrīsiṅgabhūpate /<br />
            bhavantvekādasasthānaphaladā varadāssadā // Ckc_2.*35 //
            </p>
         
         
         <p>
            yathā ca<br />
            amī vediṃ paritaḥ kluptadiṣṇyāḥ samidvantaḥ prāntasaṃstīrṇadarbhāḥ /<br />
            avaghnanto duritaṃ havyagandhair- vaitānāstvāṃ vahnayaḥ pālayantu // Ckc_2.*36 //
            </p>
         
         
         <p>ityādāvasphuṭacamatkārahetutvena kevalatve 'pi śuddhaśrotriyasya kaṇvamaharṣerāśīrvākyatvād
            grāhyatvam /</p>
         
         
         <p>iti vākyadoṣaguṇavicāraḥ</p>
         
         
         <p>śrīḥ</p>
         
         
         <p>iti sarasasāhityacāturīdhurīṇaviśveśvarakavīndracandra praṇītāyāṃ śrīsiṅgabhūpālakīrtisudhāsāraśītalāyāṃ
            camatkāracandrikāyāṃ dvitīyo vilāsaḥ //</p>
         
         
         
         
         
         <p>tṛtīyo vilāsaḥ</p>
         
         
         <p>camatkāracandrikā viśveśvarakavicandra viracitā tṛtīyo vilāsaḥ</p>
         
         
         <p class="bold">
            artho vācyaśva lakṣyaśva vyaṅgayo 'pi ca vivicyate /<br />
            abhidhāvṛttigamyor'tho jātyādirvācya īritaḥ // Ckc_3.1 //
            </p>
         
         
         <p>
            yathā dānena karṇo dayayā dilīpo nayena kāvyo vinayena rāmaḥ /<br />
            yadi prasiddhiṃ dadatāmamībhiḥ śrīsiṅgabhūpo nikhilaiḥ prasiddhaḥ // Ckc_3.*1 //
            </p>
         
         
         <p>atra sarveṣāṃ padānāṃ jātyādivācakatvādarthasya vācyatvaṃ pratīyate /</p>
         
         
         <p class="bold">lakṣaṇāvṛttigamyārtho lakṣya ityabhidhīyate // Ckc_3.2 //</p>
         
         
         <p class="bold">
            lakṣyārthastu caturdhā vācyārthānanvayena tatraiva /<br />
            samavetaḥ saṃyuktaḥ sambandhī sadṛśa ṅatyuktaḥ // Ckc_3.3 //
            </p>
         
         
         <p>
            tatra samaveto lakṣyārtho yathā rājanyake pratibhaṭaṃ pratijanyaraṅge rudraṃ prakāśayati
            te saravālarekhā /<br />
            śrīsiṅgabhūpacakite śaraṇāgate 'smin padmekṣaṇaṃ vivṛṇute hi kaṭākṣarekhā // Ckc_3.*2
            //
            </p>
         
         
         <p>atra rudraśabdo mukhyārthe skhaladgatiḥ /
            tena rudreṇāvinābhūtasya śatṛsaṃharaṇasāmarythasya lakṣaṇayā vivakṣitatvāt samavetalakṣyārthatvam
            /</p>
         
         
         <p>
            nānādigantajayinaṃ svapurapraveśe kṣīsiṅgabhūpamanubhāvitarājaśabdam /<br />
            saudhāṅgaṇāni parito jayaśabdapūrva- mācāralājakusumāñjalimutkiranti // Ckc_3.*3 //
            </p>
         
         
         <p>atra saudhāṅgaṇānāmacetanānāṃ puṣpāñjaliparikṣepāsaṃbhavāt pure ca saudhabāhulyavivakṣayā
            tatsaṅgatāḥ paurāṅganāḥ lakṣyanta iti saṃyuktalakṣyārthatvam /
            virodhyavirodhakabhāvādiramukhyaḥ sambandhaḥ /
            tadvān sambandhī</p>
         
         
         <p>
            yathā<br />
            śrīsiṅgakṣitipālakaḥ prayatate yadyatsamāṭīkituṃ tattatpūrayituṃ cireṇa niyatirbaddhavratā
            tiṣṭhati /<br />
            asmāsu pratikūlatā tu jahatī bhūyāḥ kṛtārthodyamāḥ jāyethā śvirajīvanī pravasatā masmākamālirgirā
            // Ckc_3.*4 //
            </p>
         
         
         <p>atra niyatyā bhinnānāṃ ripubhūpatīnāṃ vanaṃ prati cirajīvinī bhūyā ityāśīrāśaṃsāsaṅgaterabhāvāt
            taddvirūddhaḥ śāparupārtho lakṣyate /
            ādiśabdādavayavāvayavibhāvasaṃbandhādiryathā</p>
         
         
         <p>
            grīṣmo niḥśvasiteṣu locanayuge varṣāśśaradgaṇḍyor hemantassvasakhīmukheṣu śiśiro 'pyālepane
            vastuni /<br />
            caitrastalpavikalpanāsu vasati śrīsiṅgapṛthvīpate tvāṃ saṃsevitumāgateṣu dharaṇīpāleṣu
            tadyoṣitām // Ckc_3.*5 //
            </p>
         
         
         <p>atrāvayavibhūtartuprakramabhaṅgarūpānupapatteḥ tatparihārāya caitra iti pūrvāvayavenāvayavī
            vasanto lakṣyate /
            sādaśyāllakṣyārtho yathā nāyakasyaiva</p>
         
         
         <p>
            kānte kṛtāgasi puraḥ parivartamāne sakhyaṃ sarojaśaśinoḥ sahasā babhūva /<br />
            rūkṣākṣaraṃ sudṛśi vaktumapārayantyām indīvaradvayamavāpa tuṣāradhārām // Ckc_3.*6
            //
            </p>
         
         
         <p>atra sarojādīnāṃ mukhyārthānanvayena tatsadṛśaḥ karatalādilakṣaṇārthaḥ sādṛśyanibandhanayā
            lakṣaṇayā lakṣyate /</p>
         
         
         <p class="bold">
            śabdenārthena vā lakṣyo vyañjanāsahacāriṇā /<br />
            vyaṅgyārtho vastvalaṅkārarasabhāvādilakṣaṇaḥ // Ckc_3.4 //
            </p>
         
         
         <p>atrādyo yathā</p>
         
         
         <p>
            līlālokanalolupaṃ mṛgakulaṃ gantā guhāntānimāṃ- statkpyagrasanavratīha bhavitā dvīpī
            ruṣīddīpitaḥ /<br />
            yātā tanmṛgayā ratevanamidaṃ śrīsiṅgabhūpo rayād ityādirbhaya mādiśantyarinṛpāḥ strīṇāmanībhāvratam
            // Ckc_3.*7 //
            </p>
         
         
         <p>atra parilīnaśatrubhūvarā giriguhānāyakena nākrāntā iti yattadidaṃ durgaṃbuddhyā na
            bhavati kintu palāyitā nānuyātavadhyā iti manīṣayeti vastu vyajyate /</p>
         
         
         <p>
            dvitīyo yathā<br />
            pṛthvīṃ śrīsiṅgabhūpe vahati phaṇavatāmīśitāraṃ pramodā- dākalpaṃ kelitalpaṃ kalayitumanasoradipuṃso
            nirodhe /<br />
            bhūmau bhāraprasaṅgātpunarapi patitā kelitalpāpadeśā- dākalpatvaikayogyaṃ bhujaga
            iti padaṃ gāyate khyātapūrvam // Ckc_3.*8 //
            </p>
         
         
         <p>atra nāyakasya sarveṣu rājasu sevakeṣu raṇābhāvādalabdhanavakapālasya kapālino jīrṇakapālamālikāsthāne
            bhūbhāraviyuktaṃ śeṣāhiṃ niveśayitukāmasya vetyutprekṣālahkāro vyajyate /
            kiñca nāyakenaiva jagattrāṇabāra nirvahaṇādāśvastasya nārāyaṇasya nidrāmākāṅkṣata
            iveti ca tenaiva pratīyate /</p>
         
         
         <p>
            rasarūpastṛtīyo yathā<br />
            śrīsiṅgakṣitināyakasya ripavo dhāṭīkṣaterākulāḥ śuṣyattālupuṭaṃ skhalatpadatalaṃ vyālokayanto
            diśaḥ /<br />
            dhāvitvā kathamapyupetya tamasā gāḍhopagūḍhāṃ guhām anviṣyanti tadantare 'pi karasaṃsparśena
            gartāntaram // Ckc_3.*9 //
            </p>
         
         
         <p>atra nāyakavirodhisamāśrayo bhayānako raso nijavibāvādibhirasaṃlakṣyakramatayā vyajyate
            /
            bhāvarūpaścaturtho yathā nāyakasyaiva</p>
         
         
         <p>
            śṛṅgāravīrasauhārdaṃ maugdhyavaiyātyasauhṛdam /<br />
            lāsyatāṇḍavasaujanyaṃ dāmpatyaṃ tad bhajāmahe // Ckc_3.*10 //
            </p>
         
         
         <p>atra maugdyetyādau viruddhagaṇaghaṭanayā lāsyetyādau viruddhakriyāghaṭanayā dāmpatyamityatra
            viruddhajātighaṭanayā vācintyaiśvaryapratipādakor'dhanārīśvaralakṣaṇābhimatadaivatagaicaro
            vakturbhaktibhāvo vyajyate /
            evamanyepyādiśabdagrāhyā rasabhāvādirūpā vyaṅyārthāstatratatrodāharaṇe draṣṭavyāḥ
            /</p>
         
         
         <p>athārthadoṣāḥ /
            
            <p class="bold">
               apārthaṃ vyarthamekarthaṃ sasaṃśayamapakramam /<br />
               paruṣaṃ virasaṃ bhinnamatimātramanujjvalam // Ckc_3.5 //
               </p>
         </p>
         
         
         <p class="bold">
            nīcādhikāsadṛkṣopamānānyaprathitopamam /<br />
            aślīlaṃ ca viruddhaṃ ca doṣāḥ kāvyārthagocarāḥ // Ckc_3.6 //
            </p>
         
         
         <p>atrāpārthamityādau bhāvapradhānanirdeśānnapuṃsakatvamavagantavyam /</p>
         
         
         <p class="bold">samudāyārthaśūnyaṃ yattadapārthamitīritam // Ckc_3.7 //</p>
         
         
         <p>
            yathā<br />
            caitye śaṃbhorvadanadaśake vīkṣya dīrghaṃ karāgram matvā durgaṃ lavaṇadhanuṣe kāmadevāya
            huṃ phaṭ /<br />
            ityārādhya praṇavamukhare prāñjalau pāraśīke tuṣṭā lakṣmīrvitarati śubhaṃ siṅgabhūpālakāya
            // Ckc_3.*11 //
            </p>
         
         
         <p>atra parasparāsaṅgatatvāt samudāyārthaśūnyatā spaṣṭaiva /</p>
         
         
         <p class="bold">vyākulonmattavākyādau tad guṇībhūya bhūṣayet // Ckc_3.8 //</p>
         
         
         <p>
            vyākulabhāve yathā<br />
            ko vā jeṣyati somavaṃśatilakānasmān raṇaprāṅgaṇe hantāsmāsu parāṅmukho hatavidhiḥ
            kiṃ durgamadhyāsmahe /<br />
            asmatpūrvanṛpānayaṃ nihatavān dīrghān dhigasmadbhujān kiṃ vākyairanavotasiṅganṛpateḥ
            sevaiva kṛtyaṃ padam // Ckc_3.*12 //
            </p>
         
         
         <p>atra vākyārthanāṃ parasparāsaṅgatatve 'pi nāyakajaitrayātrāsamākarṇanavyākulānāṃ pratyathibhūpānāṃ
            nānābhāvaśābalyasūcakatvād guṇatvam /</p>
         
         
         <p>
            unmattabhāve yathā<br />
            autsukyādanavotasiṅganṛpaterākāramālikhya sā nirvarṇyāyamasau mama priya iti premābhiyogabhramāt
            /<br />
            āśūtthāya tatopasṛtya tarasā kiṃcidvivṛttānanā sāsūyaṃ sadarasmitaṃ sacarasmitaṃ sacakitaṃ
            sākāṅkṣamālaukate // Ckc_3.*13 //
            </p>
         
         
         <p>atra citramuddiśyāśūtthānāpasaraṇadṛṣṭivikārādīnāmarthānāmasaṅgatatvena samudāyatvaśūnyatve
            'pi rāgotkarṣapratipādakasamastakāmāvasthāsūcakatvād gumatvam /</p>
         
         
         <p class="bold">vyarthamāhurgatārtha yadyacca syādaprayojanam // Ckc_3.9 //</p>
         
         
         <p>
            yathā<br />
            netrābhyāmavalokya siṅganṛpatiṃ dvābhyāṃ raṇe vidviṣaḥ savyūhairabhiyānti sapratibhaṭānālokya
            garvoddhatān /<br />
            doṣṇā svena nijaṃ kṛpāṇamavate tatkhaḍgadhārāṃ gatās te svaḥstrīkucakumbhayormṛgamadaṃ
            lumpanti lumpanti ca // Ckc_3.*14 //
            </p>
         
         
         <p>atrāvalokyetyanenaiva netrābhyāmiti, netrābhyāmityanenaiva dvābhyāmiti doṣṇā kṛpāṇamavata
            ityanenaiva, svena nijamiti cārthasāmarthyādevāvagateḥ netrādīnāṃ gatārthatvam /
            surastrīmṛgamadalepanakrīḍayaiva ripūṇāṃ kathāśeṣatvāvagateḥ svaḥstrīti śabdaśleṣasāmarthyalabdhanijastrīkucakumbhamṛgamadalepanakriyāyā
            aprayojanatvād vyarthatvam /</p>
         
         
         <p class="bold">idaṃ guṇapataṃ yāti niśeṣaścedvivakṣyate // Ckc_3.10 //</p>
         
         
         <p>
            yathā<br />
            alolairāśvaryādavicalitalajjāparimalaiḥ pramodādudvelaiścakitahariṇīvīkṣaṇasakhaiḥ
            /<br />
            amandairautsukyātpraṇayalaharīmarmapiśunair apāṅagaissiṅgakṣmāramaṇamabalā vīkṣitavatī
            // Ckc_3.*15 //
            </p>
         
         
         <p>atra nāyakamabalā vīkṣitavatītyanenaivānanyasiddhenāvagatasyāpāṅagairityasya gatārthatve
            'pi niṣpandatvalajjāparimalādiviśeṣavivakṣayopāttatvādadoṣaḥ /
            aprayojanasya yathā</p>
         
         
         <p>
            saṅkalpairanavotasiṅganṛpatau saṃrūḍhamūlāṅkurai- rākrāntā tanutāṃ gatā smaraśaraiśśāteva
            śātodarī /<br />
            asmannūlamidaṃ tanutvamiti kiṃ lajjālasai locane prāpte pakṣmapuṭāvṛtiṃ ratipatestat
            ketanaṃ jṛmbhatām // Ckc_3.*16 //
            </p>
         
         
         <p>atra mīnavijṛmbhaṇakathanasya prakṛtāvasthānupayogitvenāprayojakatve 'pi loke prāyeṇa
            paribhūtānāṃ parābhaviturāpadaṃ vinā vijṛmbhaṇaṃ na saṃbhavatīti locanayorapunarunmīlanasūcanena
            navamāvasthāyāḥ parākāṣṭhā pratīyata iti guṇatvam /</p>
         
         
         <p><span class="bold">uktābhinnārthamekārthaṃ </span></p>
         
         
         <p>
            yathā<br />
            saṃrakṣitāṃ vetanamānanābhyāṃ karoti senāṃ vinihatya śatrūn /<br />
            kalyāṇabhūpo vinihatya śatrūn balāni saṃrakṣati vetanādyaḥ // Ckc_3.*17 //
            </p>
         
         
         <p>atra pūrvottarārdhayorapṛthagabhiprāyatvādekārtham /</p>
         
         
         <p class="bold">rasodreke tvayaṃ guṇaḥ // Ckc_3.11 //</p>
         
         
         <p>
            yathā<br />
            kumāraśrīsiṅge jaladhiraśanāṃ śāsati mahīm amaryādādhvastāḥ patanapariṇāhapratibhuvaḥ
            /<br />
            adharmā nirmūlā narakaparipākapraṇidhayo vinaṣṭā duśceṣṭāḥ kalikaluṣaveśīparidhayaḥ
            // Ckc_3.*18 //
            </p>
         
         
         <p>atra dvitīyādiṣu pādeṣu bhinnārthatvābhāve 'pi kenacidadharmagandho 'pyasmaddeśe na
            vidyata iti trirvācā dharmapratiṣṭhāpakasvāmipakṣapātātiśayopakṣiptaṃ sodrekeṇa cetasābhihitatvād
            guṇatvam /</p>
         
         
         <p class="bold">sandehadāyakārthaṃ yat sasaṃśayamitīritam // Ckc_3.12 //</p>
         
         
         <p>
            yathā<br />
            śrīsiṅgabhūpadhāṭīṣu vidviṣo hīnasādhanāḥ /<br />
            sālaśreṇimupāśritya kurvate jīvataṃ tṛṇam // Ckc_3.*19 //
            </p>
         
         
         <p>atra hīnasādhanā vidviṣaḥ sālaśreṇiṃ prākārapaṅktimāśritya jīvanaṃ prāṇān tṛṇaṃ kurvate
            tṛṇāya manyanta ityarthaḥ /
            athavā sālaśreṇiṃ vāṭikāmāśritya hīnasādhanāḥ tṛṇaṃ jīvanaṃ prāṇadhāraṇaṃ kurvata
            iti ca nāsatpratipakṣatvamasatpratipakṣatvaṃ ve 'ti saṃśayapratīteḥ sasaṃśayamidam
            /</p>
         
         
         <p class="bold">utkarṣādivivakṣāyāmasyāpi guṇagauravam // Ckc_3.13 //</p>
         
         
         <p>
            yathā<br />
            kokilaspardhisallāpā mṛgavairivilocanāḥ /<br />
            vāmāḥ śyāmā vaśīkartuṃ neśate siṅgabhūpatim // Ckc_3.*20 //
            </p>
         
         
         <p>atra kokilaspardhinaḥ kokilasvaravat kalamadhurāssallāpā yāsāṃ tāḥ /
            mṛgavairīṇi mṛgalocanatulyāni locanāni yāsāṃ tāḥ /
            vāmāḥ ramyāḥ śyāmā yuvatayo nāyakaṃ vaśīkartuṃ neśate na śaktā ityanena strīvyasanamasya
            nāstīti /
            uta kokilaspardhināṃ kākānāṃ sallāpa iva sallāpā yāsāṃ tāḥnāmāḥ vakrāḥ śyāmāḥ kālāṅgyaḥ
            enaṃ vaśīkartuṃ neśata ityanenānuttamāsu kākasvarāḍhyāsu strīṣu na ramanta iti kāmaśāstraparijñānamastīti
            vā sandehe ubhayathāpi nāyakotkarṣapratītiriti guṇatvam /</p>
         
         
         <p class="bold">paurvāparyaviparyāso yatra syāttadapakramam // Ckc_3.14 //</p>
         
         
         <p>
            yathā<br />
            ghorājiraṅge pratipakṣabhūpāḥ śrīkiṅgabhūpālavasuṃ vilokya /<br />
            kurvanti mauhūrtikasārvabhaumaiḥ prayāṇahorāpariśodhanāni // Ckc_3.*21 //
            </p>
         
         
         <p>atra pūrvaṃ purānnirgatya pratipakṣabhūpaiḥ paśvādatikrāntaprayāṇalagnapariśodhanaṃ
            kriyata ityapakramatvam /
            <span class="bold">citrahetvādiṣu prāyo guṇatāmasya manvate // Ckc_3.15 //</span></p>
         
         
         <p>
            yathā<br />
            paścānmuñcati te cittaṃ kṣamāṃ śrīsiṅgabhūpate /<br />
            purastādeva muñcanti paurastyā bhūbhujaḥ kṣamāḥ // Ckc_3.*22 //
            </p>
         
         
         <p>atra pūrvabhāvino nāyakacitte titikṣāmokṣaṇasya hetoḥ, hetumataḥ paśvādbhāvinaḥ pratirājanijadeśamokṣaṇasya
            ca paurvāparyaviparyasādapakramatve 'pi nāyakatitikṣāmokṣaṇasya deśamokṣaṇalakṣaṇapratirājasādhvasoddīpanaprakāśanaparatvādadoṣaḥ
            /</p>
         
         
         <p class="bold">pratyakṣaniṣṭhurārthaṃ yatparuṣaṃ tannigadyate // Ckc_3.16 //</p>
         
         
         <p>
            yathā<br />
            gaṇaḍagrāvatale nipātayata vā gartāntare datta vā vyāghrāṇāṃ purataḥ parikṣipata vā
            vyākrośato bālakān /<br />
            hantāmī parito vanaṃ mṛgayataḥ kṣmāpālacūḍāmaṇeḥ vartante bhavatībhiradya hivayaṃ
            sarve 'pi dahyāmahe // Ckc_3.*23 //
            </p>
         
         
         <p>atra nāyakacamūdhāṭībhayena giriguhāsu līnānāṃ kulīnakuṭumbinīruddiśya bālakarodananivāraṇābhiprāyamātrāṇyapi
            pratyakṣe rūkṣārthānyakṣarāṇi gaditānīti paruṣatvam /</p>
         
         
         <p class="bold">hitopadeśātikrāntasmaraṇādau ca tad guṇaḥ // Ckc_3.17 //</p>
         
         
         <p>
            hitopadeśe yathā<br />
            asmadvakṣasijadvayātkimu sukhaṃ svardanti kumbhadvayaṃ pīyūṣaṃ kimu sāramasmadadharādasmādapasmāritam
            /<br />
            ko 'yaṃ vo janiteti sāhasarasān śrīvīrasiṅghaprabho saṃrambhādapasārayantyarinṛpān
            prauḍhāḥ pratītoktibhiḥ // Ckc_3.*24 //
            </p>
         
         
         <p>atra māraṇaśūcanābhiprāyeṇa paruṣatve 'pi maraṇaparyavasāyī balavatā nāyakena virodhaḥ
            pariharaṇīya iti hitopadeśatvād guṇatvam /</p>
         
         
         <p>
            atikrāntasmaraṇe yathā<br />
            yanmukto 'yamajihvikā priyasakhā tvatkhaḍgadhārāmukhād yo dṛṣṭo na ca taiḥ kirātahatakairdurgopahārodyataiḥ
            /<br />
            tacvanmaṅgala sūtravaibhava miti prastauti siṅgaprabhor dhāṭīsaṃbhramanaṣṭaduṣṭapatikā
            ñcaikāṃ striyaṃ bandhutā // Ckc_3.*25 //
            </p>
         
         
         <p>atra prathamārdhe paruṣatve 'pi saṃbhāvitātikrāntānuvādamātraparatvād guṇatvam /</p>
         
         
         <p class="bold">virasaṃ virasārthassyādanaucityakalaṅkataḥ // Ckc_3.18 //</p>
         
         
         <p>
            yathā<br />
            śrutvā siṅgakṣitipatiraṇārambhagambhīraghoṣān śuṣyattālu pratinṛpatayasstabdhajaṅghaṃ
            patantaḥ /<br />
            saṃmuhyante śrutiṣu marutāṃ śailakāntāradeśe niryāntīṣu śrutipujasukhaṃ vaiṇavībhyo
            vapābhyaḥ // Ckc_3.*26 //
            </p>
         
         
         <p>atra dhāṭībhayena palāyamānānāṃ manasaḥ kīcakarandhrasamīraṇaśravaṇasukhānusandhānamanucitamiti
            virasatvam /</p>
         
         
         <p class="bold">apradhānasya vijñeyo guṇībhāvo 'sya kovidaiḥ // Ckc_3.19 //</p>
         
         
         <p>
            yathā<br />
            kastūryā tatkapola dvayabhuvi makarī nirmitau prastutāyāṃ nirmitsūnāṃ svavakṣasyatiparicayācvatpraśasterupāṃśu
            /<br />
            vīra śrīsiṅgabhūpa tvadahitakubhujāṃ rājyalakṣmīsapatnī- mānavyājena lajjāṃ sapadi
            vidadhate svāvarodhāḥ pragalbhāḥ // Ckc_3.*27 //
            </p>
         
         
         <p>atra pratināyakagatā nāyakabirudavilekhananimittayā janitā svāvarodhasānnidhyādibhiruddīpitā
            lajjānumitaiḥ nirvedadainyaviṣādādibhirabhivyaktā nirvedadainyaviṣādādibhirupacitā
            tadanu tadanumitaireva mānasikakutsādibhirabhivyaktā nijajīvitajugupsā ca svāvarodhaviṣayā
            tatprāgalbhūyādibhiruddīpitā makarikātapatranirmāṇadibhirabhivyaktā tadanumitaiḥ harṣādibhirupacitā
            ratiśva nirbharamekatra saṃniveśita ityanaucityena virasatve 'pi tayornāyakabirudavileśanahetutayā
            nāyakakṛpākaṭākṣaprasāda sampannatayā ca na saṃbhāvyamānayośśaraṇāgatarakṣaṇalakṣaṇanāyakagataparopakāratvenā
            prādhānyādaduṣṭatvam //</p>
         
         
         <p class="bold">prakrāntabhaṅgyanirvāho bhinnamāhurmanīṣiṇaḥ // Ckc_3.20 //</p>
         
         
         <p>
            yathā<br />
            gauḍīpānamadālasāḥ parigaladdhammillamallīsrajaḥ savyājaskhalitoktayo madavatīsīmantaratnaśriyaḥ
            /<br />
            tāruṇyodadhiśīkarā smarakalāsāmrājyasiddhikriyāḥ śrīsiṅgakṣitipāla tāvakaguṇān gāyanti
            gauḍāṅganāḥ // Ckc_3.*28 //
            </p>
         
         
         <p>atra mattajātyupakramasya madavatītyādiguṇavarṇanenānirvāhād guṇatvam /</p>
         
         
         <p class="bold">asyāpi guṇatā kvāpi yadi chāyā na hīyate // Ckc_3.21 //</p>
         
         
         <p>yathā grīṣmo niḥśvasiteṣu locanayuge varṣāḥ śaradgaṇḍayoriti pūrvodāhṛteṣu ṛtuṣvekavacanaprakramasya
            varṣā iti bahuvacanopādānād bhinnatve 'pi bhūmnyeva varṣā ityanuśāsanād bahuvacanaśruterapyarthaikyasyātyājyatvādekavacanachāyā
            na hīyata iti guṇatvam /</p>
         
         
         <p class="bold">yadaśraddheyamatyuktamatimātraṃ taducyate // Ckc_3.22 //</p>
         
         
         <p>
            yathā<br />
            śrīsiṅgabhūpāla tavāhitānāṃ niḥśvāsavegā girikānanāni /<br />
            kurvanti nirdagdhanikuñjapuñjaṃ paryastagaṇḍopalamaṇḍalāni // Ckc_3.*29 //
            </p>
         
         
         <p>atra parābhavabhārādatyuṣṇānāmatibahulānāmapi ripunṛpāla niḥśvāsavegānāmābhogo tathāvidhadāhakakṣepakatvayoraśraddheyatvamityatimātratvam
            /</p>
         
         
         <p class="bold">
            asyāpi guṇatāṃ kecidyathāpūrvaṃ samarthane /<br />
            vadantyanye tu sarasā lokasthityanurodhataḥ // Ckc_3.23 //
            </p>
         
         
         <p>
            ādyaṃ yathā<br />
            śrīsiṅgakṣitipāla tāvakacamūdhāṭīṣu vājichaṭā riṃkhoddhūtarajobhirambunidhayo viśve
            'pi gādhīkṛtāḥ /<br />
            cañcatketupaṭāntavāntapavanair bhūyopyagādhīkṛtāḥ bhadre bhendramadāmbunā punaramī
            pūrvādhikaṃ pūritāḥ // Ckc_3.*30 //
            </p>
         
         
         <p>atra senāvājirajasā samudrāṇāṃ śoṣaṇa sthalīkaraṇādiratimātratve 'pi punarapivāripūrakalpanayā
            vastusthiteravirodhād gāḍhamārgānuvartināṃ vidagdhānāmatiguṇatvam /</p>
         
         
         <p>
            dvitīyaṃ yathā<br />
            yātreyaṃ kuladevatāsu kimutodvāhakramo bhūbhujām ācārā nu sakhīti vā pratipataṃ vadhvā
            vivāhotsave /<br />
            dhāṭīsaṃśravaṇā tpalāyanavatāṃ śrīsiṅgabhūpadviṣāṃ rājñāṃ marmanikṛntane paṭutarā
            tanmaṇḍalāgrādapi // Ckc_3.*31 //
            </p>
         
         
         <p>atra vācāṃ khaḍgādapi hṛdayamarmabhedakathanā datimātratve 'pi tādṛśānāṃ tādṛśāni
            vacanāni vajrādapi hṛdayamarmāṇi bhindanti /
            kimuta khaḍgādiriti lokasthiteranuvartanādvidarbhamārgānusāriṇāṃ dākṣiṇātyānāmatiguṇatvam
            /</p>
         
         
         <p class="bold">nātisphuṭacamatkāramanujjvalamitīritam // Ckc_3.24 //</p>
         
         
         <p>
            yathā<br />
            kroḍān khananti vipine bhakṣayanti mṛgān kuśān /<br />
            nidrānti pādapachāye kalyāṇanṛpavidviṣaḥ // Ckc_3.*32 //
            </p>
         
         
         <p>atra vidviṣāṃ nagareṣu bhayavyākulatayā kadācidapi nidrā cakṣuḥ nopaiti bhraṣṭarājyāstu
            kāntāre vanyajantuvat visrabdhā nidrāntīti vivakṣitasyāpi camatkārasyātikleśena pratīte
            rasphuṭālaṅkāratvāccānujjvalatvam /</p>
         
         
         <p class="bold">vidagdhahṛdayāḥ vkāpi tasyāpi guṇatāṃ viduḥ // Ckc_3.25 //</p>
         
         
         <p>yathā "sarve grahā sanakṣatrā" ityādi pūrvodāhṛtam /
            atra jātyādyarthālaṅkāraviraheṇānujjvalatve 'pi śuddhaśrotriyāśīrvādānukaraṇatvād
            guṇatvam /</p>
         
         
         <p class="bold">spaṣṭaṃ nīcopamānādi6yaṃ nāmnaiva lakṣitam // Ckc_3.26 //</p>
         
         
         <p>
            nīcādhikopamāne yathā<br />
            śrīsiṅgabhūpa bhavadīyakṛpāṇarekhām ālokya paktimakuśāgraniśātadhārām /<br />
            līnāḥ praviśya vipinaṃ pradarāntarālaṃ nārāyaṇodaradarīmiva vairibhūpāḥ // Ckc_3.*33
            //
            </p>
         
         
         <p>atra khaḍgadhārāṃ prati kuśadhārāyāmatiniśātatve nīcatvādatinīcopamānatvaṃ vipinapradaraṃ
            prati vaipulyena nārāyaṇodarasyātyādhikyādadhikopamānatvam /</p>
         
         
         <p>
            asadṛkṣopamānatvaṃ yathā<br />
            maṇḍalīkṛtakodaṇḍo raṇe kalyāṇabhūpatiḥ /<br />
            karakampitakalhāro mīnāhka iva rājate // Ckc_3.*34 //
            </p>
         
         
         <p>atra kodaṇḍasaugandhikayoḥ sāmyagandhasyābāvādasadṛkṣopamānatvam /</p>
         
         
         <p class="bold">ādyayostu guṇībhāvaḥ kadāpi kavikauśalāt // Ckc_3.27 //</p>
         
         
         <p>
            yathā<br />
            paripanthini siṅganṛpo dhanakaṇikāṃ kanakagiririvādatte /<br />
            pātre tiṣṭhati purataḥ tṛṇakaṇavacyajati kanakāni // Ckc_3.*35 //
            </p>
         
         
         <p>atra kanakagiritṛṇakaṇayoratyadhikanīcayorupamānatve 'pi nāyakasyārthadharmārjanāpramādāvati
            śayavivakṣāyāṃ na duṣyataḥ /</p>
         
         
         <p class="bold">asadṛkṣopamānasya vyatirekopamādiṣu /</p>
         
         
         <p>
            yathā<br />
            avivekī na surabhivat cintāmaṇiriva na yāti kāṭhinyam /<br />
            śrīsiṅgabhūpatilakaḥ śiva śiva bhūlokabhāgyasaubhāgyam // Ckc_3.*36 //
            </p>
         
         
         <p>atropamānopameyayorvaiṣamye 'pi vyatirekopamānatvād guṇatvam /</p>
         
         
         <p class="bold">aprasiddhopamānaṃ tu bhavedaprathitopamam // Ckc_3.28 //</p>
         
         
         <p>
            yathā<br />
            hanta saugandhikakarāḥ sphuṭakokanadāṃghrayaḥ /<br />
            śrīkiṅgabhūpadhāṭībhiḥ jarjarā ghūrjarastriyaḥ // Ckc_3.*37 //
            </p>
         
         
         <p>atra saugandhikakokanadayoḥ kāntākaracaraṇopamānatvena kaviprayogeṣu na prasiddhiriti
            duṣṭatvam /</p>
         
         
         <p class="bold">asyāpi guṇatā vkāpi taraṅgitacamatkṛteḥ // Ckc_3.29 //</p>
         
         
         <p>
            yathā<br />
            śrīsiṅgabhūpāla bhavatprayuktanārācapaṅktyā paritaḥ patantyā /<br />
            arāji vīrāhita rājakaṇṭhe surāṅganāsaṃvaraṇasrajeva // Ckc_3.*38 //
            </p>
         
         
         <p>atra nārājapaṅiktasvayaṃvaraṇasrajorupameyopamānabhāvāprasiddhāvapi surāṅgānāṃ bhoga
            hetutvasāmyācchamatkārātisya iti guṇatvam /</p>
         
         
         <p class="bold">aślīlaṃ tadvinirdiṣṭaṃ yadaślīlapratītikṛt // Ckc_3.30 //</p>
         
         
         <p>
            yathā<br />
            uddīpitāḥ prahāreṇa bhūpāla tava śātravāḥ /<br />
            randhre prahartumauddhatyādunnamanti namanti ca // Ckc_3.*39 //
            </p>
         
         
         <p>atra prahāroddīpanaṃ randhraprahārāya namanonnamane ca śiśne 'pi vidyete iti tatpratīteraślīlatvam
            /</p>
         
         
         <p class="bold">asyāpi guṇatā jñeyā kavīndrasvīkṛtādiṣu // Ckc_3.31 //</p>
         
         
         <p>
            yathā<br />
            jitvā tatpariraṃbhaṇa prakṛtikaṃ dyūte sakhīnāṃ puraḥ śāryāropaṇasūcite paṇavidhau
            śrīsiṅgabhūmībhujā /<br />
            mandasmerakapolakāntilaharīsaṃkrāntavaktrekṣaṇā sāsvinnāṅguli śārikāparikaraṃ sajjīkaroti
            priyā // Ckc_3.*40 //
            </p>
         
         
         <p>atra śārikāstryupari śārikāropaṇena pumbhāvakelirūpasyāślīlasya pratīteraślīlatve
            'pi kavibhirevaṃvidhasyāslīlasyāṅgīkārād guṇatvam /
            kutra kavibhirevamurarīkṛtamiti cettarhi sādhu sarvato nidarśayāmaḥ /</p>
         
         
         <p>tathā hi
            tadānanaṃ mṛtsurabhi kṣitīśvaro rahasyupāghrāya na tṛptimāyayau // Ckc_3.*41 //</p>
         
         
         <p>
            --iti raghuvaṃśe<br />
            kliṣṭacandramadayaiḥ kacagrahairutpathāhitanakhaṃ samatsaram /<br />
            tasyatacchithilamekalāguṇaṃ pārvatīratamabhūdatṛptaye // Ckc_3.*42 //
            </p>
         
         
         <p>
            --iti kumārasaṃbhave<br />
            mukhapradhānai ravilaṃbapūrvaiḥ kaṇṭhagrahaiḥ kṣipranipīḍitāṅgaiḥ /<br />
            karapracāraiḥ śithiloparodhairlabdhaiḥ priyāyā mumude mukundaḥ // Ckc_3.*43 //
            </p>
         
         
         <p>
            --iti kandarpasaṃbhave<br />
            protayā galitanīvi nirasyannuttarīyamavalambitakāñci /<br />
            maṇḍalīkṛtapṛthustanabhāraṃ sasvaje dayitayā hṛdayeśaḥ // Ckc_3.*44 //
            </p>
         
         
         <p>
            --iti bhārabikāvye<br />
            āśulaṅghitavatīṣṭakarāgre nīvimardhamukulīkṛtadṛṣṭyā /<br />
            raktavaiṇikahatādharatantri maṇḍalakvaṇiṃtacāru cukūje // Ckc_3.*45 //
            </p>
         
         
         <p>--iti māghakāvye evamanyatrāpi vijñeyam /</p>
         
         
         <p>
            <span class="bold">deśakāle kalālokanyāyāgamavirodhi yat /</span><br />
            <span class="bold">sāhityaprāṇasārajñaiḥ tadviruddhamitīritam // Ckc_3.32 //</span>
            </p>
         
         
         <p>
            <span class="bold">tatra deśo 'ndhro mahārāṣṭrādiḥkālo naktaṃdivartaṃvaḥ /</span><br />
            <span class="bold">gītinītiprabhṛtayaḥ kālāḥ kāmārthasaṃśrayāḥ // Ckc_3.33 //</span>
            </p>
         
         
         <p><span class="bold">carācarāṇāṃ bhūtānāṃ pravṛttirloka ucyate /
               nyāyastu hetuvidyār yādāgamo dharmasaṃhitā // Ckc_3.34 //</span></p>
         
         
         <p>
            deśādiviruddhāni yathā<br />
            rādhe māsi divāniśaṃ mṛgamadavyālepino mālatī śayyāyāṃ yamunātaraṅgapavanasparśotsukairvatsalaiḥ
            /<br />
            dhātrīnāyakasevanāya militā bhūmīśvarā mānino rājādrau maṇihārasaurabhamayaiḥ krīḍhanti
            bandījanaiḥ // Ckc_3.*46 //
            </p>
         
         
         <p>atrāndhradeśe yamuneti deśanirodhaḥ /
            rādhemāsi mālatīśayyeti kālavirodhaḥ /
            hārāṇāṃ saurabhamiti lokavirodhaḥ /
            ete pratyakṣavirodhāḥ /
            māninaḥ sovā militā iti svavacanavirodhaḥ /
            bandijanā vatsalā ityaucityavirodhaḥ /
            anyasevakānāmaharniśaṃ krīḍeti yuktivirodhaḥ /
            ete anumānavirodhāḥ /
            bandīkṛtaiḥ paraparigrahaiḥ krīḍantīti karmasaṃhitāvirodhaḥ /
            bandīṣvanyāsakteḥ vyasanamapakṛtastrīṣu viśvāsaścetyarthāgamavirodhaḥ /
            grīṣme divāniśaṃ krīḍanaṃ pakṣādvarṣanidāghayorityāyurvedavirodhaḥ /
            grīṣme kastūrikāvilepanaṃ bhogaśāstravirodhaḥ /
            atrāgamāntarbhūtānāmapi kalāśāstrāṇāṃ pṛthagabhidhānaṃ tadjñānasya sāhitye prādhānyajñāpanārtham
            /</p>
         
         
         <p class="bold">mahotpātānubhāvādi vivakṣāyāmidaṃ guṇaḥ // Ckc_3.35 //</p>
         
         
         <p>
            utpātavivakṣāyāṃ yathā<br />
            uddaṇḍapratigaṇḍabheravavibho smere kaṭākṣe ruṣā jāte kokanadacchavipratibhaṭe rāṣṭreṣu
            vidveṣiṇām /<br />
            mākandāśśarati prabhūtakalikāḥ padmaṃ kukūlodare pāṣāṇāḥ prahasanti hanta dadhate
            sandhyāsu nidrā dvijāḥ // Ckc_3.*47 //
            </p>
         
         
         <p>atra śaradi mākandaprasūnānīti kālavirodhaḥ /
            kukūlodare padmamiti yuktivirodhaḥ pāṣāṇāḥ prahasantīti lokavirodhaḥ /
            tadeṣāṃ duṣṭatve 'pi nāyakakopajaniṣyamāṇaparāṣṭravipattisūcakaturnimittavivakṣayā
            guṇatvam /
            
            <p>
               anubhāvavivabhāyāṃ yathā<br />
               kastūrīmṛgayūdhasevitatalaiḥ karpūrapālīdrumair ārāmānabhirāmatāmupagatānālokya rājācale
               /<br />
               vismerā hṛdi pañcavarṇakaśukādākarṇya karṇotsavaṃ śrīsiṅgakṣitipālavikramakalāṃ nandantyapūrve
               janāḥ // Ckc_3.*48 //
               </p>
         </p>
         
         
         <p>atrāndhradeśe kastūrīmṛgakarpūradrumādisaddhāva iti deśaviruddhatve 'pi nānādvīpādhīśasakāśādupāyanagrahaṇasamarthanāyakaprabhāvavarṇanavivakṣayā
            guṇatvam /</p>
         
         
         <p>
            <span class="bold">śabdārtharūpaṃ taditaṃ kāvyaṃ śabdārthakovidaiḥ /</span><br />
            <span class="bold">traividhyena camatkāri camatkāritaraṃ yathā // Ckc_3.36 //</span>
            </p>
         
         
         <p><span class="bold">camatkāritamaṃ ceti pravivicya nidarśitam /
               śabdacārutvatātparye camatkārīti kathyate // Ckc_3.37 //</span></p>
         
         
         <p>
            yathā<br />
            kamalamukulapālīkalpitāpānakotī kalamadhukaramālākākalīkalpanādeḥ /<br />
            sarasi sarasatīre sārasārāpasāre viharati bharitaughe rājaśailādhirājaḥ // Ckc_3.*49
            //
            </p>
         
         
         <p>atrānuprāsanirvahaṇamātre kaviprayatnasya viśrānteḥ śabdamātracārutvādidaṃ kāvyaṃ
            camatkārītyucyate /</p>
         
         
         <p class="bold">vācyacārutvatātparye camatkāritaraṃ matam // Ckc_3.38 //</p>
         
         
         <p>
            yathā<br />
            śrīsiṅgakṣitipāla tāvakacamūdhāṭībhayāṭīkitān ākārairapi śābarairapihitān ghorāṅgaṇe
            phakkaṇe /<br />
            ātmīyaiva hi paśyatāṃ piśunayatyābālagaupālakaṃ bhūpālātkuliśātapatra kalaśīcihnā
            padānāṃ tatiḥ // Ckc_3.*50 //
            </p>
         
         
         <p>atra kaitavakirātānāṃ pratināyakānāṃ kulisādirājalakṣaṇalakṣitapadāvalīparijñānena
            yadime rājāna ityabhyūhanaṃ so 'yamanumānāmaṅkāraḥ /
            tatraiva kaviprayatnasya viśrāntiriti vācakākṣaramullaṅghya vācyacārutvatātparyāditaṃ
            camatkāritaramityucyate /</p>
         
         
         <p class="bold">
            vyaṅgyarya caguṇībhāve tadevāhurmanīṣiṇaḥ /<br />
            ihopasarjanībhūtamaṣṭadhā vyaṅgyamucyate // Ckc_3.39 //
            </p>
         
         
         <p>tathā cāhuḥ
            
            <p class="bold">
               agūḍhamaparasyāṅgaṃ vācyasiddhyaṅgamasphuṭam /<br />
               sandigdhatulyaprādhānye kāvkākṣipta masundaram // Ckc_3.40 //
               </p>
            iti //</p>
         
         
         <p>
            agūḍhavyaṅgyaṃ yathā<br />
            kastūrīmṛgayūthasevitatalaiḥ karpūrapālīdrumair ārāmānabhirāmatāmupagatānālokya rājācale
            /<br />
            vismerā hṛdi pañcavarṇakaśukādākarṇya karṇotsavaṃ śrīsiṅgakṣitipālavikramakalāṃ nandantyapūrve
            janāḥ // Ckc_3.*51 //
            </p>
         
         
         <p>atra vikramakalāmityarthaśaktimūlasya nānādvīpādhipaprahitasyopāyanaviśeṣarūpasya
            vyaṅgyasyoparyeva prabhāvādidamagūḍhaṃ vyaṅgyaṃ nāma camatkāritaraṃ kāvyam /</p>
         
         
         <p>
            aparāṅgavyaṅgyaṃ yathā<br />
            cūtālokabhiyā nimīlitadṛśo rañjanti bhāgāntaraṃ bandhūnāṃ ca kuhūbhiyā śrutirudho
            nākarṇayantyo giraḥ /<br />
            pāndhairbhūtabhiyā palāyanaparairnāveditādhvakramāḥ khidyanti tvadaristriyo vanabhuvi
            śrīsiṅgapṛthvīpate // Ckc_3.*52 //
            </p>
         
         
         <p>atra śatrustrīvipralambhasya karuṇāṅgatvam /
            
            <p>
               vācyasiddhyaṅgaṃ yathā<br />
               ṣaḍhbhiḥ ṣoḍhaśabhiḥ pūrvairgaurekā mahiṣī kṛtā /<br />
               saiva śrīsiṅgabhūpālakuñjareṇa viśīkṛtā // Ckc_3.*53 //
               </p>
         </p>
         
         
         <p>atra vaśeti gajakāntālakṣaṇaṃ vyaṅgyaṃ bhūpālakuñjareṇetyatropamārūpakasandehe rūpakasiddhimupapādayatīti
            vācyasiddhyaṅgamidam /</p>
         
         
         <p>
            asphuṭaṃ yathā<br />
            citraṃ śrīsiṅgabhūpālo vimathya ripuvāhinīm /<br />
            vikiratyamṛtaṃ sarvaśravaṇānandakāraṇam // Ckc_3.*54 //
            </p>
         
         
         <p>atra mandaraḥ samudraṃ vimathya keṣāṃcideva rasanānandakāraṇa mamṛtamutpādayāmāsa
            /
            nāyakastu vāhinīṃ vimathya sarvalokaśravaṇānandakāraṇaṃ kīrtirūpamamṛtaṃ dikṣupūrayatīti
            mandarānnāyakasyādhikyapratipādanāt pratīyamānasya vyatirekasya nātisphuṭatvam /</p>
         
         
         <p>
            sandigdhavyaṅgyaṃ yathā<br />
            śrīsiṅgabhūpapṛtanādhikṛtaiḥ niṣaṇṇair āsthānasaudhamaṇitoraṇavetikāsu /<br />
            ālokanena haridāgatarāja rājir- dṛṣṭā kapolatalakandalitasmitena // Ckc_3.*55 //
            </p>
         
         
         <p>atra nānādigantāgatarājakagocaraṃ senāpatīnāṃ sasmitānalokanaṃ saṃbhāvanābhiprāyeṇa
            vā raṇeṣu prabhūtatadīyakātaradaśāsmaraṇena veti sandehaḥ /</p>
         
         
         <p>
            tulyaprādhānyavyaṅgyaṃ yathā<br />
            tava śrīsiṅgabhūpāla pratāpatapanodayaḥ /<br />
            sātapatrān mahīpālān santāpayati santatam // Ckc_3.*56 //
            </p>
         
         
         <p>atra sātapatrān śatrūn pratāpatapanaḥ santāpayatīti vācyasya nirātapatrān naḥ santāpayatīti
            vyaṅgyasya ca prādhānyaṃ samameva pratīyate /</p>
         
         
         <p>
            kākvākṣiptaṃ yathā<br />
            bhadrebhādaśanabhatakṣitidharagrāvaśriyo 'gre sthitāḥ rājirvā javanirjitārkahayatā
            vibhrājināṃ vājinām /<br />
            uddaṇḍapratigaṇḍabhairavavibhuṃ prāṇeśa śuddhāṅgaṇe hantādyāpi didṛkṣase na suhṛdaḥ
            prāṇā na cāhaṃ hitāḥ // Ckc_3.*57 //
            </p>
         
         
         <p>atra pratināyakamuddiśya taddevīvākye gandhagajā vājino vā tavāgre na sthitā prāṇāsva
            priyā evāhaṃ ca tava hitaiveti vyaṅgyaṃ pratīyamānamapi kuñjarādayo 'gre sthitā vā
            ityādi kākusahakāriṇā vācakaśabdenaivākṣipyata ityupasarjanībhūtatvam /</p>
         
         
         <p>
            asundaraṃ yathā<br />
            dhātrīmatikramya parisphurantī bhujaṅgalokānabhitaśvarantī /<br />
            śrīsiṅgabhūpāla tava prabhāvāt ślāghyā hi kīrtiḥ sumanogṛheṣu // Ckc_3.*58 //
            </p>
         
         
         <p>atra kīrteḥ dhūrtastriyā sāmyaṃ śabdaśaktipratītamapi vācyādanatiśāyīti na sundaram
            /</p>
         
         
         <p class="bold">pratyeyārthasya cārutve camatkāritamaṃ matam // 40 //</p>
         
         
         <p>
            yathā<br />
            siṅgaprabhuralaṅkārī laṅkārī rāghavaḥ punaḥ /<br />
            varṇāntaratvamubhayoḥ śrūyate sarvasammatam // Ckc_3.*59 //
            </p>
         
         
         <p>atra varṇenākṣareṇāntaraṃ bhedo yayostacvamiti vācye pratiṣṭhite varṇo vaiśyajātirantaraṃ
            nāyakaraghunāyakayoriti parasparavyatirekālahkāro vyaṅgyaḥ /
            tasyaiva kavitātparyaviśrāntidhāmatvāccārutvamiti camatkāritamatvam /</p>
         
         
         <p>
            yathā vā<br />
            kṛtāyastambhanirbhedo bhaktaprahlādapoṣakaḥ /<br />
            śrīpatinaṃrasiṃho 'yaṃ rājate rājaśekharaḥ // Ckc_3.*60 //
            </p>
         
         
         <p>atra śabdaśaktimūlo nāyakavaikuṇṭhakaṇṭhīravayorupamālaṅkāro vyajyate /
            anena ca kṣaṇādiva nāyako nikhilavirodhividāraṇakriyāpariṇati samarthanirvakraparākrama
            iti vidhirupaṃ vastu vyajyate /
            etena ca nāyakena saha virodho na karaṇīya iti niṣedharūpaṃ vastu, amunā ca nāyakapratibhaṭībhūtā
            mahīpālā nirbuddhaya ityutprekṣā vyajyate /
            anayā ca nāyakavirodhino naranāyakā daivaparāhatā ityutprekṣāparā vyajyate /
            evaṃ pratiśatrupratibhāviśeṣapratyayārthaparaṃparāsamunmeṣasaṃpannatayā bāḍhamacintyamahimaviśrāntidhāmatāṃ
            nītaṃ tadidaṃ camatkāritamamityucyate /
            atra bhedaprapañco dhvanilocanādigrantheṣu draṣṭavyaḥ /</p>
         
         
         <p>
            <span class="bold">gadyaṃ padyaṃ ca miśraṃ cetyetat sarvaṃ tridhā smṛtam /</span><br />
            <span class="bold">apādaḥ padasandarbho gadyaṃ hṛdyaṃ manīṣiṇām // Ckc_3.41 //</span>
            </p>
         
         
         <p>
            <span class="bold">kīrtiratnaniṣadyāyāṃ gadye kasyāpi pāṭavam /</span><br />
            <span class="bold">gadyabandhamayaṃ kāvyaṃ śrīharṣacaritādikam // Ckc_3.42 //</span>
            </p>
         
         
         <p>
            <span class="bold">catuṣpādānvitaṃ padyaṃ cādirmātreti tad dvidhā /</span><br />
            <span class="bold">chandovicitikośeṣu tayorjñeyastu vistaraḥ // Ckc_3.43 //</span>
            </p>
         
         
         <p><span class="bold">padyabandhamayaṃ kāvyaṃ kṣudrākṣudratayā dvidhā // Ckc_3.44 //</span></p>
         
         
         <p>
            <span class="bold">kṣudraṃ muktakakāvyaṃ tad bhāmahādyaiḥ prapañcitam /</span><br />
            <span class="bold">akṣudraṃ sargabandhādi praśastodāttavastukam // Ckc_3.45 //</span>
            </p>
         
         
         <p>
            <span class="bold">sadeśakālapātrādi varṇanāsampadujjvalam /</span><br />
            <span class="bold">trivargaphaladaṃ kāvyaṃ raghuvaṃśādikaṃ matam // Ckc_3.46 //</span>
            </p>
         
         
         <p>
            <span class="bold">gadyapadyamayaṃ miśraṃ prekṣyaṃ śrāvyamiti ddidhā /</span><br />
            <span class="bold">prekṣyaṃ dvidhā rūpakākhyamuparūpakamityapi // Ckc_3.47 //</span>
            </p>
         
         
         <p>
            <span class="bold">rūpakaṃ daśadhā proktaṃ nāṭakādivibhedataḥ /</span><br />
            <span class="bold">mahāprabandhasāmrājyamādhikartumidaṃ kṣamam // Ckc_3.48 //</span>
            </p>
         
         
         <p>
            <span class="bold">siṅgabhūpālaracite rasārṇavasudhākare /</span><br />
            <span class="bold">asya prapañco vijñeyaḥ ke tathā vaktumīśate // Ckc_3.49 //</span>
            </p>
         
         
         <p>
            <span class="bold">uparupakamākhyātaṃ taddhi śrīgaditādikam /</span><br />
            <span class="bold">bhāvaprakāśikādyeṣu tallakṣaṇamavekṣyate // Ckc_3.50 //</span>
            </p>
         
         
         <p>
            <span class="bold">śrāvyaṃ ca kathitaṃ campūrupacampūriti dvidhā /</span><br />
            <span class="bold">campūprabandhastatra syātkāntāṣṭādaśavarṇanaḥ // Ckc_3.51 //</span>
            </p>
         
         
         <p>
            <span class="bold">sa prabandha iti ślāghyo bhojarāmāyaṇādikaḥ /</span><br />
            <span class="bold">upampūprabandhānāmiyattā kena gadyate // Ckc_3.52 //</span>
            </p>
         
         
         <p>
            <span class="bold">atrāpi kavisāmarthyādr bāṣātālādimiśraṇaiḥ /</span><br />
            <span class="bold">kalikotkalikādīnāṃ parināyāsavikalpanaiḥ // Ckc_3.53 //</span>
            </p>
         
         
         <p>
            <span class="bold">rasabhāvādibhedena saṃpadyante tathocitam /</span><br />
            <span class="bold">tathāpi prabhuvandyādiharṣaṇārabhaṭīspṛśām // Ckc_3.54 //</span>
            </p>
         
         
         <p><span class="bold">vakṣye ca caturbhadrādīnāṃ keṣāṃcidiha lakṣaṇam // Ckc_3.55 //</span></p>
         
         
         <p>
            <span class="bold">padyānantarabaddhānāṃ gadyānāṃ hi yathāruci /</span><br />
            <span class="bold">avaiṣamyādiyattāyā niyamo bhadramucyate // Ckc_3.56 //</span>
            </p>
         
         
         <p><span class="bold">catvāri yatra tāni syustaccaturbhadramīritam // Ckc_3.57 //</span></p>
         
         
         <p>bhadraṃ ca satālamatālaṃ miśraṃ ceti trividham /
            yatra (padyānantaraṃ tricatura) padyāntatantrī caturamātrādi niyame kevalakalikotkalikānibandhaḥ
            tatsatālabhadram /
            tadidamudāharaṇādiṣu /
            yatra padyānantaraṃ gadyāni kalikāśva tanmiśrabhadram /
            tadidaṃ caturbhadrādiviṣayam /
            caturbhadranibandhanāprakārastu yatkiñcidārabhaṭīvṛttiyogyamāśīrvādabhūṣitaṃ saṃbuddhivibhaktisaṃbhaktanāyakanāmāṅkitaṃ
            padyamādau nibadhnīyāt /
            tato deva dhīra śūretyādi padopakramāṇi gadyānyantānuprāsavanti samasaṃkhyayā vaktavyāni
            /
            paśvād gadyasaṃkhyātikrameṇa dvayordvayorādyantānuprāsasundaramākalanīyāḥ kalikā itīdaṃ
            samuccitya bhadramityabhidhīyate /
            evaṃ caturṇāṃ bhadrāṇāṃ nibandhe caturbhadraḥ /
            evamaṣṭabhadrādayo 'pi tasyaivā vṛttito bhavantīti na pṛthagucyante /</p>
         
         
         <p>
            <span class="bold">dvibhadramapi cecchanti bhāṣā naikavidhā yadi /</span><br />
            <span class="bold">khyātaṃ hi raktaṃ kalyāṇaṃ yogassaṃskṛtadeśyayoḥ // Ckc_3.58 //</span>
            </p>
         
         
         <p><span class="bold">evaṃ bhāṣādvayīyoge yogyaṃ nāma prakalpayet // Ckc_3.59 //</span></p>
         
         
         <p>
            <span class="bold">tadeva nanābirudairaṅkitaṃ birudāvaliḥ /</span><br />
            <span class="bold">tattatsamayakrartavyasūcanādiphalā tu sā // Ckc_3.60 //</span>
            </p>
         
         
         <p>
            <span class="bold">varṇanīyaguṇotkarṣavatī bhogāvalī matā /</span><br />
            <span class="bold">pratibhadraṃ samunnidradigantavijayaśramam // Ckc_3.61 //</span>
            </p>
         
         
         <p>
            <span class="bold">taccaturbhadramākhyātaṃ kovidairvijayāvalī /</span><br />
            <span class="bold">yatsatālabhadraṃ syāttadudāharaṇaṃ matam // Ckc_3.62 //</span>
            </p>
         
         
         <p>
            <span class="bold">jayatyupakramodbhāsi mālinyākhyādipadyake /</span><br />
            <span class="bold">vibhaktayaḥ kramādatra sapta saṃbuddhiraṣṭamī // Ckc_3.63 //</span>
            </p>
         
         
         <p>
            <span class="bold">pratibhadraṃ ca padyānte kalpayetkalikāṣṭakam /</span><br />
            <span class="bold">tataḥ saptadaśā vyastāḥ kalikārdhasamātṛkāḥ // Ckc_3.64 //</span>
            </p>
         
         
         <p>
            <span class="bold">tattadvibhaktyābhāsāntāḥ kuryādutkalikāstathā /</span><br />
            <span class="bold">ādyantānuprāsabhaktiḥ kalpanīyā dvayordvayoḥ // Ckc_3.65 //</span>
            </p>
         
         
         <p>
            <span class="bold">vibhaktyābhāsaniyamā ladhvantāttālikena ca /</span><br />
            <span class="bold">gadet sarvavibhaktyante padyaṃ sārthavibhaktikam // Ckc_3.66 //</span>
            </p>
         
         
         <p>
            <span class="bold">āśīrvādasamāyuktamityudāharaṇakramaḥ /</span><br />
            <span class="bold">kramādbhāṣāṣṭakaṃ yatra sodāharaṇamātṛkāḥ // Ckc_3.67 //</span>
            </p>
         
         
         <p>
            <span class="bold">nijapūrvapadāntasya dvitrādyakṣarasantatiḥ /</span><br />
            <span class="bold">uttarasya padasyādi yasminnavyavadhānataḥ // Ckc_3.68 //</span>
            </p>
         
         
         <p>
            <span class="bold">tadetadbhadrasandhānāccakravaccakravālakam /</span><br />
            <span class="bold">padyānantaritā gadyapaṅktirādyantapadyakā // Ckc_3.69 //</span>
            </p>
         
         
         <p>
            <span class="bold">idaṃ proktapadairanyaiḥ paryāyo gadyapdyayoḥ /</span><br />
            <span class="bold">pūrvottarānusaṃdhānaṃ sarvasādhāraṇaṃ matam // Ckc_3.70 //</span>
            </p>
         
         
         <p>
            <span class="bold">ante kṣudraprabandhānāmāryayānuṣṭubhāpi ca /</span><br />
            <span class="bold">nāmaprakāśe yatkarturnāyakasya kṛterapi // Ckc_3.71 //</span>
            </p>
         
         
         <p>
            <span class="bold">saṃbuddhirekā sarvatra hitvodāhaṇaṃ matā /</span><br />
            <span class="bold">itthamanyadapi jñeyametajjātisamudbhavam // Ckc_3.72 //</span>
            </p>
         
         
         <p><span class="bold">dvipatīpramukhānāṃ tu kṣudreṣvantargatirmatā /
               yeṣāṃ lakṣyaṃ budhairūhyaṃ vayaṃ vistarabhīravaḥ // Ckc_3.73 //</span></p>
         
         
         <p>iti śrī sarasasāhityacāturīdhurīṇaviśveśvarakavicandrapraṇītāyāṃ śrīsiṅgabhūpālakīrtisudhāsāraśītalāyāṃ
            camatkāracandrikāyā marthaguṇadoṣaprabandhaviśeṣaviveko nāma tṛtīyo vilāsaḥ //</p>
         
         
         
         
         
         <p>camatkāracandrikā viśveśvarakavicandraviracitā caturtho vilāsaḥ /</p>
         
         
         <p>
            <span class="bold">rūpādaya ivāṅgasya svarūpotkarṣahetavaḥ /</span><br />
            <span class="bold">kāvyasyaitānvijānanti guṇān guṇavivekinaḥ // Ckc_4.1 //</span>
            </p>
         
         
         <p>
            <span class="bold">śleṣaprasādau samatā mādhurī sukumāratā /</span><br />
            <span class="bold">arthavyaktirudāratvamojaḥ kāntirudāttatā // Ckc_4.2 //</span>
            </p>
         
         
         <p><span class="bold">preyān samādhiraurjiṃtyaṃ saumyaṃ gāmbhīryavistarau /
               saṃkṣepaḥ śabdasaṃskāro bhāvikatvaṃ ca sammitaḥ // Ckc_4.3 //</span></p>
         
         
         <p>gatyuktirītayaḥ kāvye te trāyoviṃśatirmatāḥ /</p>
         
         
         <p>tatra śleṣaḥ
            <span class="bold">masṛṇaśliṣṭapadatā śleṣa ityabhidhīyate // Ckc_4.4 //</span></p>
         
         
         <p>
            yathā<br />
            avyājasundaramaninditasacvasāra- mājānuvāhumaravindadalāyatākṣam /<br />
            śrīsiṅgabhūpamavalokayatāṃ janānā- mānanditāni nayanāni sudhāmbuneva // Ckc_4.*1 //
            </p>
         
         
         <p>atra bhinnānāmapi padānāmekapadavatpāṭhasamaye pratibhānaṃ śleṣaḥ /</p>
         
         
         <p class="bold">drāgarthāvagatiryatra sa prasādo nigadyate // Ckc_4.5 //</p>
         
         
         <p>
            yathā saugandhike ca ghanasāriṇi candane ca bimbādhare ca sudṛśāṃ vadane ca tāsām
            /<br />
            śrīsiṅgabhūparacite ca girāṃ kadambeṃ ko vā na nandati jano jagadekasāre // Ckc_4.*2
            //
            </p>
         
         
         <p>atra pādānāṃ samakālamevārthasamarpakatvāt prasādaḥ /</p>
         
         
         <p class="bold">
            mṛdusphuṭavimiśrāṇāṃ varṇānāṃ bandhaklṭaptiṣu /<br />
            āmūlacūḍaṃ nirvāhaḥ samatā dhīmatāṃ matā // Ckc_4.6 //
            </p>
         
         
         <p>
            atra sphaṭavarṇanirvāho yathā<br />
            yuddheṣu pratipakṣalakṣaturagapradhvaṃsanottaṃsite tvatkaukṣeyakaśikṣitairapi paraṃ
            siṅgakṣamārakṣaka /<br />
            saptāśve pratibhedamātramaribhiḥ prāyeṇa saṃdhāryate kaṣṭaṃ kliṣṭadhiyāṃ gurorapi
            vṛthā sarvaiva vidyā bhavet // Ckc_4.*3 //
            </p>
         
         
         <p>atra pādacatuṣṭaye 'pi ghoṣaparākṣaraprāyatvanirvahaṇātsphuṭavarṇā samatā /</p>
         
         
         <p>
            miśravarṇabandhanirvāho yathā<br />
            ākṣepoktividhāyināṃ kṣitibhujāmātmāvarodhāntike yuddhāgre tu nirīkṣya sādhvasavatāṃ
            tvāṃ khaḍganārāyaṇa /<br />
            rūkṣodagra tṛṇāṅkuragrasanatā jihvāgravicchedanaṃ daṇḍo 'bhūdata eva te hi bhavatā
            sve sve pade sthāpitāḥ // Ckc_4.*4 //
            </p>
         
         
         <p>atra pādacatuṣṭaye 'pi nātivarṇamṛduprāyatā nātirūkṣākṣaraprāyatā ceti miśrabandhasamatā
            /</p>
         
         
         <p class="bold">agranthilā pṛdhagbhūtiḥ patānāṃ mādhurī matā // Ckc_4.7 //</p>
         
         <p>
            yathā<br />
            cammaṃ pommotta uttaṃ .... .... .... .... .... .... .... .... .... .... .... ....
            .... .... /<br />
            bommo kāpūṇa sommaṃ tvihuvaṇa raaṇaṃ kaṇṇaaṃ kitti saṇṇaṃ dvihā uṃtie ṇāhaṃ kuṇa iva
            rauṇaṃ maṃgalaṃ siṃgabhūvam // Ckc_4.*5 //
            </p>
         
         
         <p>atra pāṭhasamaya eva padavibhāgaḥ pratibhātīti mādhuryam /</p>
         
         
         <p class="bold">saṃyuktākṣarasacve 'pi śravyatvaṃ sukumāratā // Ckc_4.8 //</p>
         
         
         <p>
            yathā<br />
            yuṣmābhiḥ pratigaṇḍabhairavaraṇe prāṇāḥ kathaṃ rakṣitā ityantaḥ purapṛcchayā yadariṣu
            prāpteṣu cājñāvaśam /<br />
            śaṃsatyunnatamānsa vyatikaravyāpārapāraṅgatā gaṇḍāndolitakarṇakuṇḍalaharinmāṇikya
            varṇāṅkurāḥ // Ckc_4.*6 //
            </p>
         
         
         <p>atra saṃyuktākṣaraprāyatve śruterakaṭutvātsaukumāryam /</p>
         
         
         <p class="bold">adyāhārānapekṣatva marthavyaktiritīritā // Ckc_4.9 //</p>
         
         
         <p>
            yathā<br />
            namanti siṅgabhūpālaṃ rājāno nītikovidāḥ /<br />
            nijarājyapratiṣṭhāyai śaraṇāgatavatsalam // Ckc_4.*7 //
            </p>
         
         
         <p>atra vākyasya saṃpūrṇatā spaṣṭaiva /</p>
         
         
         <p class="bold">vikaṭākṣaratā bandhe prājñairaudārya mīryate // Ckc_4.10 //</p>
         
         
         <p>
            yathā<br />
            garjadghūrjaragarvaparvatabhide nepālabhūpālaka-dhvāntadhvāntavirodhine kaṭuraṭatsaurāṣṭrarāṣṭradruhe
            /<br />
            dṛpyatkeralamaulimoṭanakṛte śrīsiṅgapṛthvīṃpate bhūyāsurbhuvanābhayavratabhṛte śreyāṃsi
            bhūyāṃsi te // Ckc_4.*8 //
            </p>
         
         
         <p>atra vikaṭākṣaratayā nṛtyadbhiriva padairyā bandharacanā tadaudāryam /</p>
         
         
         <p>
            <span class="bold">ojassamāsbāhulyametad dvedhā nigadyate /</span><br />
            <span class="bold">samāsānāmadīrghāṇāṃ prācuryātprathamaṃ bhavet // Ckc_4.11 //</span>
            </p>
         
         
         <p><span class="bold">idaṃ komalamārgānusāriṇāṃ prāṇasaṃmitam /
               samāsasyātidīrghatvād dvitīyaṃ gauḍasammatam // Ckc_4.12 //</span></p>
         
         
         <p>
            atrālpasamāsaprācuryaṃ yathā nāyakasyaiva<br />
            ākīrṇagharmajalamākulakeśapāśam āmīlitākṣiyugamādṛtapāravaśyam /<br />
            ānandakandalitamastamitānyabhāvam āśāsmahe kimapi ceṣṭitamāyatākṣyāḥ // Ckc_4.*9 //
            </p>
         
         
         <p>
            yathā ca<br />
            saṅgītakramacaṅkramapriyasakhī śṛṅgārasaṃjīvanī saujanyadrumasāraṇī caturatāsāmrājyasiṃhāsanam
            /<br />
            śrīsiṅgakṣitipālaśekharamaṇervaiyātyaghaṇṭāpathaś cāṭuvyāhṛtivaikharī vijayate sāhityaśilpāvadhiḥ
            // Ckc_4.*10 //
            </p>
         
         
         <p>
            atra svalpasamāsatvaṃ (?) spaṣṭameva --- --- --- dīrghasamāsatvaṃ yathā<br />
            ... ... ... ... ... ... ... ... ... ... ... ... ... ... ... ... /<br />
            piśācāḥ saha sahacaṭaiḥ hastatālānukūlaṃ (?) krīḍanti kreṃkriyābhiḥ kahakahaninadāḍambarālambinībhiḥ
            // Ckc_4.*11 //
            </p>
         
         
         <p>atra dīrghasamāsatvaṃ spaṣṭameva /</p>
         
         
         <p class="bold">kāntiśchāyā hi bandhasya kathitā bandhakovidaiḥ // Ckc_4.13 //</p>
         
         
         <p>
            yathā<br />
            ākṛṣṭā mūrdhni kṛṣṇā gahanamaṇigatā maithilī pūrvamūrvoś channā parṇairaparṇā kila
            nalamahiṣī kalpitā śitpinīti /<br />
            āstāṃ tattaddaśāyāmapi dadhati śucaṃ yāvadākṣeparūpair ākhyātaiḥ siṅgabhūpa tvadarimṛgadṛśāṃ
            sthairyavatyo jaratyaḥ // Ckc_4.*12 //
            </p>
         
         
         <p>
            yathā (vā)<br />
            lalitarasavilākavyāsavinyāsadhanyāṃ prathayati madhurārthāṃ bhāratīṃ siṅgabhūpe /<br />
            garanigaraṇarūkṣairakṣarair vāvadūko viṣadharakulamūrdhā na sphuṭī yaḥ sphuṭīti //
            Ckc_4.*13 //
            </p>
         
         
         <p>atra bandhasyātyujjvalatvaṃ chāyā saiva kāntiḥ /</p>
         
         
         <p class="bold">ślāgyairviśeṣaṇairyogaṃ budhā vidurudāttatām // Ckc_4.14 //</p>
         
         
         <p>
            yathā<br />
            ākalpamākalpaviśeṣabhājā bhujena rekhākuliśāṅkitena /<br />
            śrīsiṅgabhūpāla tavāyatena rakṣāvatī sāgaramekhaleyam // Ckc_4.*14 //
            </p>
         
         
         <p>atra bhujaviśeṣaṇānāṃ bhāgyaviśeṣapratipādakatvādatiślāghyatvam /</p>
         
         
         <p class="bold">preyān priyoktervinyāsaścāṭusāhityajīvitam // Ckc_4.15 //</p>
         
         
         <p>
            yathā<br />
            saubhāgyabhāgya yuvatījanacittacora dākṣiṇyagaṇya dharaṇītalapārijāta /<br />
            śṛṅgārabhāva karuṇākara siṅgabhūpa gāṃ rakṣa rakṣa tava rakṣaṇameva dharmaḥ // Ckc_4.*15
            //
            </p>
         
         
         <p>atra nāyakaṃ prati dūtyāḥ priyoktiḥ spaṣṭaiva /</p>
         
         
         <p class="bold">samādhiriha śabdasya vṛttissyādaupacārikī // Ckc_4.16 //</p>
         
         
         <p>
            yathā<br />
            adhyāste phaṇilokapuṅgavaphaṇānirvyūḍhaparyaṅkikām ākrāmatyanuvelamabdhiraśanā kāñcīguṇāḍambaram
            /<br />
            niṃste vismayadhūtadhūrjaṭijaṭākūlaṃkaṣāhaṃkriyāṃ śrīsiṅgakṣitipālakīrtimahimāsākalyakalpodayaḥ
            // Ckc_4.*16 //
            </p>
         
         
         <p>atrādhyāsanākramaṇacumbanānāmupacaritatvaṃ kīrteracetanatvāt /</p>
         
         
         <p class="bold">yadbandhasyātigāḍhatvaṃ tadaurjityamudāhṛtam // Ckc_4.17 //</p>
         
         
         <p>
            yathā<br />
            karipatidṛḍhakumbhālambanprakramāṃ ca .... .... ghorakoṇaḥ kṛpāṇaḥ /<br />
            tava racayati dhanuradhvaṃsanaṃ siṅgabhūpa pradanakadanagandhapraṅvaṇabvān piśācān
            // Ckc_4.*17 //
            </p>
         
         
         <p>atra hrasvākṣarāṇāṃ saṃyuktapūrvatayā gurutve yadgāḍhatvaṃ tadaurjityaṃ nāma /</p>
         
         
         <p class="bold">antassaṃjalpasāmarthyaṃ śabdānāṃ saukṣmyamucyate // Ckc_4.18 //</p>
         
         
         <p>
            yathā<br />
            bhūdhātuṃ kartṛbhāvādanugatamanunā mānayatyātmamāne paryāye saṃpadāṃ syādabhiparisahitaṃ
            vidviṣāṃ karmabhāvaḥ /<br />
            puṃliṅge tvanmano 'bjaṃ spṛśati śivapadaṃ tvadgṛhālī na puṃsi strīliṅge śātravāṇāṃ
            nikhilamapi puraṃ siṅgabhūpālacandra // Ckc_4.*18 //
            </p>
         
         
         <p>atra nāyakaḥ sampado 'nubhavatīti, dviṣaḥ paribhavati, nāyakasya mānasaṃ śivo mahādevaḥ
            spṛśati, tadvirodhinagaraṃ śivā jambūkaḥ spṛśatīti padānāṃ bhūdhātuṃ kartubhāvādityādiṣu
            garbhitatvādantaḥ saṃjalpanaśaktiḥpratīyata iti saukṣmyamidam /</p>
         
         
         <p><span class="bold">dhvanimattā tu gāmbhīryaṃ</span></p>
         
         
         <p>
            yathā<br />
            ekenaiva turaṅgameṇa kakubho vyākramya saumyakramā- naṅgīkṛtya karān kadācidagataḥ
            kāṃcittamograstatām /<br />
            ullāsāya satāmanantamudayaṃ dhatte tathāpi sphuṭaṃ tvaṃ prājñairnanu siṅgabhūpatilaka
            jñāto 'si bhāsāṃ nidhiḥ // Ckc_4.*19 //
            </p>
         
         
         <p>atra sūryastu diśasturaṅgamaissaptabhirākramati, tīvrān kiraṇānaṅgīkaroti, rahugrastatāṃ
            gacchati nakṣatrāṇāmanullāsāya sāntamudayaṃ dhatta iti dhvanirvidyate /
            tasmādgambhīratvam /</p>
         
         
         <p class="bold">prapañcoktistu vistaraḥ // Ckc_4.19 //</p>
         
         
         <p>
            puṇyaiḥ pūrvamupārjitaistanumato janmāstu sanmānuṣaṃ janmāpyasya tadāndhradeśatilake
            rājācale saṃbhavet /<br />
            tatrāpyeṣa dadhātu tāṃ pariṇatiṃ bhāgyasya yogyāṃ tathā gatvā nandati siṅgabhūvara
            giraṃ tvatkāṃ camatkāriṇīm // Ckc_4.*20 //
            </p>
         
         
         <p>atra nāyakasya sannidhau sarvadā sthātumicchāmīti vivakṣitārthasyātivivṛtya karaṇādvistaraḥ
            /</p>
         
         
         <p class="bold">saṃkṣepastu samasyoktiranalpasyāpi vastunaḥ // Ckc_4.20 //</p>
         
         
         <p>
            yathā<br />
            ṣaḍbhiḥ ṣoḍaśabhirbhūpaigaurekā mahiṣī kṛtā /<br />
            saiva śrīsiṅgabhūpālakuñjareṇa vaśīkṛtā // Ckc_4.*21 //
            </p>
         
         
         <p>
            atra ṣaḍbhirityanena<br />
            "hariścandro nalo rājā purukutsaḥ purūravāḥ /<br />
            sagaraḥ kārtavīryaśca ṣaḍete cakravartinaḥ" //
            </p>
         
         
         <p>
            iti ślokārthasya, ṣoḍaśabhiḥ bhūpairityanena,<br />
            "gayo 'mbarīṣaḥ śaśibinduraṅga pṛthurmarutto bharatassuhotraḥ /<br />
            rāmo dilīpaḥ śibirantidevau yayātimāndhātṛbhagīrathāśca" //
            </p>
         
         
         <p>iti ślokārthasya ca prapañcakathanaprasiddhasyātrātisaṅkocena kathanāccamatkārātiśayakārī
            saṃkṣepo nāma guṇaḥ ayam --- "sa mārutasutānītamahauṣadhidhṛtavyathaḥ" /
            ityādau kavibhiraṅgīkṛto lakṣaṇīyaḥ /</p>
         
         
         <p class="bold">supāṃ tiṅāṃ ca vyatpattiśśabdasaṃskāra ucyate // Ckc_4.21 //</p>
         
         
         <p>
            yathā<br />
            dikkūlaṅkaṣavaibhavā ghanapathavyāptipriyaṃbhāvukā śrīsiṅgakṣitipālakīrtivibhavāḥ
            śambhostulālambinaḥ /<br />
            gāmadhyāsitumīśate pragupate paryāptamāryotsavān kalpānte tava kalpitāṃ vivṛṇute dhāmrā
            mahimrāṃ śriyam // Ckc_4.*22 //
            </p>
         
         
         <p>atra dikkūlaṃkaṣeti priyaṃbhāvuketi gāmadhyāsitumityādau subantānāmīśata ityādiṣu
            tiṅntānāṃ ca digvyāpino 'ntarikṣavyāpino gavi tiṣṭhantyādibhi rviśeṣapratibhānācchabdasaṃskāra
            ityucyate /</p>
         
         
         <p class="bold">harṣādi bhāvavaśato vāgvṛttirbhāvikaṃ matam // Ckc_4.22 //</p>
         
         
         <p>
            yathā<br />
            vidyādaivata tāta tāvakaguro sarvajñacūḍāmaṇe stotavyo 'si manīṣiṇāṃ tvamathavā vandyo
            javākairalam /<br />
            itthaṃ siṅgamahīpatiṃ gurujano 'pyābhāṣate toṣavān tattatpaddhatidharmamarmaṇi paricchedāni
            saṃvādinam // Ckc_4.*23 //
            </p>
         
         
         <p>parichedasaṃbhūtasaṃtoṣavaśena pravṛttatvād bhāvikatvam /</p>
         
         
         <p class="bold">tatsammitatvaṃ śabdārthakūlābadhṛtirucyate // Ckc_4.23 //</p>
         
         
         <p>
            yathā<br />
            vikrame na krame kecitkrame kecinna vikrame /<br />
            vikrame ca krame cāyaṃ dakṣaḥ śrīsiṅgabhūpatiḥ // Ckc_4.*24 //
            </p>
         
         
         <p>atra yāvadarthapadatvaṃ sammitatvam /</p>
         
         
         <p class="bold">ārohamavarohañca svarāṇāṃ gatirīritā // Ckc_4.24 //</p>
         
         
         <p>
            yathā<br />
            śrīsiṅgakṣmāpāle kṣoṇīṃ dhārayati sāradhaureye /<br />
            akaraṇi madayati phaṇipatiharidibhakulakudhara kapaṭakamaṭhānām // Ckc_4.*25 //
            </p>
         
         
         <p>pūrvārdhe dīrvatayāsvarāṇāmārohaḥ /
            uttarārdhe hrasvatayāvarohaśceti gatiḥ /</p>
         
         
         <p class="bold">uktirvivakṣitasyā nyabhaṅgyā bhaṇanamucyate // Ckc_4.25 //</p>
         
         
         <p>
            yathā tasyāḥ kiṃ guṇajīvitasya kuśalaṃ rājan satī jīvati praśnastatkuśalakramo hi
            kathitaṃ sā jīvatīti sphuṭam /<br />
            bhadre dūti punastadeva kimidaṃ mugdheva saṃbhāṣase śvāse tiṣṭhati sā mṛteti gadituṃ
            śrīsiṅga kiṃ yujyate // Ckc_4.*26 //
            </p>
         
         
         <p>atra tasyāḥ kiṃ kuśalamiti nāyakapraśne dūtyā kuśalamakuśalaṃ veti prativaktavyajīvatītyādiyuktibhaṅgyā
            yo 'yaṃ tvadvirahe jīvitamātraśeṣeti sūcanāprakārasso 'yamuktirnāma guṇaḥ /</p>
         
         
         <p class="bold">upakramasya nirvāho rītirityabhidhīyate // Ckc_4.26 //</p>
         
         
         <p>
            ekaṃ yācitamarthinā dbiguṇitaṃ citte tvadīye punar- vākye tantriguṇaṃ caturguṇayutaṃ
            haste tatastvarthinaḥ /<br />
            pāṇau pañjaguṇaṃ prakalpitamaho ṣāḍguṇyadīkṣāguro- raudārye tava siṅgabhūpa nitarāmāścaryamācāryakam
            // Ckc_4.*27 //
            </p>
         
         
         <p>artrakādīnāṃ ṣaḍantānāṃ yathākramaṃ nirvāho rītiḥ /</p>
         
         
         <p>iti guṇavivekaḥ /</p>
         
         
         <p>
            <span class="bold">rītiḥ padānāṃ ghaṭanā proktā rītiviśāradaiḥ /</span><br />
            <span class="bold">rīṅ gatāvityato dhātoriyaṃ rītiritīryate // Ckc_4.27 //</span>
            </p>
         
         
         <p><span class="bold">asamāsā samāsena madhyameva vibhūṣitā /
               atidīrghasamāsā camiśrā ceti caturvidhā // Ckc_4.28 //</span></p>
         
         
         <p>
            asamāsā yathā<br />
            rājānaḥ santu loke dinarajanikṛtoratra vaṃśāvataṃsā viṣṇoraitihyasiddhānabhidadhati
            guṇān kīrtigandhāḥ pravandhāḥ /<br />
            adya kṣoṇī kṛtārthā nṛpatikulagurū cakṣuṣī yasya sau'yaṃ devo recarlavaṃśo viharati
            bhagavān siṅgabhūpālamūrtiḥ // Ckc_4.*28 //
            </p>
         
         
         <p>nanvatra samāsaḥ śrūyate kathamasamāseti cet śrūyatām /
            atra nañā samāsasvarūpaniṣedho nābhidhīyate /
            kintu tasya tīrgatvaṃ drāghīyastvaṃ ca /
            yathā-anudareyaṃ kanyā; nissāraḥ pumān; iti /
            tasmād dvayoḥ trayāṇāṃ vā (na) padānāṃ samāse rīteḥ sahṛdayahṛdayānāmanudvegadāyināmasamāsatvameva
            /
            yathā ca dṛṣṭamasamāsamārgānusāriṇāṃ mahākavīnāṃ prabandharatneṣu /</p>
         
         
         <p>"tanvī śyāmā śikharidaśanā pakvabimbādharoṣṭhī" // Ckc_4.*29 //</p>
         
         
         <p>ityādi meghasandeśe</p>
         
         
         <p>
            "varatanukabarīvidhāyinā surabhinakhena narendrapāṇinā /<br />
            apacitakusumāpi vallarīyaṃ samajani vṛntanilīnaṣaṭpadā" // Ckc_4.*30 //
            </p>
         
         
         <p>iti karṇāmṛte /</p>
         
         
         <p>
            "utphullagaṇḍayugamadbhutamandahāsamudvelarāgamurarīkṛtakāmatantram /<br />
            hastena hastamavalambya kadā nu seve sallāparūpamamṛtaṃ sarasīruhākṣyāḥ // Ckc_4.*31
            //
            </p>
         
         
         <p>iti siṅgabhūpālīye /</p>
         
         
         <p>
            "mukhapradhānairavalaṃbapūrvaiḥ kaṇṭhagrahairvipratipīḍitāṅgaiḥ /<br />
            nakhapracārai śśithilopagūḍhairlabdhaiḥ priyāyā mumude mukundaḥ // Ckc_4.*32 //
            </p>
         
         
         <p>iti kandarpasaṃbhave /</p>
         
         
         <p>evanamyeṣvapi vaidarbhamārgānusāriṇāṃ prabandheṣu tatra tatra ca tunnapadasamāsasyāsamāsatvakīrtanānupraveśākāro
            'vagantavyaḥ /
            aparañca nyūnānāmadaśādhikānāṃ padānāṃ samāso madhyamaḥ tadvatī madhyamasamāsā</p>
         
         
         <p>
            yathā<br />
            śrīsiṅgabhūpa bhavadīyavacovilāsa- dhārāsudhāmadhurimānubhavānubhāvāt /<br />
            āmīlitāñcalavilocanayugmanirya- dānandabāṣṇakaṇikāḥ sudhiyo bhavanti // Ckc_4.*33
            //
            </p>
         
         
         <p>daśādhikapadasamāsātidīrghasamāsā</p>
         
         
         <p>
            yathā<br />
            śrīsiṅgakṣoṇipālaprabalabalabharoddhūtadhūlīvitāna- channacchāyāsahāyadyutiharidudaraskandhabaddhāndhakāre
            /<br />
            vyomni vyāmaprameyastanayuvatiparīraṃbhasaṃhabhakelī- pratyūhavyūhaśāntipramuditamanasastaṃ
            praśaṃsanti siddhāḥ // Ckc_4.*34 //
            </p>
         
         
         <p>asamāsādirītīnā sahakārānmiśrā /
            asamāsātidīrghasamāsayormiśraṇe</p>
         
         
         <p>
            yathā<br />
            aviturakṛtabhaṅgaṃ siṅgabhūpālamaule- stribhūvanamapi śuddhaṃ kīrtikallolinībhiḥ /<br />
            viṣamaviṣamacakṣurjūṭakoṭīkuluṅga- skhalitaphalitaphenasvahdhunīspardhinībhiḥ // Ckc_4.*35
            //
            </p>
         
         
         <p>atra prathamārdhe 'samāsottarārdhe 'tidīrghasamāsā /
            asamāsāmadhyamasamāsayor</p>
         
         
         <p>
            yathā<br />
            pratinṛpatipurandhrīcārupāṭīracarcā- parikaraparicaryādrohiṇī khaḍgadhārā /<br />
            jayati vijayalakṣmyā veṇikāśreṇikāntī raṇabhuvi tava bāhāsaṅginī siṅgabhūpa // Ckc_4.*36
            //
            </p>
         
         
         <p>atra prathamārdhe madhyamasamāsottarārghe 'samāsā /
            atidīrghamadhyamasamāsayor</p>
         
         
         <p>
            yathā<br />
            siṅgakṣmāpāla yuddhe pratibhaṭarathinīnāthakoṭīrakoṭī- sphāyallīlākalācī bharitanavavasāvisrakīlālahālām
            /<br />
            pāyaṃ pāyaṃ piśācāḥ saha saha carīhastatālānukūlaṃ krīḍanti kreṃkriyābhiḥ kahakahaninadāḍambarālambinībhiḥ
            // Ckc_4.*37 //
            </p>
         
         
         <p>atra prathamārdhe 'tidīrghasamāsottarārdhe madhyamasamāsā /
            evamanyadapyetajjātīyaṃ draṣṭavyam /
            iti rītivivekaḥ /</p>
         
         
         <p>
            <span class="bold">yā vikāse ca vikṣepe vikṣobhe vistare tathā /</span><br />
            <span class="bold">(cetaso vartayitrī syātsā vṛttiḥ sāpi ṣaḍvidhā) // Ckc_4.29 //</span>
            </p>
         
         
         <p>
            <span class="bold">kaiśikyārabhaṭī caiva bhāratī sātvatī tathā /</span><br />
            <span class="bold">madhyamārabhaṭī caiva tathā madhyamakaiśikī // Ckc_4.30 //</span>
            </p>
         
         
         <p>
            <span class="bold">mṛdū śṛṅgārakaruṇau svalpau hāsāyādbhutau punaḥ /</span><br />
            <span class="bold">uddhatau raudrabībhatsau kiṃcidvīrabhayānakau // Ckc_4.31 //</span>
            </p>
         
         
         <p><span class="bold">śabdārthayormṛdutvena kaiśikīvṛttiriṣyate // Ckc_4.32 //</span></p>
         
         
         
         
         <p>
            yathā alolairāścaryādaviralitalajjāparimalaiḥ pramodādudvelaiścakitahariṇīprekṣaṇasakhaiḥ
            /<br />
            amandairautsukyātpraṇayalaharīmarmapiśunai- rapāṅgaissiṅgakṣmāramaṇamabalā vīkṣitavatī
            // Ckc_4.*38 //
            </p>
         
         
         <p class="bold">vṛttimārabhaṭīmāhuḥ prauḍhatvādarthaśabdayoḥ // Ckc_4.33 //</p>
         
         
         <p>
            yathā sāvaṣṭambha sadambhajambhagirisadvyālambhanottambhita prārambhādbhūtajambhabhedibhiduratviṅgena
            khaḍgena te /<br />
            śrīsiṅgakṣitirakṣaka pratimṛdhaṃ siddhyedari kṣmābhṛtāṃ sā rambhākucakumbhasambhramaparī
            rambhādisambhāvanā // Ckc_4.*39 //
            </p>
         
         
         <p>atra snigdhaprāṇavarṇaprāyatvaṃ sandarbhasya mṛdutvam /
            śruṅgāratvādarthasta mṛdutvam /
            atra rūkṣamahāprāṇavarṇapramāyatvena saṃdarbhasya gāḍhatvam /
            pratibhaṭadhvaṃsanarupatvādarthasyagāḍhatvam /</p>
         
         
         <p class="bold">mṛdvarthā prauḍhasaṃdarbhā bhāratīvṛttiriṣyate // Ckc_4.34 //</p>
         
         
         <p>
            yathā tajjitvā parirambhaṇaprabhṛtikaṃ dyūte sakhīnāṃ puraḥ śāryāropaṇasūcite paṇavidhau
            śrīśiṅgapṛthvīkṣitā /<br />
            hāsotphullakapolakāntilaharīsaṃkrāntavakrekṣaṇā sā svinnāṅguli śārikāparikaraṃ sajjīkaroti
            priyā // Ckc_4.*40 //
            </p>
         
         
         <p>atra śṛṅgāratvādarthasya mṛdutvam /
            bandhasya mahāpraṇarūkṣavarṇaprāyatvaṃ prauḍhatvam /</p>
         
         
         <p class="bold">prauḍhārthamṛdusaṃdarbā sātvatī vṛttiriṣyate // Ckc_4.35 //</p>
         
         
         <p>
            yathā<br />
            śrīsiṅgabhūpakaravālahalārimauler- muktāphalāni patitānyabhitaḥ sphuranti /<br />
            kīlālamāṃsakalitāsu raṇasthalīṣu bījāṅkurāṇi yaśasāmiva nirmalāni // Ckc_4.*41 //
            </p>
         
         
         <p>atra ripuhiṃsanarūpatvā darthasya prauḍhatvam /
            alpaprāṇavarṇaprāyatvātsaṃdarbhasya mṛdutvam /</p>
         
         
         <p class="bold">mṛdvartha īṣatprauḍhasaṃdarbhā madhyamakaiśikī // Ckc_4.36 //</p>
         
         
         <p>
            yathā<br />
            tvāmāśriteṣvavasaro 'pi na hi kraśimnāṃ taccitamāśrayati ca tvayi sā natabhrūḥ /<br />
            ākhyāti hanta tanimānamiti prasaṅge kasyāyaśo vimṛśa cetasi siṅgabhūpa // Ckc_4.*42
            //
            </p>
         
         
         <p>atra vipralambhatvādarthasya mṛdutvam /
            bandhasya saṃyuktavarṇahrasvākṣaraprāyatvenorjitatvādīṣadgāḍhatvam /</p>
         
         
         <p class="bold">madyamārabhaṭī prauḍhe 'pyarthe nātimṛdukramā // Ckc_4.37 //</p>
         
         
         <p>
            yathā<br />
            saṃvartapāvakaśikhā kimu kiṃ nu jihvā mṛtyoriyaṃ kimu yugāntakṛtāntadaṃṣṭrā /<br />
            ityūhyate samarasīmaniṣevyadeśe śrīsiṅgabhūpakarakampitakhaḍgarekhā // Ckc_4.*43 //
            </p>
         
         
         <p>atra samarakriyārūpatvādarthasya prauḍhatvam /
            miśravarṇārabdhatvātsaṃdarbhasya nātimṛdutvam /
            iti vṛttivivekaḥ /</p>
         
         
         <p class="bold">
            pākaṃ vācāṃ parīpākamāhurākhādameduram /<br />
            so 'yaṃ mṛduḥ kharaśceti samāsena dvidhā bhavet // Ckc_4.38 //
            </p>
         
         
         <p>
            atra mṛdupāko yathā<br />
            kiṃ kāmena kimindunā surabhiṇā kiṃ vā jayantena vā madbāgyādanavotasiṅganṛpate rūpaṃ
            mayā vīkṣitam /<br />
            dhanyāstatparicaryayaiva sudṛśau hanteti romāñcitā svidyadgaṇḍatalaṃ sagadgadapadaṃ
            sākhyāti sakhyāḥ puraḥ // Ckc_4.*44 //
            </p>
         
         
         <p>
            atra drākṣāpāka ivākleśena samāsvādadāyī śabdapariṇāmo mṛdupāka ityucyate /<br />
            so 'yaṃ prāyeṇa sahajasāhityarekhāsamullekhānāṃ sarasakavīśvarāṇāmānandaniṣyandaphale
            prabandheṣu dṛśyate /<br />
            tathā hi --- kālidāsasya /<br />
            "vivṛṇvatī śailasutāpi bhāvamaṅgai'; rityādi kumārasaṃbhave // Ckc_4.*45 //
            </p>
         
         
         <p>
            tathā ca śrīharṣadevasya /<br />
            "phullo jaṇāṇurāvo lajjā guruī parappaso avvā /<br />
            piasahi visamaṃ pemmaṃ maraṇaṃ saraṇaṃ ca carama ettaṃ'; // Ckc_4.*46 //
            </p>
         
         
         <p>
            tathā ca mamaiva<br />
            cikṣepa lakṣmīrniṭale nakhāgraiḥ prasvedavārātapamākṣipantī /<br />
            jugopa devo 'pi sa romaharṣaṃ javābdhi vātāhatikaitavena // Ckc_4.*47 //
            </p>
         
         
         <p>iti kandarpasaṃbhave /
            evamanyatrāpi draṣṭavyam /</p>
         
         
         <p>
            kharapāko yathā<br />
            kalyāṇekṣaṇa heṣayā prakaṭitastambhapratiṣṭhākrame mandākṣacchavi sundare lalitadṛkkoṇakriyātoraṇe
            /<br />
            bhāvollāsavilāsake varatanorasyā manomaṇṭape śrīsiṅgakṣitipālamūrtirayate sāmrājyasiṃhāsanam
            // Ckc_4.*48 //
            </p>
         
         
         <p>atra nārikelapāka iva vimarśakleśena vilaṃbyāsvādadāyī śabdapariṇāmaḥ kharapāka ityucyate
            /
            so 'yamabhyastakavibhūmikānāṃ vakroktivāsanāvāsitāntaḥ karaṇānāṃ vidagdhānāṃ vyutpattimātraphaleṣu
            lakṣyate /</p>
         
         
         <p>
            tathā hi murāreḥ<br />
            tadātvapronmīlanmradimaramaṇīyāḥ kaṭhinatāṃ vicintya pratyaṅgādiva taruṇabhāvena namitau
            /<br />
            stanau saṃbibhrāṇāḥ kṣaṇavinayavaiyātyamasṛṇa- smaronmeṣāḥ keṣāmupari sarasānāṃ yuvatayaḥ
            // Ckc_4.*49 //
            </p>
         
         
         <p>
            tathā naiṣadhakārasya<br />
            sarvāṇi romāṇyapi bālabhāvādvarastriyaṃ vīkṣitumutsukāni /<br />
            tasyāstathā korakitāṅgayaṣṭerudgrīvikādānamivānvabhūvan // Ckc_4.*50 //
            </p>
         
         
         <p>
            yathā tasyaiva<br />
            sādhu tvayā tarkitametadeva svenānalaṃ yatkila saṃśrayiṣye /<br />
            vināmunā svātmani tu prahartuṃ mṛṣā giraṃ tvāṃ nṛpatau na kartum // Ckc_4.*51 //
            </p>
         
         
         <p>evamanyatrāpyanusaṃdheyam /
            iti pākavivekaḥ /</p>
         
         
         <p>
            <span class="bold">śayyā padānāmanyonyamaitrī vinimayāsahā /</span><br />
            <span class="bold">sa evāsya parākāṣṭhā śayyā deśavibhedanaḥ // Ckc_4.39 //</span>
            </p>
         
         
         <p><span class="bold">loke prasiddhamityeṣā prājñaiḥ śayyeti kīrtitā // Ckc_4.40 //</span></p>
         
         
         <p>
            saṃraṃbhādanavotasiṅganṛpaterghāṭīsamāṭīkane niḥsāṇeṣu dhaṇaṃ dhaṇaṃ dhaṇamiti dhvānānusandhāyiṣu
            /<br />
            modante hi raṇaṃ raṇaṃ raṇamiti prauḍhā stadīyā bhaṭāḥ bhrāntiṃ yānti tṛṇaṃ tṛṇaṃ
            tṛṇamiti pratyarthipṛthvībhujaḥ // Ckc_4.*52 //
            </p>
         
         
         <p>
            yathā<br />
            līlālokanalolupaṃ mṛgakulaṃ gantā guhāntānimāṃ- statkravyagrasana vratīha bhavitā
            dvīpī ruṣoddīpitaḥ /<br />
            yātā tanmṛgayāratervanamidaṃ śrīsiṅgabhūpodayā- dityādirbhayamādiśantyarinṛpāḥ strīṇāmanīkṣāvratam
            // Ckc_4.*53 //
            </p>
         
         
         <p>atra padānāṃ paryāyapadasadbhāve 'pi parivṛcyasahiṣṇutvādanyonyamaitrīrūpā śayyā /
            atra rasasya pṛthakprakaraṇe prapañcanavivakṣayā vyutkramya vṛttipākaśayyānāṃ svarūpaṃ
            nirūpitam /</p>
         
         
         <p>iti śayyāvivekaḥ /</p>
         
         
         <p>iti sarasasāhityacāturīdhurīṇaviśveśvarakavicandrapraṇītāyāṃ śrīsiṅgabhūpālakīrtisudhāsāra
            śītalāyāṃ camatkāracandrikāyāṃ guṇaviveko nāma caturtho vilāsaḥ //</p>
         
         
         
         
         
         <p>pañcamo vilāsaḥ /</p>
         
         
         <p>
            <span class="bold">camatkāracandrikā viśveśvarakavicandraviracītā pañcamo vilāsaḥ /</span><br />
            <span class="bold">saṃvidhānakacāturyātsākṣādiva parisphuran /</span><br />
            <span class="bold">alaukikassa cākhādo yassyātso 'tra raso mataḥ // Ckc_5.1 //</span>
            </p>
         
         
         <p>
            <span class="bold">tadanvayena kāvyaśrīḥ kamanīyatvamāgatā /</span><br />
            <span class="bold">ākalpāntaramākalpaṃ kīrtiṃ kalpayate kaviḥ // Ckc_5.2 //</span>
            </p>
         
         
         <p>
            <span class="bold">sa vai rasa iti śrutyā brahmaṇaḥ samakakṣyayā /</span><br />
            <span class="bold">prokto rasaskhayaṃ bhāgyātkaiścidevānubhūyate // Ckc_5.3 //</span>
            </p>
         
         
         <p>
            <span class="bold">śivo rasa iti proktaḥ satyaṃ bhāvakasattamaiḥ /</span><br />
            <span class="bold">na cellokopakārāya kathamasyāṣṭamūrtitā // Ckc_5.4 //</span>
            </p>
         
         
         <p>
            <span class="bold">aṣṭadhā saca śruṅgārahāsyau vīrādbhutau sthitau /</span><br />
            <span class="bold">dvandvaśā raudrakaruṇau tau bībhatsabhayānakau // Ckc_5.5 //</span>
            </p>
         
         
         <p>
            <span class="bold">madhuraḥ sarvasaṃmatyā tiktādiṣu raseṣviva /</span><br />
            <span class="bold">hāsyādiṣu sa śruṅgāro rasasāmrājyamarhati // Ckc_5.6 //</span>
            </p>
         
         
         <p>
            <span class="bold">tasmin pariśramaḥ kāryaḥ kaveścarvitumicchayā /</span><br />
            <span class="bold">yasyānubhavato dhīrāḥ nātmānamavajānate // Ckc_5.7 //</span>
            </p>
         
         
         <p>
            <span class="bold">kāvyaṃ hi tanmayaṃ yatra kaveratyantamāgrahaḥ /</span><br />
            <span class="bold">vāsanā mānasī vāpi sphuratīti purā vacaḥ // Ckc_5.8 //</span>
            </p>
         
         
         <p>
            <span class="bold">ciraṃ jīvatu vakroktiḥ svabhāvoktiśca tiṣṭhatām /</span><br />
            <span class="bold">rasoktereva kāvyāni grāhīṇīti (grāhyāṇīti?) matirmama // Ckc_5.9 //</span>
            </p>
         
         
         <p>
            <span class="bold">guṇādyairapi vāgarthau nīrasau ko 'numodate /</span><br />
            <span class="bold">parasparānurāgeṇa rahitāviva dampatī // Ckc_5.10 //</span>
            </p>
         
         
         <p>
            <span class="bold">alaṃ rasoktiralpāpi kāvye kalpayituṃ śriyam /</span><br />
            <span class="bold">vastu karpūraleśo 'pi sugandhīkurute param // Ckc_5.11 //</span>
            </p>
         
         
         <p>
            <span class="bold">sattāsphurattānubandhā niṣpattiḥ puṣṭi saṃkarau /</span><br />
            <span class="bold">hrāsābhāsau śamaḥ śeṣa ityuktā hi rasoktayaḥ // Ckc_5.12 //</span>
            </p>
         
         
         <p><span class="bold">nijāśraye samunmeṣo vibhāvaguṇasaṃpadā /
               rasasya sattā ratyādisthāyībhāvā ratiśca sā // Ckc_5.13 //</span></p>
         
         
         <p>āśrayo viṣayaḥ, protsāhaḥ sahakārīṇi ceti trirūpavibhāva samagratayā kevalayā rasasya
            svāśraye yadunmeṣamātraṃ seha sattā /
            saiva ratyādīnāṃ kevalānāmākāreṇā vatiṣṭhate /
            ratyādayaśca -- ratirhāsotsāhavismayakrodhaśokajugupsābhayāni kramoditaśṛṅgārādirasādhiṣṭhānabhūmayo
            vāsanāpravāheṇāvatiṣṭhamānā sthāyina ityucyante /</p>
         
         
         <p>
            tatra ratirūpeṇa sattā yathā<br />
            guñjan mañjulacañcarīkamithune puṃskokilālāpini prārabdhasmara pādukārcanavidhermākandamūlāṅgaṇe
            /<br />
            śyāmāyā madurādhare mṛgadṛśi vyālola nīlālake dūrādānanapaṅkaje kṣitibhujā vyāpārite
            locane // Ckc_5.*1 //
            </p>
         
         
         <p>atra kevalaṃ vibhāvasāmagrīkathanena nāyakasyābhilāṣāmatraṃ pratīyata iti seyaṃ rasasya
            sattā /</p>
         
         
         <p class="bold">
            ekasyaivānubhāvasya prākaṭyaṃ sācvikasya vā /<br />
            saṃskārapāripāṭyā cet sphurattā sābhidhīyate // Ckc_5.14 //
            </p>
         
         
         <p>anubhāvāḥ saṃkṣopato dvividhāhyuktāḥ kāyikā vācikāśceti /
            anubhāvatve 'pi stambhapralayaromā ñcasvedavaivarṇyavepathugadgadikāśrulakṣaṇānāṃ
            sācvikānāṃ pṛthagabhidhānaṃ viśeṣadyotanāya /</p>
         
         
         <p>
            ratirūpeṇa rasasya sphurattā yathā keyūraratnamupalālayatā nṛpeṇa yatprārthitaṃ nijasakhaīcana
            sannidhāne /<br />
            śyāmāpayodharataṭī paramādareṇa tasyottaraṃ kṛtavatī pulakaprarohān // Ckc_5.*2 //
            </p>
         
         
         <p>atra nāyake keyūranāyakaratnapratibimbatanāyikāpayodharalālanalakṣaṇanāyikānubhāvetpādanarūpā
            rasasya sphulattā /
            nāyikāyāṃ ca pulakalakṣaṇaikasācvikasampādakatayā sphurattaiva /</p>
         
         
         <p>
            yathā ca<br />
            sparśotsavena nṛpateḥ pramadākucābhyāṃ rāgāṅkurā iva dhṛtāḥ pulakaprarohāḥ /<br />
            tatsecanārthamiba tatkarapallavo 'pi prasvedavārikaṇikāḥ prakaṭīkaroti // Ckc_5.*3
            //
            </p>
         
         
         <p>atra kramāt pulakasvedalakṣaṇasācvikābhyāṃ rasasya sphurattā sūcyate /</p>
         
         
         <p>
            <span class="bold">uddīpanavibhāvādyaissaṃskāreṇa paṭīyasā /</span><br />
            <span class="bold">atrāsyaikānubhāvasya vartanaṃ syānmuhurmuhuḥ // Ckc_5.15 //</span>
            </p>
         
         
         <p><span class="bold">sakṛdvaiṣāmanekeṣāmekasaṃcāriṇo 'thavā /
               so 'yaṃ rasānubandhajñairanubandha itīryate // Ckc_5.16 //</span></p>
         
         
         <p>
            muhurekānubhāvānuvṛttilakṣaṇo yathā<br />
            karpūravāsitavasantavinodanānte yāntībhi rātmabhavanāni vilāsinībhiḥ /<br />
            āmantrito valitakaṣṭhamanekavāraṃ śrīsiṅgabhūpatirapāṅgavilokanena // Ckc_5.*4 //
            </p>
         
         
         <p>atra nāyakaguṇādinā vasantādinā ca samuddīpitā vilāsinīnāṃ rativāsanā muhurmuhurvalitakaṣṭhakaṭākṣalakṣaṇena
            ca śarīrārambhānubhāvenānubadhyata iti tathoktto 'yam /</p>
         
         
         <p>
            anekānubhāvasaṃbandhalakṣaṇo yathā ārūḍhagharmakaṇamāhatamandahāsam āvirbhava tpulakamācitakaṇṭhasādam
            /<br />
            aṅgānyanaṅgavivaśāni vilāsinīnāṃma śrīsiṅgabhūtalapateravaloṃkanena // Ckc_5.*5 //
            </p>
         
         
         <p>atra nāyakagocarā tadānīntanī purātanī vā vilāsinīnāṃ ratiḥ nāyakavilokanādibhiruddīpitā
            mandahāsena śarīrāraṃbheṇa svedādibhiśca sācvikaiḥ bahubhiranubadhyata iti tathoktaḥ
            /
            sañcāriṇo nāma virvedaviṣādadainyaglāniśramamadagarvaśaṅkātrāsāvegonmādāpasmāravyādhi
            mohamaraṇālasyajaḍatā vrīḍāvahitthāsmṛtivitarkacintāśca matidhṛtiharṣotsukatvogratāmarṣakṛpāsūyācāpalyanidrāsuptibodhāśceti
            trayastriṃśat /</p>
         
         
         <p>
            ekasañcāriṇānubandho yathā<br />
            vāsantikāvalaveśmani mādhavaśrī- mañjīraśiñjitamadhuvratakākalīke /<br />
            śrīsiṅgabhūmipatisaṅgatikāṅkṣiṇī sā hastāmbuje kṛtavatī nijagaṇḍapālim // Ckc_5.*6
            //
            </p>
         
         
         <p>atra nāyakagocarā nāyikārativāsanā vāsantikādibhiruddīpitā karatalakapolavinyāsalakṣaṇaśarīrāraṃbhanijānubhāvānumitena
            cintālakṣaṇena vyabhicāriṇānu badhyata iti so 'yaṃ tathoktaḥ /
            kecidenāṃ rasoktimekānubhāvavadekavyabhicāriṇo nibandhe sambandha eka eveti sphurattoktimevācakṣate
            /
            vayaṃ punaetasyāmuktyāṃ sānubhāvena vyabhicāriṇaikassaṃbandhaḥ /
            vyabhicāriṇā sthāyino dvitīya iti paraṃparayā saṃbandhānugatisaṃbhavādanubandhamāmanāma
            /</p>
         
         
         <p class="bold">
            sañcāribhāvabāhulye 'pyamumeva pare jaguḥ /<br />
            sa bakṣyamāṇo niṣpatterbheda eveti me matam // Ckc_5.17 //
            </p>
         
         
         <p>
            yathā<br />
            kācitkuraṅganayanā nayanābhirāmā śrīsiṅgabhūmiramaṇaṃ ramaṇī nirīkṣya /<br />
            ālokate pratidiśaṃ kuste svanindā- mālaṃbate karatalena kapolapātim // Ckc_5.*7 //
            </p>
         
         
         <p>atra parito vilokanena śaṅkā /
            svanindopālaṃbhanena lāvaṇyagatirnirvedaḥ /
            kapolakaratalasaṃsargeṇa cintā ca pratīyate /
            atrānubhāvasaṃsargābhāve 'pi rateranubhāvotpādenānubandhadaśāyāmiva saṃcāribhāvabāhulyadaśāyāṃ
            vāsanāvāsantikādibhiruddīpitāyā iva pāṭavaviśeṣajanyatvādrasasya caturaśratayāpratibhānācca
            nivṛttireveyaṃ nānubandhamātramiti sulabham /</p>
         
         
         <p class="bold">
            yogādvibhāvānubhāvasācvikavyabhicāriṇām /<br />
            caturaśrā rasaśrīryā niṣpattiriti gīyate // Ckc_5.18 //
            </p>
         
         
         <p>
            yathā<br />
            dṛṣṭvā siṅgavibhuṃ guṇaikavasatiṃ kācitkuraṅgekṣaṇā svinnāṅgī madhurasmitā pulakavatyārecitabhrūlatā
            /<br />
            dhattevepathumākulāṃ kalayate sācīkarotyānanaṃ pāṇibhyāṃ vidadhāti gaṇḍayugalīmāliṅgati
            svāṃ sakhīm // Ckc_5.*8 //
            </p>
         
         
         <p>atra nāyakagocarā nāyikāratistatsānnidhyādinā dīpyamānā smitabhrūlatārecanalakṣaṇābhyāṃ
            śarīrāraṃbhānubhāvābhyāṃ svedapulakavepathulakṣaṇaissātvikairākulībhāvamukhasācīkaraṇakapolapidhānasakhīsamāliṅganānumitaiḥ
            sādhvasalajjāvahitthācāpalalakṣaṇaiḥ saṃcāribhāvaiḥ saṃskṛtetīyaṃ ratirūpeṇa rasasya
            niṣpattiḥ /</p>
         
         
         <p class="bold">
            viṣayāśrayasaṃskāraguṇaprakṛtipāṭavaiḥ /<br />
            dīpānātiśayāccāsya prakarṣaḥ puṣṭiriṣyate // Ckc_5.19 //
            </p>
         
         
         <p>
            yathā<br />
            avyājaspṛhaṇīyamañcati parāṃ kāntiṃ sakhīnāṃ puraḥ śrīsiṅgakṣitināyakena sutanoraṅgaṃ
            samāliṅgatam /<br />
            svājñānirvahaṇena nirvṛtamanāstatkālamīladdṛśe yasmai puṣpaśarāsanaḥ svasukṛtaiḥ kalyāṇamāśaṃsate
            // Ckc_5.*9 //
            </p>
         
         
         <p>
            atra rūpayauvanaviśeṣaśīlādiguṇasaṃpannāṃ nāyikāmuddiśya samutpannā dhīralalitaprakṛte
            rāśrayabhūtasya nāyakasya ratiḥ paricayopacitena saṃskārapāṭavena paribodhyamānā svabhāvasundaratadaṅga
            sanniveśarāmaṇīyakavibhāvanoddīpanātiśayena dīpyamānā sakhīnāṃ samakṣamanyāliṅganalakṣaṇaśarīrāraṃbhānubhāvānumīyamānāṃ
            lajjātyāgalakṣaṇāṃ saptamīṃ rasāvasthāmadhyāste /<br />
            kiñca samagrātmaguṇa saṃpadā nāyakamuddiśya samutpannā sthirānurāgasarasaprakṛteḥ
            nāyikāyā ratiḥ paricayānukūlyābyāmutkaṭena vāsanā pāṭavena prabodhyamānā prakṛṣṭapremapriyatamāliṅganadīpanātiśayenoddīpyamānāṃ
            nayananimīlanānubhāvānumīyamānāṃ navamīṃ premapuṣṭimavasthā madhitiṣṭhatīti seyaṃ
            rasapuṣṭiḥ //
            </p>
         
         
         <p class="bold">premapuṣṭere vāvasthādaśakaṃ siṅgabhūpālīye (nidarśakaṃ)nidarśitaṃ hi // Ckc_5.20
            //</p>
         
         
         <p>abhilāṣacintanānusmṛtiguṇasaṃkīrtanodvegāḥ /</p>
         
         
         <p class="bold">savilāsā unmādavyādhī jaḍatā mṛtiśca daśadhā tāḥ // Ckc_5.21 //</p>
         
         
         <p>kramaśo darśayati /
            nanu tatra pūrvānurāgākhyavipralaṃbhajanyatayā tadidaṃ daśādaśakaṃ (pradarśakaṃ) pradarśitam
            /
            atra tu saṃbhogena kathaṃ nirūpyata iti ceducyate /
            vipralaṃbhe prāyeṇa kavibhiretadāpoṣitamityabhiprāyeṇa /
            na tu saṃbhoge tanniṣedhāyeti veditavyam /</p>
         
         
         <p class="bold">
            samakālabalotpattihetau bhāvāntare sati /<br />
            yastena tasya saṃsargaḥ sa saṅkara itīritaḥ // Ckc_5.22 //
            </p>
         
         
         <p>
            yathā<br />
            dṛṣṭe dṛṣṭe siṅgabhūpe tatpūrvāgasi vallabhe /<br />
            āśvaryaroṣasnehānāṃ majjatyūrmiṣu mānimī // Ckc_5.*10 //
            </p>
         
         
         <p>atra vismayaroṣasnehā yathocitaṃ tatpūrvāparādhatayā dṛṣṭatayā vallabhatayā bhaktijanitāstattadāśritaviśeṣavibhāvanoddīpyamānāḥ
            paramaparipoṣalakṣaṇakathāsvabhāvavāckaśabdaprayogaśaktyā yathocitaṃ sūcitairanimeṣādharasphuraṇanīvībandhavisraṃsanādibhiranubhāvaiḥ
            stambhavaivarṇyaromāñcādibhissācvikairanuvaddhā ūrmipadadyotitairvitartaharṣādivyabhicāribhi
            staraṅgitāstulyakālabalotpattihetutayā saṃkīrṇāśca rasasaṅkarapratītimaṅkurayantīti
            rasasaṅkaroktiriyam /</p>
         
         
         <p class="bold">
            ārūḍhasya parāṃ kāṣṭhāṃ yena kenāpi hetunā /<br />
            rasasyāpacayo yasya taṃ hrāsaṃ kavayo viduḥ // Ckc_5.23 //
            </p>
         
         
         <p>
            yathā<br />
            śvāso yena yayā ca bhāṣaṇavidhau vyālokane pakṣmaṇāṃ vyāpāraḥ pariraṃbhaṇe malayajaṃ
            pratyūha ityūhyate /<br />
            tāmāpṛcchati rājaśailagataye pāṇṅyassa tasmai ca sā sevārītimupādiśantyanusamācāreṇa
            cakre natim // Ckc_5.*11 //
            </p>
         
         
         <p>atra prativirodhināṃ niḥśvāsādīnāṃ bhāṣaṇādisaṃbhogapratyūhatvābhimānalakṣaṇena cittārambhānubhāvena
            kṛtapratīterudvegalakṣaṇāyāḥ pāṇḍyatadavarodhayoḥ premapuṣṭerapacayo rājyadhvaṃsavanavāsādiparikleśa
            hetuko bhavati /
            ekatra nāyakasevārthaṃ rājagirigamanāyāmantraṇena vāgārambhaṇenānyatra sevāprakāropadeśasamācāranatibhyāṃ
            vākkāyasaṃraṃbhānubhāvābhyāṃ pratīyata iti seyaṃ rasahrāsoktiḥ /</p>
         
         
         <p class="bold">
            ālambanasyānaucityād bhavannapi parisphulan /<br />
            rasavaddhāsate kiñcidayamābhāsa īritaḥ // Ckc_5.24 //
            </p>
         
         
         <p>tatra śṛṅgārābhāsaścaturdhā īritaḥ /
            ekatra rāgasyābhāvādanekatra vaiṣamyeṇa saṃbhavāttiryagālaṃbanatvānmlecchālaṃbanatvācca
            /
            atra rāgāsaṃbhavastridhā--prāgabhāvāt, pradhvaṃsābhāvādatyantābhāvācca /
            atra rāgaprāgabhāvaviṣaye nābhāsatā /
            darśanādisāmagrīsaṃbhave rāgotpatteḥ saṃbhāvyamānatvāditarayostvābhāsataiva /</p>
         
         
         <p>
            rāgātyantābhāve yathā<br />
            vyarthatvaṃ gamitā kaṭākṣasaraṇiḥ sākūtamandasmitā vyaṅgyoktirvitathā vṛthā viracitastādṛk
            praṇāmāñjaliḥ /<br />
            necchatyanyaparigrahaṃ kila vadhūṃ recarlavaṃśāgraṇīḥ sakhyastvaṃ ca suhurmuhuḥ smarata
            māṃ so 'yaṃ hi satyavrataḥ // Ckc_5.*12 //
            </p>
         
         
         <p>atra muhurmahurātmasmaraṇa prārthanālakṣaṇāṃ sakhījanāmantraṇavāgāraṃbhānubhāvānumitāṃ
            tanutyāgodyogalakṣaṇāṃ parāṃ puṣṭimadhitiṣṭhan parakīyāyāḥ nāyikāyā anurāgo viṣayabhūte
            nāyakaratne parastrī viṣayarāgātyantābhāvādekataḥ khaṇḍito 'pi śṛṅgāramivābhāsayatīti
            so 'yaṃ rasābhāsoktiḥ /
            evamanyadapyudāhāryam /</p>
         
         
         <p class="bold">
            prabaloṣūpajāteṣu pratikūleṣu hetuṣu /<br />
            rasaprabhūterāmūlaṃ mīlanaṃ śama īritaḥ // Ckc_5.25 //
            </p>
         
         
         <p>
            yathā<br />
            siṅgakṣoṇibhujaḥ kaliṅgakubhuje kruddhasya tasmin kṣaṇe dattāṃ tattanayāmupāyanatayā
            lokottamāṃ paśyataḥ /<br />
            vyāvṛttā dhanuṣaḥ kaṭākṣasaraṇistadbhrūlatālokinī dṛkkoṇaṃ parihṛtya rāgamahimā cite
            paraṃ ceṣṭate // Ckc_5.*13 //
            </p>
         
         
         <p>atra pūrvamārūḍho 'pi kaliṅganarapālagocaro nāyakasya krodho balavatā samucitopāyanasamarpaṇajanitaprasādopabṛhitena
            kaliṅgarājakanyakāgocareṇa premṇā niravaśeṣamupaśāmyata iti seyaṃ rasaśamoktiḥ /</p>
         
         
         <p class="bold">
            rasasya vāsanāsthairyādāśyaprakṛteruta /<br />
            pralīnasyāpi yo gandhaḥ sa śeṣa iti gīyate // Ckc_5.26 //
            </p>
         
         
         <p>
            yathā<br />
            śyāmāyāḥ kucamaṇḍale na parayorṇattebhakumbhadvaye dṛṣṭiṃ rāgataraṅgitāṃ vidadhatā
            śrīsiṅgabhūmībhujā /<br />
            dākṣiṇyavratabhhagabhīrumanasā devena vāmabhruvā- manyāsāmapi sā tathaiva kṛtinā netrakriyā
            nāpyasau // Ckc_5.*14 //
            </p>
         
         
         <p>atra dhīralalitaprakṛternāyakasya śyāmāgocareṇa balavatā premṇā pralīnatāmānītasyāpi
            taditaranāyikāgocarasya premṇo viśeṣaḥ kaṭākṣapradāna dākṣiṇyena pratibhātata iti
            seyaṃ rasaśeṣoktiḥ /
            evaṃ hāsyādiṣvapi raseṣu sphurattādi daśoktiprakārāḥ svayamanusandheyāḥ /</p>
         
         
         <p class="bold">
            viśeṣādāgraho 'smākamalahkāraprapañcane /<br />
            brūmastathāpi saṃjñepāt śṛṅgārādinirūpaṇam // Ckc_5.27 //
            </p>
         
         
         <p>atra śṛṅgāro nāma caturastrīpuṃsālaṃbano manoharapadārthoddīpano lalitabhrūlatāvikṣepakaṭākṣamandasmitādyanubhāvo
            nikhilasācvikotsukatvogratā lasyajugupsāvahitthādipariśiṣṭa sañcāripuṣṭo ratisthāyībhāvo
            vipralaṃbhasaṃbhogabhedavān vigalita vedyāntaratvalakṣaṇaṃ cetovikāsamadhitiṣṭhati
            /</p>
         
         
         <p>
            atra vipralaṃbho yathā<br />
            cāndrīcandana mārudaiśva nitarāmākampitasvāntayā saṅgatyāmanavotasiṅgavṛpaterārūḍhavāñchāśriyā
            /<br />
            niḥśvāsaglapitādharaṃ paritatassaṃruddhavāṣpodayaṃ tanvyā snigdhasakhījane viracitā
            dīnā dṛśorvṛttayaḥ // Ckc_5.*15 //
            </p>
         
         
         <p>atra nāyakagocarā kasyāśvinnāyikāyā ratirabhīṣṭāliṅganādyaprāptāvapi prakṛṣyamāṇā
            candracandanamārūtai śvakārādanuktasamuccitaiḥ puṃskokilālāpibhi ssamuddīpyamānā niḥśvāsādiśarīrāraṃbhānubhāvai
            ssūcitā bāṣpādisācvikaiḥ prakāśitā tanutvadīnadṛṣṭyādyānumitaiḥ glāniśramaviṣādāvegadainyādisañjāribhirabhipoṣitā
            vigalitavedyāntaratayā bhāvakacetasi vikāso pādhikā sphurantī śṛṅgārarasatāmāpadyata
            iti so 'yaṃ tathoktaḥ /</p>
         
         
         <p>
            saṃbhogaśṛṅgāro yathā<br />
            avyājaspṛhaṇīyamañcati parāṃ kāntiṃ sakhīnāṃ puraḥ śrīsiṅgabhitināyakena sutanoraṅgaṃ
            samāliṅgitam /<br />
            svājñānirvahaṇena nirvṛtamanāstatkālamīladdṛśe yasmai puṣpaśarāsanaḥ svasukṛtaiḥ kalyāṇamāśaṃsate
            // Ckc_5.*16 //
            </p>
         
         
         <p>hāsyo nāma kubjavāmanādisamalambanastatsvarūpādibhāvanoddīpano nayanavistāragaṇḍamaṇḍala
            vikāsasvandhanikuñcanādyanubhāvo bāṣpasvedādisācviko harṣāvahitthādhṛtipramukhasañjārīhāsyasthāyībhāvaḥ
            smitavihasitādi bhedavān vikāsopādhireva vilasati /</p>
         
         
         <p>
            yathā<br />
            strīpuṃsau gaḍurāvupāyanakṛtau dvīpāntarādhīśvarair īkṣitvā vikasatkapolamadhipo līlābjamājighrati
            /<br />
            rājādressacivā hasanti vikasannetraṃ vibhugvāṃsakaṃ saṃpīḍyāpahasanti pārśvayugalīṃ
            bāṣpāvilākṣaṃ janāḥ // Ckc_5.*17 //
            </p>
         
         
         <p>atra kubjamithunaviṣayo nāyakādisamāśraya hāsaḥ tadīyastrīpuṃsavyāpārābhāsabhāvanoddīpitaḥ
            kapolavikāsādinā śarīrāraṃbhānubhāvena sūcito līlāravindasamāghrāṇādyanumitenāvahitthālakṣaṇasañcāriṇā
            paripuṣṭo manovikāsamadhitiṣṭhatīti so 'yaṃ hāsyaḥ /
            vīro nāma prakṛṣṭaprakṛtināyakāśrayo lokottaravastuviṣayastādṛśapurāvṛttapuruṣakārānubandhāsaha
            sahajasacvādisamuddīpanavibhāvo mukhaprasādavāhusphuraṇakṛpāṇanirīkṣaṇapramukhānubhāvo
            romāñcavepathuprabhṛtisācviko harṣāsūyāmarṣamatidhṛtipramukhasañcāribhāvakalpitaśrīrutsāhasthāyībhāvaścetaso
            vistāramadhitiṣṭhati /</p>
         
         
         <p>
            yathā<br />
            rāmasya śrutasindhubandhanavidhiḥ bāhū nijau vīkṣate prītiṃ naiti digantarājavijaye
            dvīpāntarāṇāṃ śruteḥ /<br />
            na ślāghāṃ bahumanyate vitaraṇe deveṣvasaṃprārthiṣu śrīsiṅgakṣitināthamaṇḍanamaṇī
            recarlavaṃśāgraṇīḥ // Ckc_5.*18 //
            </p>
         
         
         <p>atra nāyakottamāśrayo lokottaratvaprāptiviṣaya utsāho rāmabhadrāpadāna śravaṇādinoddīpito
            rājabāhunirīkṣaṇalakṣitarāmabhadraviṣayaspardhāviśeṣāt jambūdvīparājaviṣayānādarācca
            prakāśitenādhikaspadāṃ nivārayeti lakṣaṇavatā śobhānāmnā pauruṣasācvikena dvīpāntarajayāśaṃsālakṣaṇena
            cittāraṃbhānubhāvena cābhivyakto 'sūyādhṛtimatigarvādibhirupacito manovistāramadhitiṣṭhatīti
            so 'yaṃ yuddhavīraḥ /
            tathā ca tatraiva dānavīro 'pi devatākartṛkārthitvākāṅakṣālakṣaṇena cittārambhānubhāvenābhivyakto
            devatālabhyavastuviśeṣavitaraṇakaṇḍūlatālakṣaṇaṃ paramotkarṣamārohati /
            adbhutanāmā lokottaradarśanādivibhāvo nayananaiśvalyaśirodhūnanachoṭikāsādhuvādādyanubhāvaḥ
            pulakādisācviko harṣacāpalya dhṛtimatipramukhasañcāribhāvo vismayasthāyībāvaśvittavistāramevādhitiṣṭhati
            /</p>
         
         
         <p>
            yathā<br />
            śrutvā saṃsadi siṅgabhūpacaritaṃ dattaṃ havistadadvijair ādātuṃ bhuvamāgataiḥ pratigatairākhyātamindrādibhiḥ
            /<br />
            anyonyaṃ kila sādhusādhviti kṛtālāpā dilīpādayaḥ prāntasphāravilokitā pulakitā mūrdhānamādhunvate
            // Ckc_5.*19 //
            </p>
         
         
         <p>atra kalikālo 'pi dharṇapratiṣṭhāpanādināyakapuṇyacaritaviṣayo dilīpādipurātanamahārājasamāśrayo
            vismayo mahendrādisamādaraṇodāharaṇābhyāmuddīpito nayanastaimityā dyanubhāvānumitaḥ
            pulakasācvikena viśeṣataḥ prakāśitaḥ sādhuvādaśiraḥ kampānumitairharṣacāpalādibhirabhipuṣṭaśvittavistāralakṣaṇamupādhimupāt
            iṣṭhata iti so 'yamadbhutarasaḥ /
            raudro nāma krūrajanasamāśrayo /
            aparādhiviṣayaḥ tadapakārasmaraṇapramukoddīpano bhrūbhaṅgadantaghaṭṭanarūkṣekṣaṇādyanubhāvaḥ
            svedavepathupramukhasācviko 'marṣābhyasūyā cāpalogratādisañcāribhāvaprapañcitaḥ krodhasthāyībhāvaḥ
            cittavikṣobhalakṣaṇamupādhimanusaṃdhatte /</p>
         
         
         <p>
            yathā<br />
            cakṣurvikṣepalakṣasphuritaparipatatkrodharvāṃhnasphuliṅgaṃ bhrūbhaṅgodbhedabhīmaṃ
            kaṭu raṭati raṭaddantadaṣṭā dharoṣṭham /<br />
            durvārākharvagarvajvarabharaghaṭita svedamādhūtagātraṃ bhinte śrīsiṅgabhūpapratibhaṭapaṭalaṃ
            niṣkṛpaste kṛpāṇaḥ // Ckc_5.*20 //
            </p>
         
         
         <p>atra pratibhaṭasamāśrayo nāyakagocaraḥ krodhasthāyī deśākramaṇabandhuvadhabandhanādibhiruddīpyamāno
            bhrūbhaṅgadantakarṣaṇauṣṭha saṃdaṃśanādibhirabhilakṣitaḥ svedavepathubhyāṃ sāttvikābhyāṃ
            prakāśamānastadupalakṣitaireva garvāmarṣacāpalogratāmarṣādibhirvyabhicāribhiḥ puṣṭo
            bhāvakānāṃ cetasi vikṣobhalakṣaṇāmānandalaharīmunmudrayan raudra ityākhyāyate /
            karuṇo nāma vipannasuhṛdādiviṣayaḥ tadguṇasmaraṇādyuddīpano vilāpapatanādyanubhāvo
            vaivarṇyastambhāśrumukhasāttviko nirvedaglāniviṣādadainyāvegonmādādisañcārī śokasthāyībhāvo
            manovikṣobhalakṣaṇamevopādhimanusandhatte /</p>
         
         
         <p>
            yathā<br />
            etattadvadanaṃ kimeṣa sabhujaḥ se 'yaṃ tavorassthalī hā prāṇeśa halāsmi nāsmi dalitā
            gāḍhaṃ khalu strīmanaḥ /<br />
            ityādīni raṇāṅgaṇeṣu gaṇaśaḥ śrīsiṅgabhūpadviṣa- ddevīnāṃ paridevitāni karuṇāṃ śraṇvanti
            bhūtānyapi // Ckc_5.*21 //
            </p>
         
         
         <p>atra nāyakaśatrukulabālikāśrayo vipannavallabhaviṣayaḥ śokasthāyī khaṇḍīkṛtaḥ tatastato
            viparyastatadavayavapratyabhijñādibhiruddīpyamānaḥ tadetaditivāgārambhamavyabhicaratā
            nirdeśalakṣaṇena hastārambhānubhāvena sūcitaḥ tadanusaraṇapariṇatiravaśyaṃ bhāvināśrupātavaivarṇyādinā
            sāttvikasamudayena prakāśitaḥ tattaducitahāprāṇeśādivāgārambhānumitairdainyaviṣādanirvedamatibhiḥvyabhicār
            ibhirādipadadyotita paridevitaviśeṣopakalpitaiḥ glāniśramaśaṅgācāpalonmādādibhiranyaiśva
            paripoṣito nīrasatayā sthāṇuprāyāṇāmapi bhūtabetālātmakādīnāma pyanukampātiśayasampādakatayā
            bhāvukacetasi vikṣobhapuṣṭi madhitiṣṭhan karuṇa ityākhyāyate /
            bībhatso nāma heyavastuviṣayaḥ taddoṣadarśanādibhiruddīpito nāsāgrapidhānamukhakūṇananetrasaṃkocanā
            dyanubhāvo vaivarṇyādisāttviko nirvedāvegacāpalavrīḍādivyabhicārī jugupsāsthāyībhāvo
            vidagdhabhāvakacetasi vikṣepalakṣaṇāmānandabhūmikāmālaṃbate /</p>
         
         
         <p>
            yathā<br />
            aṃhaśśeṣairiva parivṛto makṣikāmaṇḍalībhiḥ pūyaklinnaṃ vraṇamabhimṛśan vāsasaḥ khaṇḍakena
            /<br />
            rathyāprānte drutamapasṛtaṃ saṃkucannetrakoṇaṃ channaghrāṇaṃ racayati janaṃ dadrurogī
            daridraḥ // Ckc_5.*22 //
            </p>
         
         
         <p>atra nāyakaśatrudadrurogiviṣayā janāśrayā jugupsā vraṇāmarśanā dibhiruddīpitā netrasaṃkocanādibhirabhivyaktā
            parāpasaraṇānumitairāvegacāpalādibhiḥpoṣitā bhāvaka cetasi vikṣepalakṣaṇamupādhimādadhānā
            bībhatsa ityākhyāyate /
            bhayānako nāma bhīṣaṇavastuviṣayo mukhaśoṣatālupuṭalehananīcairgamanādyanubhāvo, aśruvarjita
            sāttviko viṣādaśaṅkātrāsāvegadainyajaḍatā glāniśramacintāpasmārādisaṃcāribhāvo bhayasthāyībhāvaścittavikṣepalakṣaṇāmeva
            bhūmikāmālambate /</p>
         
         
         <p>
            yathā<br />
            śrīsiṅgakṣitināyakasya ripavo dhāṭīśruterākulāḥ śuṣyattālupuṭaṃ skhalatpadatalaṃ vyālokayanto
            diśaḥ /<br />
            dhāvitvā kathamapyupetya tamasā gāḍhopagūḍhāṃ guhām anviṣyanti tadantare 'pi karasaṃsparśena
            gartāntaram // Ckc_5.*23 //
            </p>
         
         
         <p>atra kriyākrūranāyakanāsīrabhaṭaviṣayaḥ śatrusamāśrayaḥ sthāyībhāvo dhāṭīśravaṇoddīpito
            dhāvanaguhāpraveśagartāntarānveṣaṇādibhi ranubhāvairabhivyakto vyākulatvatāluśoṣaṇa
            padaskhalanādyanumitairāvegaśaṅkātrāsādibhirvyabhicāribhirabhipuṣṭo bhāvakacetasi
            vikṣepalakṣaṇāṃ bhūmikāṃ bibhrāṇo bhayānaka ityākhyāyate /
            seyamakhilo 'pi rasapuruṣārtho jananasāhasrasaṃpāditasāhityadevatāpadāravindayugalopāsanājanitavāsanāprauḍhaparipākabhāvanāviśeṣasahakāriṇāṃ
            sahṛdayānāṃ mānasena gocarī kṛto yena kenacidākāreṇa bhāsate /
            nanu ko 'yamākāro rasasya yenāyaṃ bhāvakamānasairanubhūyata iti cetsvasvānubhavaikavedanīye
            tasminnākāre kathamasmādṛśāṃ vācovyāpāra mātmīyamāpūrayeyuḥ /
            na hi kṣīrasāgaramāgalaṃ pibannapi taṃ mādhurīviśeṣamidaṃtayā nirdeṣṭuṃ brahmāpi śaknoti
            /
            kintu vigalitavedyāntaratvamiti vacanaparipāṭīṃ manasi muhurāvartayatā bhāvanāsiddhiparyantaṃ
            saṃtoṣṭavyamāyuṣmatā /</p>
         
         
         <p>
            nanu<br />
            <span class="bold">ākāśāpūpikānyāyādasau rasa iti sphuṭam /</span><br />
            <span class="bold">āmīlitadṛśāṃ puṃsāṃ seyaṃ bhāvaka bhūmikā // Ckc_5.28 //</span>
            </p>
         
         
         <p>
            <span class="bold">mānādhīnā meyasiddhiḥ sarvasiddhāntasammatā /</span><br />
            <span class="bold">asatyo rasavādo 'yaṃ rasavāda itaḥ param // Ckc_5.29 //</span>
            </p>
         
         
         <p>
            <span class="bold">na pratyakṣeṇa lakṣyo 'yaṃ nānumānena mānyate /</span><br />
            <span class="bold">na cāgamena sugamo nopamānena mānitaḥ // Ckc_5.30 //</span>
            </p>
         
         
         <p><span class="bold">samarthito nārthāpattyā nābhāvena ca ........ /
               ................ saṃbhāvyo naitihyena ca lihyate // Ckc_5.31 //</span></p>
         
         
         <p>iti ceducyate svānubhūtivilasanameva rasasya sadbhāve pramāmamiti paramaṃ rahasyam
            /
            tadetadanupadameva pradarśitam /
            anyā punariyaṃ vāgāḍaṃbaraviḍaṃbanā vividhacarcāvinodakaṃḍūladhiṣaṇāprakāṃḍānāṃ vādināṃ
            mude vilikhyate /
            tathāhi /
            nanu pratyakṣī bhavannasau nirvikalpakenāvabhāsate savikalpakena vā /
            nādyaḥ /
            vastusvarūpa mātrāvabhāsakasvabāvatvānnirvikalpakasya rasasya bhuvi bhāvadiviśeṣānusaṃdhānapūrvakapratītisvabhāvatvāt
            /
            nirvikalpakapūrvatvātsavikalpakasyeti cet śrūyatām /
            savikalpakeneti brūmaḥ /
            savikalpakasya nirvikalpakapūrvakatvābhidhānamavijāritaramaṇīyameva /
            nirviśiṣṭaviṣayānullekhino jñānasyaivāsaṃbhavāt /
            tathā ca śeṣāvatāraviśeṣasya bhagavataḥ patañjalerabhiprāyaṃ prakaṭayatā vyāhṛtaṃ
            hariyoginā /</p>
         
         
         <p class="bold">
            na so 'sti pratyayo loke yaśśabdānugamādṛte /<br />
            anuviddhamiva jñānaṃ sarvaṃ śabdena gṛhyate // Ckc_5.32 //
            </p>
         
         
         <p>iti anumānamapi sāmānyato dṛṣṭam rasāvabhāsakatayātmani bahumānamākalyati /
            amī sāmājikā rasānubhavavantaḥ /
            ye ye vivakṣitaceṣṭāviśiṣṭāste te rasānubhavavantaḥ /
            yathā tattvasākṣātkārānubhavitāraḥ /
            tathā ceme ceṣṭāviśiṣṭāḥ /
            tasmāt rasānubhavavanta eveti /
            na ca dṛṣṭānte sādhanavaikalyamāśaṅkanīyam /
            samādhivelāyāmānante bāṣpādivyatikaraprasiddheḥ /</p>
         
         
         <p>
            tathā mahimrastave<br />
            "manaḥ pratyak citte savidhamavadhāyāstamarutaḥ prahṛṣyadromāṇaḥ pramadasalilotsaṅgita
            dṛśaḥ /<br />
            yadālokyāhlādahrada iva nimajjyāmṛtamaye dadhatyantastattvaṃ kamapi yaminastatkila
            bhavān" // Ckc_5.*24 //
            </p>
         
         
         <p>iti</p>
         
         
         <p>āgamāḥ puna ranekasiddhāntarahasye sākṣātkāriṇāṃ yathādṛṣṭavādināṃ purāṇakavīnāmalaṅkārasaṃhitāḥ
            /
            tatra ca rasa eva sarvottaratayā pratipādyate /
            gosadṛśo gavaya itivat tattvasākṣātkārasadṛśo rasa ityupamānamapi rasasadbhāvāyānubhāvanādātmasattāsāphalyamanusaṃdhatte
            /
            arthāpattirapi nirāpattikaṃ samarthayate rasasadbhāvam /
            yathā divā na bhuñjānasya devadattasya pīnatvānupapattyā kalpitā naktaṃbhuktiḥ /
            evaṃ vibhāvānubhāvāderanupapattyā rasa iti /
            nanu rasāpratītāvapi svayameva kvacidāsvādyatayā svatandrāṇāṃ bhāvādīnāṃ kānupapattiriti
            cet kadācit ko 'pi vibhāvādiṣu svatantravyavahāra upacāramātreṇa rājapuruṣeṣu rājavyavahāravaditi
            saṃbhavavastusaṃkhyāviṣayatayā rasamahārājalakṣmīmanālakṣayan nijadaurbhāgyamāvirbhāvayati
            /
            aitihyamapi nidarśitapramāṇasaṃvādinā bāhyaṃ, naiva rasanirūpaṇe saṃbādhamavalambate
            /
            taditthamakhilapramāṇasaṃsiddhe rasasudhāniṣyande sumanobhiranubhūyamāne yogyānupalabdhilakṣaṇamabhāvapramāṇaṃ
            rasāvamānaika durāgrahāṇāṃ viparītasākṣarāṇāṃ manasi vaidagdhyābhāvameko 'pi bhāsayati
            /
            tathā coktamasmadācāryaiḥ kāśīśvaramiśraiḥ rasamīmāṃsāyām</p>
         
         
         <p class="bold">
            "rasalakṣmīmanādṛtya vāgāḍambara toraṇam /<br />
            puṇḍrekṣo rasavidveṣādṛjīṣānubhavo yathā" // Ckc_5.33 //
            </p>
         
         
         <p>pramāṇalakṣaṇādika manyato 'vagantavyam /</p>
         
         
         <p>
            <span class="bold">kavayo lokasiddhāntasiddhārthavyavahāriṇaḥ /</span><br />
            <span class="bold">atraiva hi camatkārasākṣātkā raikasākṣiṇaḥ // Ckc_5.34 //</span>
            </p>
         
         
         <p>
            <span class="bold">anuktānāmihānyeṣāṃ lakṣyalakṣaṇavistaraḥ /</span><br />
            <span class="bold">siṅgabhūpālaracite rasārṇāvasudhākare // Ckc_5.35 //</span>
            </p>
         
         
         <p>
            <span class="bold">ādidvitīyayoḥ sādhu śīlanīyā vilāsayoḥ /</span><br />
            <span class="bold">anyatrabaddhadṛṣṭitvādasmābhirna prapañcitaḥ // Ckc_5.36 //</span>
            </p>
         
         
         <p>
            <span class="bold">na hi sarvatra sarveṣāṃ viśeṣāṇāṃ pradarśanam /</span><br />
            <span class="bold">ativistaradoṣeṇa granthocchedaprasaṅgataḥ // Ckc_5.37 //</span>
            </p>
         
         
         <p><span class="bold">diṅmātrameva śāstreṣu dhīmatāmupadiśyate /
               khayamevāvabhāsante viśeṣāḥ pariśīlanāt // Ckc_5.38 //</span></p>
         
         
         <p>iti sakalamapi kalyāṇam /</p>
         
         
         <p>iti sarasasāhityacāturīdhurīṇaviśveśvarakavicandrapraṇītāyāṃ śrīsiṅgabhūpālakīrtisudhāsāra
            śītalāyāṃ camatkāracandrikāyā- malaṅkṛtau rasaviveko nāma pañcamo vilāsaḥ //</p>
         
         
         
         
         
         <p>ṣaṣṭho vilāsaḥ /</p>
         
         
         <p>camatkāracandrikā viśveśvarakavicandraviracitā alaṅkāravilāsaḥ /</p>
         
         
         <p>
            <span class="bold">ekadeśagatāssarvaṃ śarīraṃ kaṭakādivat /</span><br />
            <span class="bold">alaṅkurvanti ye kāvyaṃ te 'laṅkāratayā matāḥ // Ckc_6.1 //</span>
            </p>
         
         
         <p>
            <span class="bold">traividhyaṃ kathitaṃ teṣāṃ śabdārthobhayasaṃbhayāt /</span><br />
            <span class="bold">atra śabdagatāḥ prājñairekādaśa samīritāḥ // Ckc_6.2 //</span>
            </p>
         
         
         <p>
            <span class="bold">chāyā mudrā yuktiḥ śleṣānuprāsagumbhanāścitram /</span><br />
            <span class="bold">yamakaṃ vākovākyaṃ gūḍhaṃ praśnottaraṃ ceti // Ckc_6.3 //</span>
            </p>
         
         
         <p><span class="bold">anyoktīnāmanukṛtiḥ chāyā seyamudāhṛtā /
               tredhā nāgarikagrāmyasāmānyoktyanusārataḥ // Ckc_6.4 //</span></p>
         
         
         <p>
            tatra nāgarikoktichāyā yathā<br />
            sikto 'pi siṅgabhūpālakalyāṇoktisudhārasaiḥ /<br />
            yo na pallavitastasmai jaṅgamasthāṇave namaḥ // Ckc_6.*1 //
            </p>
         
         
         <p>atra jaṅgamasthāṇave nama iti solluṇṭhane namaḥśabdaṃ vadatāṃ vidagdhānāmukteranukṛtiḥ
            chāyā /</p>
         
         
         <p>
            grāmyokticchāyā yathā<br />
            sakhi siṅganṛpatipadayugaśaraṇāgatarājavebhavaṃ paśya /<br />
            sundari kimidaṃ citraṃ rājñi bhujaṅge 'pi kācavalayaḥ kim // Ckc_6.*2 //
            </p>
         
         
         <p>atra turīyapāda āśrayaviśeṣeṇābyudayaviśeṣaṃ vadatāṃ grāmyāṇāmukteranukṛtiḥ chāyā
            /</p>
         
         
         <p>
            sāmānyokticchāyā yathā<br />
            ko 'yaṃ vāñchitamarthināṃ vitanute nanveṣa cintāmaṇiḥ sagrāvā kila kintu naiva hi
            pumān hāsena kiṃ bhūyasā /<br />
            so 'yaṃ śrī anavotasiṅganṛpatiḥ kasmādidaṃ jñāyate ratnollāsini kaṅbtṇe karatale kiṃ
            darpaṇāpekṣayā // Ckc_6.*3 //
            </p>
         
         
         <p>atra turīyapāde pratyakṣasiddhe vastuni kimanyāpekṣayetyasminnarthe karakaṅkaṇadarśane
            kimādarśavimbeneti sarvajanasādhāraṇokteranukaraṇādiyaṃ sāmānyokticchāyā /</p>
         
         
         <p>
            <span class="bold">sābhiprāyasya vākye yadvacaso 'bhiniveśanam /</span><br />
            <span class="bold">mudrāṃ tāṃ mutpradāyitvāt kāvyamudrāvido viduḥ // Ckc_6.5 //</span>
            </p>
         
         
         <p><span class="bold">seyaṃ dvedhā budhairuktā padena vacanena ca // Ckc_6.6 //</span></p>
         
         
         <p>
            padamudrā yathā<br />
            asmatkalpalātādalāni gilati tvatkāmagaurvāryatāṃ maccintāmaṇivedibhiḥ pariṇameddūrānnanayoccairgajam
            /<br />
            ityārūḍhavitardikāḥ pratipadaṃ jalpanti bhūdevatāḥ siṅgakṣmābhuji kalpavṛkṣasurabhīhastyādidānodyate
            // Ckc_6.*4 //
            </p>
         
         
         <p>atra kalpalatādīnāṃ devatāyogyatvāt sadbrāhnaṇā ityādipadato 'pi bhūdevatā iti padasyābhijātatvamitīyaṃ
            padamudrā /</p>
         
         
         <p>
            vacanamudrā yathā<br />
            bho cindāmaṇivedikāparisare santānasantānaka- cchāyāyāṃ surabhīpayodharapayodhārābhirārādhitāḥ
            /<br />
            mā garvīyata devatā vayamamī dṛṣṭāḥsma āvismitaiḥ śrīsiṅgakṣitināyakasya karuṇāraṅgairapāṅgaiḥ
            sphuṭam // Ckc_6.*5 //
            </p>
         
         
         <p>atra devatāsāmyabahuvacanābhiprāyaṇātmani vaktrā vayamiti bahuvacanaṃ prayuktamitīyaṃ
            vacanamudrā /</p>
         
         
         <p class="bold">
            āyujyamānasya mithaḥ śabdarya prakṛtocitam /<br />
            yojanā kriyate yāsau yuktirityucyate budhaiḥ // Ckc_6.7 //
            </p>
         
         
         <p>
            tatrāyujyamānapadayojanā yathā<br />
            śambhossthitā bhūṣaṇapeṭikāyāṃ śriyaḥ sapatnīmabhitaḥ sphurantī /<br />
            viṣṇoḥ padaṃ madhyamamāviśantī virājate siṅganṛpālakīrtiḥ // Ckc_6.*6 //
            </p>
         
         
         <p>atra pātālamityādi prakṛtārthe śambhubhūṣaṇapeṭikādi padānāmakleśayogaparaṃparayā
            yojanā kṛteti padayuktiriyam /
            evaṃ vākyaprakaraṇaprabandhaviśeṣāṇāmapyudāhāraṇāni draṣṭavyāni /</p>
         
         
         <p>
            <span class="bold">ekarūpeṇa vākyena dvayorbhaṇanamarthayoḥ /</span><br />
            <span class="bold">tantreṇa yatra hi śleṣaḥ so 'yaṃ naikavidho mataḥ // Ckc_6.8 //</span>
            </p>
         
         
         <p><span class="bold">prakṛtipratyayapadavibhaktivacanādibhiḥ // Ckc_6.9 //</span></p>
         
         
         <p>
            tatra prakṛtiśleṣo yathā<br />
            kalyāṇadastvadīyoyaṃ nataḥ śrīsiṅgabhūpate /<br />
            arthasāravidāṃ loke viduṣāṃ vidviṣāmapi // Ckc_6.*7 //
            </p>
         
         
         <p>atra kalyāṇada ityatra dadātidadatyoḥ sāravidāmityatra vettividantyośca prakṛtyoḥ
            śleṣaḥ /</p>
         
         
         <p>
            karoti siṅgabhūpāla karaste viduṣāṃ mudam /<br />
            kartā vairivipattīnāṃ saṃpadaṃ suhṛdāṃ sphuṭam // Ckc_6.*8 //
            </p>
         
         
         <p>tatra karteti pade tṛcpratyayatṛnpratyayayoḥ śleṣaḥ /
            vairivipattīnāṃ karteti tṛcpratyayaḥ /
            saṃpadaṃkarteti tṛnpratyayaḥ /
            anyathā kṛdyogaṣaṣṭhyāvaśyaṃbhāvitvāttadubhayavibhaktisaṃbaṃdhāya pratyayadvayasya
            vivakṣitatvāt tathokto 'yam /</p>
         
         
         <p>
            padaśleṣo yathā<br />
            hariścandro rakṣākaraṇarucisatyeṣu vacasāṃ vilāse vāgīśo mahati niyame nītinigame
            /<br />
            vijetā gāṅgeyaṃ janabharaṇa saṃmohanakalā- vrateṣu śrīsiṅgakṣitipatirudāro vijayate
            // Ckc_6.*9 //
            </p>
         
         
         <p>atra hariścandra iti cakravartivācake pade hariścandraścandraśceti padayoḥ vāgīśaḥ
            vāgīśaśceti padayoḥ gāṅgeya iti bhīṣma iti vācake pade gāṅgoyaṃ ceti padayoḥ śleṣaḥ,
            ityayaṃ padaśleṣaḥ /
            vibhaktiśleṣo dvidhā /
            sajātīyo vijātīya iti /</p>
         
         
         <p>
            tatrādyo yathā<br />
            sthito virājirājīvavāsinyā kaustubhena ca /<br />
            vakṣaḥsthalaṃ dadhāno 'vyāddevaḥ śrīsiṅgabhūpatim // Ckc_6.*10 //
            </p>
         
         
         <p>atra vīnāṃ pakṣiṇāṃ rāṭ tasmin virājīti saptamī /
            lakṣmīkaustubhābhyāṃ virājī virājanaśīlamiti dvitīyā /
            tedve subvibhakttī virājīti pade śliṣṭeiti sajātīyavibhaktiśleṣo 'yam /</p>
         
         
         <p>
            dvitīyo yathā<br />
            kīrtirviśālā dviṣatāmahāri vyatāni tadvāmadṛśāṃ ca vakṣaḥ /<br />
            abhedi taddurgamapi vyadhāyi śrīsiṅgabhūpena nijāptacittam // Ckc_6.*11 //
            </p>
         
         
         <p>atra nāyakena dviṣatāṃ kīrtirahāri hṛtā /
            tenaiva ripustrīṇāṃ vakṣaḥ avidyamānahāraṃ vyatānītyatra atītyekapade luṅi prathamapuruṣaśca
            napuṃsakakarma ca dvitīyā ca tiṅsubvibhakttī śliṣṭe iti vijātīyavibhaktiśleṣaḥ /
            evamabhedītyatrāpi vijñeyam /</p>
         
         
         <p>
            vacanaśleṣo yathā<br />
            āśānāṃ prabhavassīmā śriyāṃ sattrabhujaśśubhāḥ /<br />
            śaurirdevāśca dadatāṃ kalyāṇaṃ siṅgabhūbhuje // Ckc_6.*12 //
            </p>
         
         
         <p>atra śauriḥ nārāyaṇo nāyakāya kalyāṇaṃ dadatāṃ vitaratu /
            dada dāne iti dhātorātmanepadino loṭi prathamapuruṣaivakacanam /
            kīdṛśaḥ śauriḥ /
            āśānāṃ natajanamanorathānāṃ prabhava utpattisthānaṃ dātetyarthathaḥ śriyāṃ saubhāgyaviṣye
            sīmā paramāvadhiḥ /
            satastrāyata iti sattraḥ /
            tādṛśo bhujo bāhurasyeti sattrabhujaḥ /
            śobhanā bhāso dīptayo 'syeti śubhāḥ devapakṣe tu devāḥ /
            kalyāṇaṃ dadatāṃ vitarantu /
            dadatāmiti ḍudāñ dāne iti dhātorātmanepadino loṭi prathamapuruṣabahuvacanam /
            kiṃ bhūtāḥ devāḥ? āśānāṃ diśāṃ prabhavo nāthāḥ, śriyāṃ saṃpadāṃ sīmā avadhayaḥ /
            satre bhujata iti satrabhujaḥ /
            śobhanā bhāḥ kāntiḥ yeṣāṃ te śubā ityuktamārgeṇa kriyāpade viśeṣaṇapataṃ ekavacanabahuvacane
            śliṣṭe ityayaṃ vacanaśleṣaḥ /</p>
         
         
         <p>
            ādiśabdādbhāṣāśleṣaḥ yathā<br />
            melāyanāya te rājyamastu gādanasiṃgana /<br />
            vīrāya manasā porarāmākājanaketana // Ckc_6.*13 //
            </p>
         
         
         <p>he gādana ! gadayati pūrvamabhibhāṣayatīti gādanaḥ /
            tasya saṃbuddhiḥ pūrvabhibhāṣinnityarthaḥ /
            tādṛśāya te rājyam /
            paurarāmākāṭanaketana paurarāmāṇāṃ porastrīṇāṃ kāṭanaketana matsyaketana rāmāmadanetyarthaḥ
            /
            he sigana siṅgabhūpāla /
            manasā vīrāya melāyanāya /
            mā ca ilā ca mete lakṣmībhūmyau tayorayanaṃ mārgaḥ melāyanaṃ tasmai melāyanāya lakṣmībhūminivāsasthānāyetyarthaḥ
            /
            tādṛśāya te rājyamiti prajāpālanasāmarthyarūpakarmāstu sarvotkarṣeṇa bhūyāditi saṃskṛtabhāṣā
            pratīyate /
            melāyanāyetyādipadeṣu bhadramabhavadve tyādyārthavāciṣu taddeśabhāṣāviduṣāmāndhrabhāṣā
            ca pratīyate /
            tadayaṃ bhāṣāśleṣaḥ /
            evaṃ saṃskṛtaprākṛtādibhāṣāśleṣāstu tatra tatra mahākaviprabandheṣu citratareṣu svayamanusaṃdheyāḥ
            /</p>
         
         
         <p class="bold">
            anuprāsastu varṇānāmāvṛttiravidūragā /<br />
            avyāpako vyāpakaścetyayaṃ dvedhā samāsataḥ // Ckc_6.10 //
            </p>
         
         
         <p>
            avyāpako yathā<br />
            gauḍīsaṅgītabhaṅgī rahasi vilasitaṃ kosalīkauśalānāṃ nepālīgaṇḍapālī mṛgamadamakarīṃ
            kairalīṃ pānakelīm /<br />
            lāṭīpāṭīracarcāṃ kusumaviracanāṃ kuntalīkuntalānāṃ siṅgakṣmākānta bhinte tava vijayaramāsnighdhaveṇiḥ
            kṛpāṇiḥ // Ckc_6.*14 //
            </p>
         
         
         <p>atrānuprāsasya prativākyaṃ bhinnarūpatvādavyāpakānuprāso 'yam /</p>
         
         
         <p>
            yathā ca<br />
            jayati jagadudāro jālmavṛttātidūraḥ sujanabhajanaśīlaḥ stutyasatyānukūlaḥ /<br />
            abhinavasuradhenorannavotasya sūnuḥ kṣitinutaguṇasāndraḥ siṅgabhūpālacandraḥ // Ckc_6.*15
            //
            </p>
         
         
         <p>atra padādyāntānuprāsasya pratipādaṃ bhinnarūpatvam /</p>
         
         
         <p>
            vyāpakānuprāso yathā-nāyakasyaiva vaṃśāvalyām<br />
            yatra caraṇasannāhinī tṛṇacaraṇaṃ nijapurācca nissaraṇam /<br />
            vanacaraṇaṃ taccaraṇakaparicaraṇaṃ vā virodhināṃ śaraṇam // Ckc_6.*16 //
            </p>
         
         
         <p>atra rephaṇakārayugalasya sarvatrānuvṛttatvādyvāpakānuprāso 'yam /
            evaṃ vṛttilāṭānuprāsātayo draṣṭavyāḥ /</p>
         
         
         <p class="bold">śabdasya prakṛte samyagghaṭanā guṃphanā matā // Ckc_6.11 //</p>
         
         
         <p>atraśabdo dvividhaḥ nirarthako 'nyagrathitaśceti tatrādyāsya</p>
         
         
         <p>
            yathā<br />
            śrīsiṅgakṣitipālasaṅgarajayaprasthāpakai stāvakair dhāṭīduṃduvinissvanairabhinavavyāpāriṇo
            vairiṇaḥ /<br />
            svacchāyāmanudhāvinīṃ pratibhaṭānāśaṅkya śaṅkākulāstrāyadhvaṃ be be be iti pratipadaṃ
            jalpanti dhāvanti ca // Ckc_6.*17 //
            </p>
         
         
         <p>atra be ityādi nirarthakaśabdasya prastutānuguṇyena grathanādiyaṃ nirarthakaśabdaguṃphanā
            /
            anyagrathitaśabdaguṃphanā trividhā /
            pādaguṃphanā pādadvayaguṃphanā pādatrayaguṃphanāṃ ceti /</p>
         
         
         <p>
            tatrādyā yathā<br />
            arthasya puruṣo dāsa iti vakta vyalajjatām /<br />
            dāso hi puruṣasyārthaḥ paśyataḥ siṅgabhūpatim // Ckc_6.*18 //
            </p>
         
         
         <p>atrādyoktasya prathamasya prastutānuguṇyena ghaṭitatvādiyamanyagrathitā pādaguṃphanā
            /</p>
         
         
         <p>
            dvitīyā yathā<br />
            yuvā yugavyāyatabāhuraṃsalaḥ kavāṭavakṣāḥ pariṇaddhakaṃdharaḥ /<br />
            itīdamanyatra kavitvapaddhati- rvigāhate siṅganṛpe tu sārthatām // Ckc_6.*19 //
            </p>
         
         
         <p>atra kālidāsagrathitasya prathamārdhasya prastutānuguṇyānughaṭanādiyaṃ pādadvayaguṃphanā
            /</p>
         
         
         <p>
            tṛtīyā yathā<br />
            sajātīyairvijātīyairatiraskṛtamūrtimān /<br />
            yāvadrasaṃ vartamāno rājate siṅgabhūpatiḥ // Ckc_6.*20 //
            </p>
         
         
         <p>atra pūrvālaṅkāraśāstrakāragra thitasyāpi pādatrayasya prathamārdhe sapakṣairvipakṣaiścānatikramaṇīyo
            yāvadrasaṃ vartamāna iti prastutānuguṇyena ghaṭanādiyaṃ pādatrayaguphanā /
            
            <p class="bold">
               citraṃ tu cakrabandhādyaṃ na sarvakavisammatam /<br />
               rasollāsavirodhitvāccittakleśaikakāraṇam // Ckc_6.12 //
               </p>
         </p>
         
         
         <p>
            cakrabandho yathā<br />
            sakṣamācakradiśāvilāsivibhunā tigmāṃśuhāriśriyā viśrāmakṣaṇaviśvaraṅgaviyatā kalpaṃ
            yaśo jyotiṣā /<br />
            vidvatkāntimavāpa yaḥ praviśadāvirbhūtakṛtsnāgamāṃ māṃdhātā sa ca tadviśeṣaviduṣo
            yāti tviṣā nopamām // Ckc_6.*21 //
            </p>
         
         
         <p>atra nemimārabhya tṛtīyasminnantare camatkārajyotsneti kṛtināma /
            saptame viśvapatikaviriti tatkartṛnāma /
            navame nāyakanāma ca prakaṭīkriyate /
            ādiśabdātpaṅabandhādayaḥ /</p>
         
         
         <p>
            atra padmabandho yathā<br />
            sā ca mā kṣapitabhāvarākṣasā sākṣarāvagatapādamārasā /<br />
            sārasā dayatu siṅgayaṃ rasā sārayaṃ gajavatī kṣaṇā ca sā // Ckc_6.*22 //
            </p>
         
         
         <p>atra kṣapitāḥ bhāvena rākṣasāḥ krūrajanāḥ yayā sā kṣapitabhāvarākṣasā daridrīkṛtakrūrajanetyarthaḥ
            /
            sākṣarāvagatapādasārasā vidvaddhyātapādapadmā mā lakṣmīḥ rasāsāraṃ bhūvi śreṣṭhaṃ
            vastu yāti prāpnoti iti rasāsārayaḥ /
            taṃ siṅgayaṃ siṅgabhūpālaṃ sārasādāvāsapadmādayatu bhajatu /
            tathā gajavatī svādhāradiggajavatītyarthaḥ /
            sā kṣamā bhūmiśca /
            anyadevaṃ vidhamanusandheyam /</p>
         
         
         <p class="bold">
            yamakaṃ tvavinābhūtakharavyañjanasaṃhateḥ /<br />
            punaḥśrutirvibhinnārthā tanamadhyāntādigaṃ tridhā // Ckc_6.13 //
            </p>
         
         
         <p>
            ādiyamakaṃ yathā nāyakasyaiva<br />
            sadayā sadayā buddhiravatāravatā mama /<br />
            madhurā madhurānātha bhavatā bhavatādaram // Ckc_6.*23 //
            </p>
         
         
         <p>atra caturṇāmapi pādānāmādau pradhamākṣarasahitaṃ varṇatritayamāntaratamavyavthānena
            punaḥśrutamiti sarvapādādiyamakamidam /
            evamanyepi dvipādādiyamakadalayorvyavahitāvyavahitabhedāḥ svayamavagantavyāḥ /</p>
         
         
         <p>
            madhyayamakaṃ yathā<br />
            ghanayaśonayaśobhitasaṃgarotsukatamaḥ katamaḥ sahate ripuḥ /<br />
            bhavadasiṃ vada siṅgamahīpate paramayā ramayā bharitadyute // Ckc_6.*24 //
            </p>
         
         
         <p>atra caturṣvapi pādeṣu prathamākṣaraṃ vihāya madhyākṣarayamakamāntaramavya vadhānena
            punaḥśrutamiti sarvapādamadhyayamakamidam /
            evamanye 'pi pūrvapadasya bhedā nirūpaṇīyāḥ /</p>
         
         
         <p>
            antyayamakaṃ yathā<br />
            yaśasā saurabhavantaṃ siṅgamahīpāla merudhīra bhavantam /<br />
            sukṛtīkṛtavasudevaḥ satataṃ pāyādvitīrṇaghanavasudevaḥ // Ckc_6.*25 //
            </p>
         
         
         <p>he merudhīra siṅgamahīpāla yaśasā saurabhavantaṃ yaśassurabhiṃ bhavantaṃ sukṛtīkṛtavasudevaḥ
            svajanmanā kṛtārthīkṛtānakadundubhiḥ devaḥ śrīkṛṣṇaḥ vitīrṇaghanavasu yathā tathā
            pāyādityantyākṣara sahitamakṣaracatuṣṭayam pādadvaye punaḥśrutamiti dvipādāntayamakamidam
            /
            evamanye 'pi bhedāḥ svayamūhyāḥ /</p>
         
         
         <p>
            <span class="bold">avāntarabhidāstasya bahavassanti duṣkarāḥ /</span><br />
            <span class="bold">mṛdumārgavirodhitvādasmābhirna prapañcitāḥ // Ckc_6.14 //</span>
            </p>
         
         
         <p><span class="bold">uktipratyuktimadvākyaṃ vākovākyamitīritam // Ckc_6.15 //</span></p>
         
         
         <p>
            yathā<br />
            rambhe kiṃ sakhi menake na sulabhāḥ kalpadrumāṇāṃ srajaḥ te svarge na hi santi kutra
            dharaṇībhāge kutaḥ kāraṇāt /<br />
            dātuḥ śrīanavotasiṅganṛpatestairdattahastāṅgulīr brahmā nirmitanānato nu dhanikāḥ
            sarve 'pi dhātrīsurāḥ // Ckc_6.*26 //
            </p>
         
         
         <p>atra rambhāmenakayoruktipratyuktayaḥ spaṣṭāḥ /</p>
         
         
         <p class="bold">kriyākārakasaṃbhandhaguptimad gūḍhamucyate // Ckc_6.16 //</p>
         
         
         <p>
            tatra kriyāgūḍhaṃ yathā<br />
            kṛpāṇakhaṇḍitārātimaṇḍalādhīśamaṇḍalaḥ /<br />
            śrīsiṅgadharaṇīpāla vibhaveti samṛddhatām // Ckc_6.*27 //
            </p>
         
         
         <p>atra he vibho samṛddhatāmehīti kriyāpadasya vibhava iti saptamyā gopitatvamiti gūḍhakriyāpadatvāt
            kriyāgūḍham /</p>
         
         
         <p>
            yathā ca<br />
            kandarpakalpanākāraṃ śrīsiṅgadharaṇībhujam /<br />
            puramārge purandhrīṇāṃ niścalānayanāñcalāḥ // Ckc_6.*28 //
            </p>
         
         
         <p>atrāpuriti kriyāpadaṃ purandhrīṇāmiti padena gopitamiti kriyāgūḍham /</p>
         
         
         <p>
            kārakagūḍhaṃ yathā<br />
            śrīsiṅgabhūpanāsīradhāṭīsādhvasasaṃbhramāt /<br />
            kva darī kva darītyadreḥ kāntāre raṭati sphuṭam // Ckc_6.*29 //
            </p>
         
         
         <p>atra raṭatikriyāyāḥ kartṛkārakabhūtā areḥ kāntāḥ kāntāra iti saptamyā gopitamiti kārakagūḍheṣu
            kartṛgūḍhamidam /
            evaṃ karmagūḍhādayo draṣṭavyāḥ /</p>
         
         
         <p>
            saṃbandhapadagūḍhaṃ yathā<br />
            śarānapāṅgaśrī rājan nābhikramati kevalam /<br />
            bhrūvallīlalitaiścāpaṃ tvatsevā sudṛśāmapi // Ckc_6.*30 //
            </p>
         
         
         <p>atra eḥ kāmasyeti sambandhapadaṃ lalitairvilāsairiti tṛtīyā vā (tṛtīyayā?) gopitamiti
            saṃbandhagūḍhamidam /
            paṣṭhayāḥ kārakatvābhāvāt sambhandhagūḍhasyātra pṛthaṅnirdeśaḥ /</p>
         
         
         <p class="bold">
            yatrottararya nirmedaḥ praśne praśnottaraṃ hi tat /<br />
            antaḥpraśrnaṃ bahiḥpraśrnamubhayapraśrnaṃ ceti tattridhā // Ckc_6.17 //
            </p>
         
         
         <p>
            kamadarpayanmanobhūḥ kiṃ narapativeśma rājate nidhimat /<br />
            kāmadhurā kathaya saśe tvayaiva kathitaṃ hi siṅgabhūpāla // Ckc_6.*31 //
            </p>
         
         
         <p>atra manobhūḥ kamalobhayaditi praśne kaṃ brahmāṇam /
            narapativeśma kiṃmiti praśne kinnarapativeśma, kuberagṛhamiti /
            madhurā keti praśne kāmadhurā kāmabhāra iti cottarāṇi praśnāvayasyāntara itīdamantaḥpraśnam
            /</p>
         
         
         <p>
            pratyānanaṃ rājitagaṇḍamadhyaṃ subhīṣaṇaṃ bhairavamastakaṃ kim /<br />
            tvayā naceduttaramapradattaṃ rājan na jānāti bhavān bhavantam // Ckc_6.*32 //
            </p>
         
         
         <p>atra pratigaṇḍabhairava ityuttarasya praśnavākyāntare pratīyamānatvādidañcāntaḥ praśnam
            /</p>
         
         
         <p>
            bahiḥ praśnaṃ yathā<br />
            kīdṛgbalaṃ devavibho śuceśca sambodhanaṃ tvadripumaṇḍalañca /<br />
            śrīsiṅgabhūpāla vadottarāṇi pūrvoktavarṇabhayavṛddhiyogāt // Ckc_6.*33 //
            </p>
         
         
         <p>atra indrabalaṃ saphali śucisaṃbuddhiḥ pavitreti tvadvipumaṇḍalaṃ vitrapaṃ vitrasaditi
            vā trīṇyuttarāṇi praśnād bahireva mṛgyāṇi /
            bahiḥ praśnamidam /</p>
         
         
         <p>
            ubhayapraśnaṃ yathā<br />
            yogināṃ bhogināṃ rājan ka iṣṭastaṃ na vetti yaḥ /<br />
            viparīto harastena na jñāto hi sahāmbaraḥ // Ckc_6.*34 //
            </p>
         
         
         <p>atra rahovāsa ityuttarasya pūrvabhāgo rahaśśabdo viparītaharaśabdena praśnavākyasyāntaḥ
            pratīyate /
            uttarāvayavo vāsa ityayaṃ bahireva mṛgyata iti bahirantaḥpraśnottarasya sthitatvādidamubhayapraśnam
            /</p>
         
         
         <p class="bold">
            evaṃ nirūpitāssādhu śabdālaṅkārajātayaḥ /<br />
            kāvyaṃ vibhūṣayedābhiḥ yathānyairnāpahāsyate // Ckc_6.18 //
            </p>
         
         
         <p>iti sarasasāhityacāturīdhurīṇaviśveśvarakavicandrapraṇītāyāṃ camatkāracandrikāyāṃ
            śabdālaṅkāraviveko nāma ṣaṣṭho vilāsaḥ //</p>
         
         
         
         
         
         <p>saptamo vilāsaḥ /</p>
         
         
         <p>camatkāracandrikā viśveśvarakavicandraviracitā saptamo vilāsaḥ /</p>
         
         
         <p>
            <span class="bold">alamarthānalaṅkartuṃ ye tadāśrayaśobhinaḥ /</span><br />
            <span class="bold">ye tu jātyādayaḥ prājñaiḥ ter'thālaṅkārasaṃjñayā // Ckc_7.1 //</span>
            </p>
         
         
         <p>
            <span class="bold">jātirvibhāvanā heturahetussūkṣmamuttaram /</span><br />
            <span class="bold">virodhaḥ sambhavo 'nyonyaṃ parivṛttirnidarśanā // Ckc_7.2 //</span>
            </p>
         
         
         <p><span class="bold">bhedaḥ samāhitaṃ bhrāntiḥ vitarko mīlitaṃ smṛtiḥ /
               bhāvo 'numānārthāpattī iti te viṃśatirmatāḥ // Ckc_7.3 //</span></p>
         
         
         <p>tatra jātiḥ
            
            <p class="bold">
               nānāvasthāsu siddhāni yāni rūpāṇi vastunaḥ /<br />
               sākṣādvidadhatī tāni jātirityabhidhīyate // Ckc_7.4 //
               </p>
         </p>
         
         
         <p>seyaṃ dvidhā nisargatatkārabhedāt /</p>
         
         
         <p>
            ādyā yathā<br />
            asakṛtparidhūlavāladhīn muhurākampitabaktrakandharān /<br />
            ripubhūbhṛdupāyanīkṛtān turagān paśyati siṅgabhūpatiḥ // Ckc_7.*1 //
            </p>
         
         
         <p>atra turagāṇāmaya ... ... ... ... ... ... /</p>
         
         
         <p>
            tātkālikī yathā<br />
            pūrvāṅgaṃ lalitaṃ nidhāya mṛdule siṃhāsanopāśraye paśyan bāṇamṛjūkṛtaṃ savayasā smerairapāṅgekṣaṇaiḥ
            /<br />
            kurvan karṇapuṭīṃ sudhārasamayīṃ vācaṃ parīkṣāvatā- māsthānyāmanavotasiṅganṛpatiḥ
            puṣṇāti netrotsavam // Ckc_7.*2 //
            </p>
         
         
         <p>atra rājñastātkālikasvarūpāvasthānakathanāt tātkālikī jātiriyam /</p>
         
         
         <p class="bold">
            prasiddhahetuvyāvṛcyā yatkiñcitkāraṇāntaram /<br />
            vibhāvyate khabhāvo vā vijñeyā sā vibhāvanā // Ckc_7.5 //
            </p>
         
         
         <p>
            atra kāraṇāntarasaṃbhāvanā yathā<br />
            tanvanna bhāravinatiṃ phaṇirājamūdhrnāṃ kurvanna dhautaśucitāṃ haraśāṭikānām /<br />
            badhrannanambara vitānamajāṇḍabhāge śrīsiṅgabhūpa tava bhāti yaśovilāsaḥ // Ckc_7.*3
            //
            </p>
         
         
         <p>atra vinatiśucitvavitānānāṃ bhāradhāvanāṃśukāni hetutayā prasiddhāni tāni nirvartya
            yaśaso dhāvalyanairmalyabāhulyānyanyāni kāraṇāni vibhāvyanta itīyaṃ kāraṇāntaravibhāvanā
            /</p>
         
         
         <p>
            svabhāvavibhāvanā yathā<br />
            anullikhitatīkṣṇāgrā prajñā śrīsiṅgabhūpate /<br />
            avāsitasugandhaīni yaśāṃsi tava santatam // Ckc_7.*4 //
            </p>
         
         
         <p>atra tīkṣṇatvasugandhitvayorloke ullekhanavāsane prasiddhabhūte iti nirvartya prajñāyaśasoḥ
            svabhāvo 'pi vibhāvyata itīyaṃ svabhāvavibhāvanā /</p>
         
         
         <p>
            <span class="bold">kriyāyāḥ kāraṇaṃ hetuḥ mukhyo gauṇa iti dvidhā /</span><br />
            <span class="bold">mukhyaheturdvidhā tatra kārakajñāpakakramāt // Ckc_7.6 //</span>
            </p>
         
         
         <p><span class="bold">pravṛtteśca nivṛtteśca prayukteśca tridhādimaḥ // Ckc_7.7 //</span></p>
         
         
         <p>
            atra pravartakakriyāviśiṣṭakārakaheturyathā<br />
            pāpakriyāpaṭalakhaṇḍanapaṇḍitāni puṇyakriyāpunarudīraṇapūraṇāni /<br />
            saṃpādayanti satataṃ pramadaṃ janānāṃ śrīsiṅgabhūpacaritāni mahādbhutāni // Ckc_7.*5
            //
            </p>
         
         
         <p>atra nāyakacaritānyevaṃ bhūtāni pracānāṃ prāgasataḥ santoṣasya pravartanakriyāyāmāviṣṭānīti
            kriyāviṣṭo 'yaṃ pravartakaḥ kārakahetuḥ /</p>
         
         
         <p>
            sa evānāviṣṭo yathā<br />
            aviturakṛtabhaṅguṃ siṅgabhūpālamaules tribhuvanamapi siddhaṃ kīrtikallolinībhiḥ /<br />
            viṣamaviṣamacakṣurjūṭakoṭīraśṛṅga- skhalanavalitaphenasvardhunīspadhinībhiḥ // Ckc_7.*6
            //
            </p>
         
         
         <p>atra bhuvanaviśadabhāve kīrtāvanāviṣṭāṃ hetau tṛtīyāṃ prayojayati /
            na tu kartarīti kriyānāviṣṭo 'yaṃ pravartakaḥ kārakahetuḥ /</p>
         
         
         <p>
            nivartakakriyāviṣṭaḥ kārakaheturyathā<br />
            pradhvaṃsāya prabhavatitarāmugrasaṅgrāmaraṅga- prāmodāgre pratibhaṭacamūcakra durvikramāṇām
            /<br />
            siṅgakṣoṇīpatirabhivahan ghoradaṃbholipālī- jṛmbārambhaprakaṭanadhurā bandhurāṃ khaḍgadhārām
            // Ckc_7.*7 //
            </p>
         
         
         <p>atra karavālaikasahāyasya nāyakasya pratibhaṭavikramadhvaṃsanakriyākartṛtvenāveśādāviṣṭo
            'yaṃ nivartakaḥ kārakahetuḥ /</p>
         
         
         <p>
            sa evānāviṣṭo tathā<br />
            śrīsiṅgabhūpakodaṇḍādatyārūḍha guṇadhvaneḥ /<br />
            bhajanti nirguṇībhāvaṃ vairastrīkaṇṭhabhūmayaḥ // Ckc_7.*8 //
            </p>
         
         
         <p>atra vairikulapālikākaṇṭhasūtranivartanakriyāmanāviśan nāyakakodaṇḍadaṇḍo hetau pañcamīṃ
            prayojayatīti kriyānāviṣṭo 'yam nivartakaḥ kārakahetuḥ /</p>
         
         
         <p>
            kriyāviṣṭaprayojakahetuḥ yathā<br />
            kumāre śrīsiṅge jaladhiraśanāṃ śāsati mahī- mamaryādādhvastāḥ patanapariṇāhapratibhuvaḥ
            /<br />
            adharmā nirmūlā narakaparipākapraṇidhayo vinaṣṭā duśceṣṭāḥ kali kaluṣapeśīparidhayaḥ
            // Ckc_7.*9 //
            </p>
         
         
         <p>atra maryādādhvaṃsādiṣu kriyāsu saptamīvācyanaimittikādhikaraṇakārakabhāvena nāyako
            'yamāviśan prayojako bhavatīti yathoktaḥ /</p>
         
         
         <p>
            sa evānāviṣṭo yathā<br />
            śrīsiṅgakṣitināthapārśvamayatāmajñātapūrvaṃ hi naḥ tatsevābhyasanaṃ vidheyamiti te
            pratyarthipṛthvībhūjaḥ /<br />
            vṛddhāmātyajanānupāṃśu vinayātsiṃhāsane sthāpitān saṃbaddhāñjalayo bhajanti mahitā
            stotraikacitroktayaḥ // Ckc_7.*10 //
            </p>
         
         
         <p>atra nīcairavasthānāñjalibandhanastotrakaraṇādirūpāyāṃ sevābhyasanakriyāyāmātmanyevātmanaḥ
            samāveśo na saṃbhavatīti kriyānāviṣṭo 'yamiti śabdābidheyaprayojako nāma kārakahetuḥ
            /</p>
         
         
         <p class="bold">
            dvitīyā ca tṛtīyā ca caturthaī saptamī ca yam /<br />
            kriyānāviṣṭamācaṣṭe lakṣako jñāpakaśca saḥ // Ckc_7.8 //
            </p>
         
         
         <p>
            tatra dvitīyāvācyo lakṣakaheturyathā<br />
            śrīsiṅgabhūpatiṃ prati śītakarakaravālakhaṇḍitārātim /<br />
            saṅgarasīmani vividhāḥ kātaraceṣṭā bhavanti vimatānām // Ckc_7.*11 //
            </p>
         
         
         <p>atra kriyānāviṣṭenaiva nāyakenana vimatānāṃ bhayajanakakātaraceṣṭā labhyante viśeṣyanta
            iti so 'yaṃ lakṣaṇahetuḥ /
            pratinā yoge dvitīyāmutpādayatīti dvitīyāvācyo 'yam /</p>
         
         
         <p>
            tadvattṛtīyāvācyo yathā<br />
            sādhāraṇāśrayayuje yudhi bandhutāyāṃ paśyanti rājācalarājadhānyām /<br />
            rājānamājñāsahajena paurāḥ praphullasaugandhikaśekhareṇa // Ckc_7.*12 //
            </p>
         
         
         <p>atra saugandhikaśekharaṃ darśanakriyāyāmanāviśadeva rājānaṃ jñāpayatītītthaṃbhāvalakṣaṇatṛtīyayā
            vājyo 'yaṃ jñāpakahetuḥ /</p>
         
         
         <p>
            caturthī vācyo yathā<br />
            śrīsiṅgadharaṇīpālapādasevā parāṅmukhaḥ /<br />
            akāṇḍe śemuṣī rājñāṃ rājyabhraṃśāya vairiṇām // Ckc_7.*13 //
            </p>
         
         
         <p>atrotpātabhūtayā rājñāmakāṇḍato nāyakasevāparāṅmukhībhāvabuddhyā teṣāṃ rājyabhraṃśo
            jñāpyate /
            tenāyamutpātena jñāpyamāna iti caturthyā vācyo jñāpakahetuḥ /</p>
         
         
         <p>
            saptamīvācyo yathā<br />
            mā bhūta pratirājakātpratimukhāḥ kīrti vihāyādhunā prāṇebhyaḥ kva nuyāta dhūtamatayo
            bhoḥ paśyatāsmāniti /<br />
            śāsatsu svapatākinī radhikṛteṣvārūḍhamandasmitaḥ śrīsiṅgakṣitipo ripūnabhimukho badhnāti
            dossampadaḥ // Ckc_7.*14 //
            </p>
         
         
         <p>atra senādhipatīnāṃ balānuśāsanakriyayā nāyakasya prakāśanakriyā lakṣyate /</p>
         
         
         <p>
            <span class="bold">heturgauṇa iti prokto gauṇavṛttivyapāśrayāt /</span><br />
            <span class="bold">vaicitrīkāraṇatvena citrahetuśca satkṛtaḥ // Ckc_7.9 //</span>
            </p>
         
         
         <p><span class="bold">samakālo viparyasto yuktāyuktāvasaṃgataḥ /
               iti tasya samāsena pañca bhedāḥ prakīrtitāḥ // Ckc_7.10 //</span></p>
         
         
         <p>tatra kāryeṇaiva samutpanno hetuḥ samakālaḥ /</p>
         
         
         <p>
            yathā<br />
            śrīsiṅgabhūpaḥ kavitābhiṣaṅgo raṇāṅgaṇe vīragururniṣaṅgāt /<br />
            bāṇān samākarṣati śātakoṇān prāṇairarīṇāṃ samakālameva // Ckc_7.*15 //
            </p>
         
         
         <p>atra kāryapūrvakṣaṇa varti kāraṇamityetadullaṅdhya kāraṇabhūtasya bāṇākarṣaṇasya tatkāryabhūtasya
            vimataprāṇākarṣaṇasya ca samakālamevotpattikathanāt samakālo nāmāyaṃ gauṇahetuḥ /
            kāryādanantaramutpanno heturviparyastaḥ /</p>
         
         
         <p>
            yathā<br />
            paścānmuñcati te śaṅgaḥ kośaṃ śrīsiṅgabhūpate /<br />
            kośaṃ muñcanti paurastyāḥ purastādeva bhūbhujaḥ // Ckc_7.*16 //
            </p>
         
         
         <p>atra pūrvadikpārthivabhāṇḍāgāratyāgalakṣaṇasya kāryasyotpatteranantaratvāt kāraṇabhūtasya
            nāyakakhaḍgamokṣasyotpattikathanādiyaṃ viparyasto nāma citrahetuḥ /
            yuktakāryakārī heturyuktaḥ /
            tadviparīto henurayuktaḥ /</p>
         
         
         <p>
            tau yathā<br />
            kṛpāṇabhogī tava siṅgabhūpate karotvariprāṇasamīrapāraṇām /<br />
            bhavatpratāpātapavaibhavātkathaṃ virodhināṃ śokatamisramedhate // Ckc_7.*17 //
            </p>
         
         
         <p>atra prathamārdhe yatsarpāṇāmucitaṃ pavanapāraṇakāryaṃ tadeva kṛtamityayaṃ yukto nāma
            gauṇahetuḥ /
            uttarārdhe tejaso yaduktaṃ tamovardhanaṃ tadevakṛtamityatyukto 'yaṃ gauṇahetuḥ /
            adhikaraṇaheturasaṅgataḥ /
            
            <p>
               yathā<br />
               bhūbhārastava dakṣa bāhuśikhare mūdhrnā natāḥ pārthivāḥ prāgalbhyaṃ tvayi siṅgabhūvara
               paraṃ vītatrapā vairiṇaḥ /<br />
               aunnatyaṃ tvayi garvitāḥ pratibhaṭa vyāptāntarikṣāntarāś citraṃ kāraṇamekataḥ parigataḥ
               kāryodayastvanyataḥ // Ckc_7.*18 //
               </p>
         </p>
         
         
         <p>atra nāyakagatānāṃ bhūbharaṇādikāraṇānāṃ pratināyakagatānāṃ namratvādikāryāṇāṃ vaiyadhikaraṇyenāsaṃbaddhatvādasaṅgato
            nāmāyaṃ gauṇahetuḥ /</p>
         
         
         <p>
            <span class="bold">iti hetuvikalpānāṃ darśitā gatirīdṛśī /</span><br />
            <span class="bold">abhāvahetavo 'pyevaṃ khayamūhyā vicakṣaṇaiḥ // Ckc_7.11 //</span>
            </p>
         
         
         <p><span class="bold">vastusvabhāvādanyena hetunā vā parāhataḥ /
               notpādayati yaḥ kāryaṃ so 'heturiti gīyate // Ckc_7.12 //</span></p>
         
         
         <p>
            vastusvabhāvaparāhato 'heturyathā<br />
            rūkṣāhaṃkṛtayo na santi lalite bhedaṃ gate na bhruvau dṛkkoṇo 'pi na rāgameti hasitaṃ
            mandaṃ ca nāntarhitam /<br />
            dṛṣṭvāpi pratigarjatāṃ kṣitibhujāṃ saṃraṃbhagarbhakriyā mūrtirdāruṇaceṣṭayāpyavikṛtā
            śrīsiṅgapṛthvīpate // Ckc_7.*19 //
            </p>
         
         
         <p>atrātisaṃraṃbhapratināyakaceṣṭāvikaraṇa samarthasyāpi satatākārya (?) nāyaka mūrtisvabhāvaprabhāvaparāhatā
            huṃkārādikāluṣyarūpaṃ kāryaṃ notpādayatīti so 'yaṃ tathoktaḥ /</p>
         
         
         <p>
            dvitīyo yathā<br />
            dossāraṃ samareṣu siṅganṛpateḥ prāyeṇa jānannapi kṣmāpāleṣu bhavādṛśeṣvapi cirāt tatpādasaṃseviṣu
            /<br />
            śruṇvannāptajanoddhatāṃ giramapi prāṇeśa dhīmān bhavān tatsevāṃ na cikīrṣatīti yadidaṃ
            tahaiva duśceṣṭitāt // Ckc_7.*20 //
            </p>
         
         
         <p>atra nāyakadossārajñānādikāraṇānāṃ pratināyakagirā lakṣaṇakāryakaraṇasāmarthye 'pi
            bhavitavyatāparāhataśaktitvakathanāt kāraṇāntaraparāhato 'yamahetuḥ /</p>
         
         
         <p>
            nirūḍhe sāhitye sarasahṛdayānandasadane vadānye śrīsiṅgakṣitipatilake tiṣṭhati puraḥ
            /<br />
            kṛtārthaḥ sarvārthe bhavati bhuvi yaḥ kaścana na cel lalāṭe durlaṃghā duritalipirasyaiva
            mahatī // Ckc_7.*21 //
            </p>
         
         
         <p>atra vidyāpakṣapātavrata nāyakaudāryasya sakalārthi kṛtārthīkaraṇasāmarthye 'pi yatra
            kutra cit kāryasyānutpādakatve tadarthilālāṭika durlipiparāhatatvakathanādanyaparāhato
            'yamahetuḥ /</p>
         
         
         <p class="bold">
            yastu kāraṇamāleti hetusantāna ucyate /<br />
            pṛthak pṛthagasāmarythāt so 'pyaheturmato mama // Ckc_7.13 //
            </p>
         
         
         <p>
            yathā<br />
            prājñaiḥ prāktanavāsanāparikarairvidvajjavopāsanaṃ tenāpi pratibhā tathā madhurayā
            sāhityasākṣātkriyā /<br />
            tatproḍhīranavotasiṅganṛpatessmerāḥ kaṭābhakramāḥ te lakṣmīradhikāṃ tathā kṛtadhiyāṃ
            siddhyet trivargodayaḥ // Ckc_7.*22 //
            </p>
         
         
         <p>atra vidvajjanopāsanādīnāmuttarottarahetubhūtānāmapi trivargodaye pūrvapūrvavyapekṣayā
            samucitanāmeva kāraṇatvamiti pṛthak pṛthagasāmarthyāt kāraṇamālāpyahetureva /</p>
         
         
         <p class="bold">sūkṣmaṃ vidagdhalakṣyārtho dvidhākāreṅgitakramāt // Ckc_7.14 //</p>
         
         
         <p>
            yathā<br />
            keyūraratnamupalālayatā nṛpeṇa yatprārthitaṃ nijasakhījanasannidhāne /<br />
            śyāmā payodharayuge paramādareṇa tasyottaraṃ kṛtavatī pulakaprarohān // Ckc_7.*23
            //
            </p>
         
         
         <p>atra keyūranāyakaratnasaṃkrāntanāyikāpratibimbapayodharopalālanakaraṇamiṅgitam /
            tena nāyakasya manoratho vidagdhayā nāyikayā lakṣyate sma /
            nāyikāyāśca romāñca ākāraḥ /
            tenāṅgīkaraṇarūpā svābhilaṣitacikīrṣā nāyikāyā vidagdhena nāyakena jñāyata itīdamubhayavidhaṃ
            sūkṣamam /</p>
         
         
         <p class="bold">taduttaraṃ mahotkarṣo yo'rthānāmuttarottaram // Ckc_7.15 //</p>
         
         
         <p>
            yathā<br />
            jambūdvīpe lasati nitarāmandhradeśo viśeṣaḥ śreyastasmin bhavati nagaraṃ rājaśailābhidhānam
            /<br />
            tatrotkarṣaṃ kalayati sabhā siṅgabhūpālamaule- ssārātsāraṃ vacanaracanaṃ tatra tasyāpi
            rājñaḥ // Ckc_7.*24 //
            </p>
         
         
         <p>atra āndhradeśādīnāmuttarottarakrameṇa sāratvābhidhānāduttaramidam //</p>
         
         
         <p>
            <span class="bold">virodhaktu padārthānāṃ parasparamasaṃhatiḥ /</span><br />
            <span class="bold">asaṅgatapratyanīkaviṣamādhīrabhedavān // Ckc_7.16 //</span>
            </p>
         
         
         <p><span class="bold">so 'yaṃ dvidhā budhairuktaratācvikābhāsa bhedataḥ /
               tācviko 'pi dvidhā śuddho grathitaśceti gīyate // Ckc_7.17 //</span></p>
         
         
         <p>
            atra śuddhastācvikavirodho yathā<br />
            dhanapradānaṃ dvaviṇārjanaṃ ca sāmrājyakṣmīrbhuvi bhāratī ca /<br />
            dhīvṛddhasevā navayauvanaṃ ca śrīsiṅgabhūpe vilasanti nityam // Ckc_7.*25 //
            </p>
         
         
         <p>atra dhanapradānārjanayoḥ takṣmīsarasvatyoḥ vṛddhasevānavayauvanayośca virodhastācviko
            viviktaśceti yathoktaḥ /</p>
         
         
         <p>
            grathitastācvikavirodho yathā<br />
            kiṃ nirdveṣakathasya daityahananaṃ tatrāpi kiṃ nidrayā nidrālorurasi striyā kimatha
            sā nissaṃbhavā syātkatham /<br />
            daityāreriti tatpurāṇasamaye goṣṭhīṣu vidvajjana- prauḍhokttīrniśamayya siṅganṛpatiḥ
            smerānano jāyate // Ckc_7.*26 //
            </p>
         
         
         <p>atra virodhasyottarottaragrathanena grathito nāmāyaṃ tacvavirodhaḥ /</p>
         
         
         <p class="bold">
            yatra śleṣādisāmarthyāt virodhaścāvabhāsate /<br />
            pratītimātracārutvamābhāso 'yaṃ dvidhocyate // Ckc_7.18 //
            </p>
         
         
         <p>
            śuddhābhāsavirodho yathā<br />
            brūmahe siṅgabhūpālaṃ vayaṃ saujanyapaṇḍitam /<br />
            kāmaṃ vadati vīrāliḥ tamasaujanya paṇḍitam // Ckc_7.*27 //
            </p>
         
         
         <p>atra rājanyasaujanyayogarūpo virodhaḥ śabdaśloṣamātreṇa pratīyate /
            tacvatastu vīrapaṅktirasaujanyapaṇḍitaṃ raṇakuśalaṃ vadatīti parihāraḥ /</p>
         
         
         <p>
            sa eva grathito yathā /<br />
            rājñaste gurutā kathaṃ bada guroḥ padmāttatā syātkatham padmāttasya ca jiṣṇutā kathamaho
            jiṣṇoḥ kathaṃ saumyatā /<br />
            saumyasya kṣitinandanatvamucitaṃ loke kathaṃ bhūpateḥ śrīsiṅgakṣitinandantvamapi tallakṣṇīśvarollāsitam
            // Ckc_7.*28 //
            </p>
         
         
         <p>atrottarottarasaṃkalanayā grathitasya śleṣamūlatvādābhāsatvaṃ spaṣṭameva /
            kiṃ bhūpatitvaṃ kutaḥ śrīsiṅgakṣitinandanasya tadidaṃ lakṣmīśvarollāsitamiti /</p>
         
         
         <p class="bold">jātyādyasaṅgaterbhedā bahavo hyanayormatāḥ // Ckc_7.19 //</p>
         
         
         <p>
            tatra jāteḥ jātikriyāguṇadravyairyathā<br />
            śrīsiṅgabhūpālamano 'pi bhūbhṛt- padmākaro 'pi sphujapaṅkaśeṣaḥ /<br />
            khyāto 'si bhogījanavatsalo 'pi bhūmau suparvo 'pi ca sārvabhaumaḥ // Ckc_7.*29 //
            </p>
         
         
         <p>atra prathame pāde meghaparvatajātyoḥ dvitīye padmākarapaṅkaśoṣaṇakriyayoḥ tṛtīye
            sarvajātivatsalatpaguṇayoḥ caturthe devajāteḥ sārvabhaumanānro diggajalakṣaṇasya dravyasya
            cāsaṃhatiriti catvāro jātivirodhāḥ /</p>
         
         
         <p>
            kriyāyāḥ kriyāguṇadravyavirodho<br />
            yathā kaviprītiṃ kurvan tirayasi kaviṃ nītinigame tava prajñā tīkṣṇā racayati na bhedaṃ
            kṛtadhiyām /<br />
            kalānātho 'pi tvaṃ tyajasi nanu nabhatrapadavīṃ vicitraṃ śrīsiṅgakṣitivara caritraṃ
            tava param // Ckc_7.*30 //
            </p>
         
         
         <p>atra kaviprītikaraṇa kavitiraskaraṇakriyayoḥ prathamapāde dvitīye tīkṣṇatvaguṇabhedakriyayoḥ
            tṛtīye kalānāthanāmnaḥ candralakṣaṇadravyasya nakṣatramārgatyajanekriyāyāśca saṅgatiriti
            trayaḥ kriyāvirodhāḥ /
            guṇasya guṇadravyābhyāṃ virodhe dvau bhedau /</p>
         
         
         <p>
            tatra guṇayorvirodho yathā<br />
            śrī siṅgabhūpa nāpi dvayamadana mekavṛkṣayaikasmin /<br />
            dākṣiṇyamuttaratvaṃ bhavati tu nirṛtyapekṣayā bhavati // Ckc_7.*31 //
            </p>
         
         
         <p>atra dakṣiṇatvottaratvayordvayorguṇayorvirodhaḥ /</p>
         
         
         <p>
            guṇadravyayoryathā<br />
            citraṃ śrī siṅgabhūpāla tāvakairarjunairapi /<br />
            bhūyate yaśasāṃ bṛndairmitranandanavatsalaiḥ // Ckc_7.*32 //
            </p>
         
         
         <p>atrārjunalakṣaṇadravyasya karṇa vātsalyaguṇasya virodhaḥ /
            dravyasya dravyeṇa virodhe eka eva bhedaḥ /</p>
         
         
         <p>
            yathā<br />
            rājādrirājadātuvyāṃ (dhānyāṃ?) madhurāyāmapi sadā viśālāyām /<br />
            śrī siṅganṛpo dharaṇīṃ māṃdhātāpi praśāsti kṛtavīryaḥ // Ckc_7.*33 //
            </p>
         
         
         <p>atra prathamārdhe madhurāyā viśalānagaratvaṃ dvitīye māṃdhātuḥ kṛtavīryatvamiti dravyavirodhaḥ
            /</p>
         
         
         <p class="bold">
            ityābhāsavirodhasya daśa bhedā nirūpitāḥ /<br />
            evaṃ tācvika bhedāstu khayamūhyā vicakṣaṇaiḥ // Ckc_7.20 //
            </p>
         
         
         <p>virodhabhedeṣvasaṅgato yathā</p>
         
         
         <p>
            virājate madhyamalokabhāgyaṃ rājācale kaścana rājasiṃhaḥ /<br />
            yatprāntadṛptāptavatāṃ vilīno mādātirekā ripumañjarīṇām // Ckc_7.*34 //
            </p>
         
         
         <p>atra siṃhāntikamāptānāṃ kuñjarāṇāṃ madaśoṣo nasaṃgacchata ityasaṃgato nāmāyaṃ virodhabhedaḥ
            /</p>
         
         
         <p>
            pratyanīkaṃ yathā<br />
            śrotuṃ raṃbhāracanāṃ nirbharānandagarbhāṃ (?) prāsādeṣu pratidiśataṭinīṃ vīkṣituṃ
            jālamārgeḥ /<br />
            citraṃ siṅgakṣitipa bhavataḥ khaḍgadhārā nimagnā nidrāmudrāṃ niravadhikathāmāśrayanti
            dviṣantaḥ // Ckc_7.*35 //
            </p>
         
         
         <p>atra vacanaśravaṇanirīkṣaṇārthināṃ niravadhinidrāśrayaṇaṃ pratikūlatvenāsaṅgatamiti
            pratyanīkamapi virodha eva /</p>
         
         
         <p>
            viṣamaṃ yathā<br />
            diśāṃ dukūlaṃ hasitaṃ jayaśriyā yaśo vilāsastava siṅgabhūpate /<br />
            svabhāvaśuddho 'pi muśe virodhināṃ karoti mālinyataraṅgitāṃ diśām // Ckc_7.*36 //
            </p>
         
         
         <p>atra dhavalasya yaśaso virodhimukheṣu yadatimālinyakaraṇaṃ tasya ca yādṛśo 'pyupajāyate
            tādṛgeva tadbhavatīti prasiddhivaiṣamyāt parasparāsaṅgaterayaṃ viṣamaṃ nāma virodhaḥ
            /
            athavā diṅmukheṣu viśadīkaraṇaṃ virodhimukheṣu malinīkaraṇañca samavartanaprakāro
            na bhavatīti vaiṣamyādviṣam virodhaḥ /</p>
         
         
         <p>
            adhikaṃ yathā<br />
            śrī siṅgakṣitipo vahanniśitadhī rākarṇakṛṣṭaṃ dhanuḥ pratyaśvaṃ pratikuñjaraṃ pratinaraṃ
            muñcannamoghān śarān /<br />
            yāvanti dviṣatāṃ balāni balavatyāścaryameko 'pyasau tāvadvā samameva tairabhimukhairadhyakṣamālabhyate
            // Ckc_7.*37 //
            </p>
         
         
         <p>atraikasyāpi nāyakasyānekairapi sainyai ranekadhā dṛśyamānatve naikatvasaṃkhyāviruddhasaṃkhyādhikyaṃ
            pratīyata ityadhikaṃ nāma virodhabhedaḥ /</p>
         
         
         <p class="bold">
            prabhūtakāraṇālokādyatra saṃbhāvyate vidhiḥ /<br />
            niṣedho vā viśeṣajñaissa saṃbhava itīritaḥ // Ckc_7.21 //
            </p>
         
         
         <p>
            atra vidhisaṃbhavo yathā<br />
            raicarlīyakṣitivara bhavadghora nāsīraghoṭī- koṭīkṣuṇṇakṣititalarajasyāvṛtāśāvakāśe
            /<br />
            syātsaṃbhāvyaṃ tanuyavanikāthannadīpopamānaṃ paryantodyatparivṛḍha śikhā padmarāgopalānāma
            // Ckc_7.*38 //
            </p>
         
         
         <p>atraivaṃvidhe rajasi sāmantaśikhāmaṇīnāṃ tādṛśī daśā saṃbhāvyeti vidhessaṃbhāvyamānatvādayaṃ
            vidhisaṃbhavaḥ /</p>
         
         
         <p>
            niṣedhasaṃbhavo yathā<br />
            somollāsini pāraśīkanṛpatau saṃdhānusaṃdhāyake kanyāratnasamarpaṇād gajapatau saṃbandhagandhaspṛśi
            /<br />
            raicarlānvayaśārṅiṇaṃ narapatiṃ draṣṭuṃ raṇe sāhasaṃ saṃbhāvyaṃ na hi gautamīparisarakṣudrakṣamābhṛdgaṇe
            // Ckc_7.*39 //
            </p>
         
         
         <p>evaṃvidhanāyakasaṃraṃbhasahanasāhasaṃ kṣudrakṣatriyeṣu na saṃbhāvyamiti niṣedhānniṣedhasaṃbhavaḥ
            /</p>
         
         
         <p class="bold">anyonyaṃ pratīkāro yastadanyonyaṃ mataṃ mama // Ckc_7.22 //</p>
         
         
         <p>
            yathā<br />
            nirvātastaṃbhitaurva dharaṇisurakaraspaśaṃpūtaiḥ suśīlais tvaddānāmbupravāhaissahimahimanidhe
            siṅgabhūpālamaule /<br />
            bhāṇḍāgārānyanarghairanudinamavate pūrayatyaiṣa ratnair ityanyonyopakāraprasṛmaravibhavau
            tvaṃ ca vārāṃ nidhiśca // Ckc_7.*40 //
            </p>
         
         
         <p>atra nāyakanadīnāyakayordānāmbupravāhapraśastaratnasamudāyābhyāmanyonyopakārakabhāvādanyonyamidam
            /</p>
         
         
         <p class="bold">ekatā cūlikā bhrāntiranyonyasyaiva bhūmikāḥ // Ckc_7.23 //</p>
         
         
         <p>
            atrānyonyaikatā yathā<br />
            uddaṇḍīkṛtapuṇḍarīkapaṭalaspaṣṭaprakāśaṃ yaśaḥ cañcaccampakamitrarucirākāraḥ pratāpaśca
            te /<br />
            pratyathikṣitipālamandirabhuvi śrīsiṅgabhūpojjvalā- nyanyonya dyutimelanena bhavatarḥ
            sakīrṇavarṇā iva // Ckc_7.*41 //
            </p>
         
         
         <p>atra kīrtipratāpayor anyonyaṃ vikāryavikā rakabhāvāt pratīkārapratīteranyonyaikyatāpyanyonya
            eva /</p>
         
         
         <p>
            anyonyacūlikā yathā<br />
            vidyāśriyā rājati vidyayā śrīḥ śrīsiṅgabhūpo vacasā śriyā ca /<br />
            nayo 'pi sattvena nayena sattvaṃ nayena sattvena yathā sa eva // Ckc_7.*42 //
            </p>
         
         
         <p>atra vidyāśriyorvirājane parasparamupakāryopakārakatayā vartamānayordvayornāyakavirājamānakriyāyā
            apakārakatvaṃ yat seyaṃ cūlikopari vardhata ityanyonyacūlikeyamanyonyabheda eva /</p>
         
         
         <p>
            anyonyabhrāntiryathā<br />
            līyante gahatnāntareṣu śanakairānmaikṣaṇāśaṅkino bhūpālān bhavadīya sainikadhiyā vīkṣyādhvagān
            vairiṇaḥ /<br />
            tānālokya malimlucā iti dhiyā pārśvadvayālokinaḥ sannaddhāstvaritaṃ prayānti pathikāḥ
            śrī siṅgapṛthvīpate // Ckc_7.*43 //
            </p>
         
         
         <p>atra kāntārasañcāriṇāṃ nāyakavirodhināṃ pathikānāṃ parasparamuddeśyoddeśakatābhāvāt
            pratīkārapratīteranyonyabhrāntiranyonyabheda eva /</p>
         
         
         <p class="bold">
            vyatyayo vastunonyastu yo vā vinimayo mithaḥ /<br />
            parivṛttiriyaṃ proktā mukhyā gauṇīti sā dvidhā // Ckc_7.24 //
            </p>
         
         
         <p>
            vyatyayavatī mukhyā yathā<br />
            sujanamayati lakṣṇīrdurjanānujjhati śrīḥ vrajati layamadharmo vardhate dharmamārgaḥ
            /<br />
            avitari maṇigarbhāmacyutasyāvatāre śritabudhaparicarye siṅgabhūpālavarye // Ckc_7.*44
            //
            </p>
         
         
         <p>atra nāyakarājye sujanadurjanayorlakṣmīparivṛttiḥ /
            dharmādharmayorlayaparivṛttiśca mukhyata eva pratīṃyata iti vyatyavatī mukhyā nāma
            parivṛttiriyam /</p>
         
         
         <p>
            vyatyayavatī gauṇī yathā<br />
            śrī siṅgabhūpayaśasā yad pākṛtamindumālinyam /<br />
            bhavati hi tadeva lakṣyaṃ vimatakṣitipālavadanakamaleṣu // Ckc_7.*45 //
            </p>
         
         
         <p>atra nāyakayaśasāpākṛtasya candrakalaṅkasya virodhinaranāthavadaneṣu lakṣyamāṇatvaṃ
            tadidamanupapadyamānatayā na mukhyamiti gauṇīyaṃ vyatyayavatī parivṛttiḥ /</p>
         
         
         <p>
            mukhyā vinimayā yathā<br />
            śrī siṅgakṣitipālajaitrapaṭahadhvānānu sandhāyino dhāvanto nijarūpagopanakṛte pratyarthipṛthvībhujaḥ
            /<br />
            dattvā vyādhakulāya maṇḍanabharaṃ keyūrahārādikaṃ guñjābījavibhūṣaṇāni vinayātkrīṇanti
            hīnānyapi // Ckc_7.*46 //
            </p>
         
         
         <p>atra maṇiguñjāvibhūṣaṇayorvinimayayoḥ mukhyatayaiva saṃbhavatīti vinimayavatīyaṃ mukhyā
            nāma parivṛttiḥ /</p>
         
         
         <p>
            saiva gauṇī yathā<br />
            vakretarābhivyavahāradakṣā śrī siṅgabhūpāla tavāsidhārā /<br />
            pradāya kampaṃ ripubhūpatīnāṃ saptāṅgarājyaśriyamādadati // Ckc_7.*47 //
            </p>
         
         
         <p>atra nāyakakhaḍge ripubhūpatīṃnāṃ svakampapradānaṃ tebhyaḥ saptāṅgarājyaśriyāmādānaṃ
            ca mukhyā vṛttyā na saṃbhavatīti gauṇavinimayā nāma parivṛttiḥ /</p>
         
         
         <p class="bold">
            dṛṣṭāntaḥ proktasiddhayai yaḥ siddher'the sā nidarśanā /<br />
            pūrvottarasamatvena tridheyaṃ manyate budhaiḥ // Ckc_7.25 //
            </p>
         
         
         <p>
            tatra pūrvā nidarśanā yathā<br />
            paraṃ kurvanti pāruṣyaṃ durjanā rājavallabhāḥ /<br />
            śrī siṅgabhūpakhaḍgo 'yaṃ paramarmaiva kṛntati // Ckc_7.*48 //
            </p>
         
         
         <p>atra rājavallabhakrūrajanadṛṣṭāntasya pūrvamuktatvāt pūrvā nāma nidarśanā /</p>
         
         
         <p>
            uttarā yathā<br />
            śrī siṅgabhūpacāpaṃ vidadhāti virodhijīvadroham /<br />
            namatāmapi vakrāṇāṃ parasantāpāya rājakarṇāsaktiḥ // Ckc_7.*49 //
            </p>
         
         
         <p>atra rājasamīpavartikuṭilajanavṛttāntasya paścāduktatvāduttareyaṃ nidarśanā /</p>
         
         
         <p>
            samā yathā<br />
            medinyāṃ gaganāṅganāṅgananato mandākinīveṇikāṃ veṇīto jalajātasaṃbhavasabhāsaugandhamārohati
            /<br />
            śrī siṅgakṣitipālakīrtilatikā tatsaṃśrayāṇāṃ nṛṇāṃ śaṃsatyadbhatamuttarottaratayā
            jātānubandhodayām // Ckc_7.*50 //
            </p>
         
         
         <p>atra nāyakaparigraheṇottarottarodayavataḥ kīrtidṛṣṭāntasya nāyakāśritajanottarottaraunnatyalakṣaṇadārṣṭāntikasya
            ca śaṃsantīti vartamānalakṣaṇaśatra samakālamevoktatvādiyaṃ samā nāma nidarśanā /</p>
         
         
         <p class="bold">
            kathite vā pratīte vā sādṛśye vastunor dvayoḥ /<br />
            bhedābhidhānaṃ bhedassyādyvatirekaśca saṃsmṛtaḥ // Ckc_7.26 //
            </p>
         
         
         <p>
            atra kathita sādṛśyasvajātīyavyatireko yathā<br />
            śrī siṅgabhūmipatinā na tulāṃ prayānti viśrāṇanakratubhuvo 'pi pare narendrāḥ /<br />
            nandanti tehi viduṣāṃ kavitāvilāsaiḥ so 'yaṃ pratinandayati ca prakāmam // Ckc_7.*51
            //
            </p>
         
         
         <p>atra nāyakasya sajātīyaiḥ narendraissaha vitaraṇe sādṛśyamabhidhāya pratiprīṇanahetubhūtakavitāvilāsaviśeṣakathanādayaṃ
            yathektaḥ /</p>
         
         
         <p>
            sa eva pratītasādṛśye yathā<br />
            śrī siṅgabhūpa bhavadīyaparigraheṇa dharmāya yadbalavate kavireṣa bhītaḥ /<br />
            krītādibandhumuṣitā ca dadāti bhāgau tatte tulāṃ na dadhate prathame narendrāḥ //
            Ckc_7.*52 //
            </p>
         
         
         <p>atra rakatvena (?) tretādvāparamahīnāthajātisāmye pratīte nāyakasya tadrājyacoritadhamabhāvapratyarpaṇapārabhūta
            paripālanaviśeṣabhedakathanādayaṃ pratītasādṛśyasajātīyavyatirekaḥ /</p>
         
         
         <p>
            kathitasādṛśye svavyaktivyatireko yathā<br />
            śrī siṅgabhūpāla bhavān doṣā bhāve bhavāniva /<br />
            śriyāpunastvadanyastvaṃ pratyahaṃ vaṅghamānayā // Ckc_7.*53 //
            </p>
         
         
         <p>atra nāyakasya doṣābhāve svenaiva tulyatāmabhidhāya pratyahaṃ vardhamānayā turagādisaṃpadā
            svasyaiva svato pratidināpekṣayā viśeṣakathanādayaṃ kathitasādṛśye svavyaktivyatirekaḥ
            /
            yadi pratīyamānasādṛśye svavyaktivyatirekasyodāharaṇaṃ saṃbhavati cārutāṃ puṣṇāti
            vā tadapi nirūpaṇīyam /
            
            <p>
               kathitasādṛśthe ekavyatireko yathā<br />
               śrī siṅgadharaṇīpāla karuṇāvaruṇālaya /<br />
               anudātā kathaṃ tulyastava jīmūtavāhanaḥ // Ckc_7.*54 //
               </p>
         </p>
         
         
         <p>atra karuṇānidhitvena kathitasādṛśyayornāyakavidyādharanāyakayoruttaratraiva bhedakadharmakathanādayaṃ
            yathoktaḥ /</p>
         
         
         <p>
            tatraivobhayavyatireko yathā nāyakasyaiva vaṃśāvalyām<br />
            saudaryo balabhadramūrtiraniśaṃ devī priyā rukmiṇī pradyumrastanayo 'pi pautranivaho
            yasyāniruddhādayaḥ /<br />
            soyaṃ śrīpatirannavotanṛpatiḥ kiṃ tvānanāmbhoruhe dhatte cāru sudarśanaśriyamasau
            sarvātma hastāmbuje // Ckc_7.*55 //
            </p>
         
         
         <p>atra balabhadrasaudaryatvādibhirabhihitasādṛśyayoḥ nāyakarusmiṇīnāyakayoḥ sudarśanamukhatvaṃ,
            sudarśanakaratvaṃ cedubhayagatabhedakadharmakathanādayaṃ kathitasādṛśya ubhayavyatirekaḥ
            /</p>
         
         
         <p>
            pratītasādṛśye ekavyatireko yathā<br />
            mitramamitraṃ kurvannarvāga dvijarājakabalanavyagraḥ /<br />
            rāhuḥ kathamupamānaṃ śrīsiṅganṛpālakhaḍgadhārāyāḥ // Ckc_7.*56 //
            </p>
         
         
         <p>atra vivaṇātvena (?) pratītasāmyayoḥ saihikeyakakaukṣeyakayoḥ pūrvatraiva bhedakadharmakathanādayaṃ
            yathoktaḥ /</p>
         
         
         <p>
            tatraivobhayavyatireko yathā<br />
            aśeṣabhogādhiṣṭhāyī nistandrassiṅgabhūpatiḥ /<br />
            saśeṣabhogādhiṣṭhāyī nidrālurnīrajāvaraḥ // Ckc_7.*57 //
            </p>
         
         
         <p>atra jagattrāṇadīkṣitatvena pratīyamānasādṛśyayoḥ nārāyaṇanāyakayorubhayagatabhedakadharmakathanādayaṃ
            pratīyamānasādṛśya ubhayavyatirekaḥ /</p>
         
         
         <p>
            kathitasādṛśyena sadṛśavyatireko yathā<br />
            rājādrisurarājādrī sakalyāṇau sadāśrayau /<br />
            ayaṃ śrī siṅgabhūpena rājate na tu vajriṇā // Ckc_7.*58 //
            </p>
         
         
         <p>atra kathitasāmyayoḥ śailayoḥ pratīyamānasādṛśyābhyāmeva nāyakatridivanāyakābhyāṃ
            bhedakathanādayaṃ tathoktaḥ /</p>
         
         
         <p>
            tatraiva visadṛśavyatireko yathā<br />
            digdantīnāṃ siṅgamahīpateśca samudbhavāllokahitāya kāmam /<br />
            mātaṅgatāyāmapi te madāndhā vaṃśonnatāvapyayamastagarvaḥ // Ckc_7.*59 //
            </p>
         
         
         <p>atra lokahitatvena dikkuñjarāṇāṃ nāyakakuñjarasya ca sāmyamabhidhāya sadṛśābhyomeva
            mātaṅgatvavaṃśonnatibhyāṃ madāndhatvanirgarvatvābhyāṃ ca bhedakathanādayaṃ kathitasādṛśyo
            visadṛśavyatirekaḥ /</p>
         
         
         <p>
            pratītasādṛśye sadṛśavyatireko yathā<br />
            ratvairayatnavimalairvibhāti payasāṃ prabhuḥ /<br />
            ayaṃ śrīsiṅgabhūpālo guṇainairmalyamiśritaiḥ // Ckc_7.*60 //
            </p>
         
         
         <p>atra gambhīratvādinā pratītasāmyayornāyakanadīnāyakayoḥ kathitasādṛśyai reva ratnairguṇaiśca
            bhedakathanādayaṃ tathoktaḥ /</p>
         
         
         <p>
            tatraiva visadṛśavyatireko yathā<br />
            nidrālau śrutivarjite viṣamukhe vakrāṃ dadhāne satīṃ śeṣe nūnamapāyaśaṅkihṛdayā sthātuṃ
            samudveginīm /<br />
            nistandre viśadaśrutau suvadane vakretarādhvakrame śrī siṅgakṣitipālake vasumatī yāti
            pratiṣṭhā parām // Ckc_7.*61 //
            </p>
         
         
         <p>atra vidyāparijñānamahībharaṇādināpratītasāmyayoḥ śeṣanāyakaviśeṣayorvisadṛśanidrālunistandratvādibhedaka
            dharmakathanādayaṃ pratīyamānasādṛśye visadṛśavyatirekaḥ /</p>
         
         
         <p>
            <span class="bold">evaṃ hi vyatirekasya bhedāḥ kecinnidarśitāḥ /</span><br />
            <span class="bold">anenaiva pathānyo 'pi svayamūhyā vicakṣaṇaiḥ // Ckc_7.27 //</span>
            </p>
         
         
         <p><span class="bold">kiñcidārabhyamāṇena kāryaṃ tatsahakāriṇaḥ /
               ākasmikasya saṃprāṣtessamāhitamitīhitam // Ckc_7.28 //</span></p>
         
         
         <p>
            daivikaṃ samāhitaṃ yathā<br />
            śrī siṅgakṣitipālasainikabhiyā bhūbhṛdguhāgāhināṃ kāntāreṣu cikīṣaṃtā nijapadaprastārasaṃmārjanām
            /<br />
            nirvyūḍhā sahakāritā vidhivaśādasmākamākasmikaiḥ kulyākṣāsalitakandarā parisaraprāraṃbhamaṃbhodharaiḥ
            // Ckc_7.*62 //
            </p>
         
         
         <p>atra palāyamānamārgeṣu nijapadapaṅktimārjanacikīrṣūṇāṃ nāyakavirodhināmākasmikavarṣeṇa
            tatsuniṣpannamiti daivikaṃ samāhitam /</p>
         
         
         <p>
            aḍhaivikaṃ yathā<br />
            varṣādiprathamaprabodhasamayācāreṇa padmālayā- dāḍhāsighdanabhekumanaso vyājādanidrātyajaḥ
            /<br />
            daityārerupakārakāraṇatayā jāgarti jāgraddhiyā śrī siṅgasya vibho rdigantavijayaprasthānabherīdhvaniḥ
            // Ckc_7.*63 //
            </p>
         
         
         <p>atra nidrāvyājena lakṣmīgāḍhāliṅganasya śaithilyaṃ cikīrṣatā bhagavatā lavdhasya padmālayātaṅkahetutayā
            sahakāriṇo nāyakasannāhanissāṇarāṇasya pauruṣeyatayā tadidamadaivikaṃ samāhitam /</p>
         
         
         <p class="bold">
            bhrāntirviparyayajñānaṃ saṃskārātsāmyato 'pi vā /<br />
            ālambavatyanālambavatī cetyādi sā dvidhā // Ckc_7.29 //
            </p>
         
         
         <p>
            ālambanavatī yathā<br />
            autsukyādanavotasiṅganṛpaterākāramālikhya sā nirvarṇyāyamasau mama priya iti premābhiyogabhramāt
            /<br />
            āśuddhāya tatopasṛtya tarasā kiñcidvivṛttānanā sānūnaṃ sadarasmitaṃ sacakitaṃ sākāṅkṣamālokate
            // Ckc_7.*64 //
            </p>
         
         
         <p>atra nāyakānuraktāyāḥ kasyāścinnāyakacitre ayaṃ sākṣānnāyaka iti pratīteḥ seyaṃ satatanāyakānudhyānavāsanābalena
            citrastha nāyakākāramālambya jāyata iti saṃskārajā sālambā nāmabhrāntiriyam /</p>
         
         
         <p>
            nirālambā yathā<br />
            prācaṇḍyaṃ pratigaṇḍabhairavavibhoralokya yuddhāṅgaṇe dāvanto girikandarāparisaraṃ
            pratyarthipṛthvībhujaḥ /<br />
            doruddhūtakarālakhaḍgalatikāvyagraṃ tamevāntike prartyādra pratipādapaṃ pratidiśaṃ
            paśyanti paryākulāḥ // Ckc_7.*65 //
            </p>
         
         
         <p>atra raṇamukhe tādṛśapracaṇḍimānusandhāyakaṃ nāyakaṃ sākṣātkṛtavatāṃ dviṣatā mavigatena
            vāsanābalena nāyakasādṛśyālambanaṃ vināpi śailādiṣu yā nayakādipratītiḥ seyaṃ nirālaṃbanā
            nāma saṃskārato bhrāntiḥ /</p>
         
         
         <p class="bold">
            dvitīyā ca parijñeyā dviprakārā manīṣibhiḥ /<br />
            atattave tattvarūpā ca tattve cātattvarūpiṇī // Ckc_7.30 //
            </p>
         
         
         <p>
            ādyā yathā<br />
            nartuṃ vāñchati dhūrjaṭiḥ phaṇadharāstiṣṭhanti paryantataḥ pratyuttiṣṭhati jāhnavī
            na sahate mānāgrahaṃ māninī /<br />
            serṣyaṃ paśyati pārvatī kamalabhūrāliṅgituṃ ceṣṭate śrī siṅgakṣitināthakīrtimahimanyāścaryadhuryodaye
            // Ckc_7.*66 //
            </p>
         
         
         <p>atra sadṛśadhāvalyena yatprāleyaśailādirūpe nāyakayaśasi tattadrūpatayā pratibhānaṃ
            seyamatattve tattvarūpā bhrāntiḥ /</p>
         
         
         <p>
            dvitīyā yathā<br />
            tṛṣṇākrāntā jalamiti dhiyā saṃplave bhānubhāsāṃ dhāvaṃ dhāvaṃ dhavaladhavalaṃ dhānvinīṣu
            sthalīṣu /<br />
            kṣāmakṣāmā ripunṛpatayaḥ siṅgabhūpāladhāṭyāṃ satyākārānapi na payasāṃ viśvasanti sma
            kūpān // Ckc_7.*67 //
            </p>
         
         
         <p>atra bahuśo mṛgatṛṣṇikāpratāritānāṃ nāyakaparipanthināṃ pāramārthikeṣvapi jaleṣu na
            jalānīti yā pratipattiḥ seyaṃ tattvepyatattvarūpā bhrāntiḥ sādaśyajanitā bhrāntiḥ
            /</p>
         
         
         <p class="bold">
            bhrānteḥ paraṃparā bhrānteḥṛ śruṅkhalā ityubhe ime /<br />
            bhrānteḥ pṛthagiti jñānaṃ bhrāntireveti me matam // Ckc_7.31 //
            </p>
         
         
         <p>
            atra bhrāntiparamparā yathā<br />
            śākhāsu prasavāśayā kṣitiruhāṃ karpūrakhaṃḍāśayā peṭīkāmudareṣu mohanavidherante duklāśayā
            /<br />
            śrīsiṅgakṣitināyakendra bhavato gṛhṇanti siddhāṅganāḥ lokālokadarīparīsahabhuvāmākalpakalpaṃ
            yaśaḥ // Ckc_7.*68 //
            </p>
         
         
         <p>atra siddhāṅganānāṃ bahuśo mālākrameṇa nāyakayaśasi jāyamānā prasavādibhrāntireva
            brāntiparaṃparetyucyate /</p>
         
         
         <p>
            bhrāntiśṛṅkhalā yathā<br />
            brahmā haṃsadhiyānurajyati nabhogaṅgādhiyā te khagāḥ kṣīrāṃbhodhidhiyā ca sā taṭavatī
            jyotsnādhiyā cāmbudhiḥ /<br />
            sā kāntiḥ śaradindumaṇḍaladhiyā tvatkīrtimavyāhatāṃ śrī siṅgakṣitinātha sādhujanatāsaṃkalpakalpadruma
            // Ckc_7.*69 //
            </p>
         
         
         <p>atra bhrāntīnāmuttarottaraṃ śṛṅkhalānyāyeṃna saṃkalanādiyaṃ bhrāntiḥ śṛṅkhalā nāma
            bhrāntereva bhedaḥ /</p>
         
         
         <p class="bold">ūhā vitarkaḥ sa dvedhā nirṇayānirṇayāvadhiḥ // Ckc_7.32 //</p>
         
         
         <p>
            atra nirṇayānto yathā<br />
            asau kiṃ kandarpaḥ kimayamamareśānatanayaḥ kimeṣaḥ śrīrāmaḥ kimayamalakānāyakasutaḥ
            /<br />
            sakhi jñātaṃ so 'yaṃ yuvatinayanotpādakaphalaṃ nidhānaṃ bhāgyānāṃ jayati khalu siṅgakṣitipatiḥ
            // Ckc_7.*70 //
            </p>
         
         
         <p>atra kandarpādivitarkānantaraṃ so 'yaṃ nāyaka iti nirṇayakathanādayaṃ tathoktaḥ /</p>
         
         
         <p>
            anirṇayānto yathā<br />
            saṃvartapāvakaśikhā kimi kinnu jihvā mṛtyoriyaṃ kimu yugāntakṛtāntadaṃṣṭrā /<br />
            ityūhyate samarasīmani vairisainyaiḥ śrī siṅgabhūpakarakampitakhaḍgarekhā // Ckc_7.*71
            //
            </p>
         
         
         <p>atra kimidaṃ kimidamiti vitarkayatā vimatasainyena seyaṃ nāyakakhaḍgadhāreti nirṇayākathanādayaṃ
            tathoktaḥ /</p>
         
         
         <p class="bold">vastvantareṇa sthaganaṃ vastuno mīlitaṃ matam // Ckc_7.33 //</p>
         
         
         <p>
            yathā<br />
            nityaṃ śrīanavotasiṅganṛpateraśrāntaviśrāṇana- ślāghāślokakṛtā ca dānarasike nākaukasāṃ
            nāyake /<br />
            svardhenorvadane nisarganamanāllajjānatirgopyate mandārasya ca bāṣpa vindupaṭalaṃ
            ścyotanmadhūlīkaṇaiḥ // Ckc_7.*72 //
            </p>
         
         
         <p>atra nāyakavitaraṇaślāghayāḥ parābhūtayoḥ kāmadhenukalpavṛkṣayor jāyamānalajjānatibāṣpapūrāḥ
            svabhāvamukhāvanatipuṣparasābhyāṃ sthagitamiti mīlitamidam /</p>
         
         
         <p class="bold">tadbhedāssāmyapihita tadguṇātadṇāvapi // Ckc_7.34 //</p>
         
         
         <p>
            tatra sāmānyaṃ yathā<br />
            raicarlīyakulāvataṃsa nṛpate haṃsāḥ praśaṃsānidhe śliṣṭadravyavivekino vijahati prāvīṇyagarvaṃ
            nijam /<br />
            vaktrāntādgalitānmṛṇālakabalān kīlau tava brāhnaṇī prāptādvaitakathānmanāgapi paricchettuṃ
            cirādakṣamāḥ // Ckc_7.*73 //
            </p>
         
         
         <p>atra kīrtimṛṇālayorekatvarūpaṃ sāmānyamapi sadṛśena sadṛśasthaganamiti mīritameva
            /</p>
         
         
         <p>
            pihitaṃ yathā<br />
            kasyāśicitkuca maṇḍale navavayomattebhakumbhadvaye dṛṣṭiṃ rāgataraṅgitāṃ vidadhatā
            śrīsiṅgabhūmībhujā /<br />
            dākṣiṇyavratabhaṅgabhīrumanasā devena vāmabhruvā- manyāsāmapi sā tathaiva kṛtinā netrendriyeṇārpitā
            // Ckc_7.*74 //
            </p>
         
         
         <p>atra prakaṭitasnehāṃ preyakīṃ paśyato nāyakasya yadanyāsvapi tathāvidhakaṭākṣavyāpāriṇa
            svakīyabhāvaka prakhyākachākavihitaṃ [bhāvapracchādanaṃ vihitaṃ (?)] tadidaṃ pihitamiti
            kecidācakṣate /
            tadapi sahajānu rāgadṛṣṭivyāpārasya sādhitānurāgadṛṣṭivyāpāreṇa sthaganamiti mīlitameva
            /</p>
         
         
         <p>
            tadguṇo yathā<br />
            patraprāyalatāpratāna kṛtā nikuñjaiḥ palaśottare (?) svacchāsu sphaṭikasthalīṣu dhavalakṣoṇīrajolepanāḥ
            /<br />
            śoṇagrāvasu gairikendradayujo vidveṣiṇastatkṣaṇāt lakṣyante na hi siṅgabhūpaticamūnāsīradhāṭībhaṭaiḥ
            // Ckc_7.*75 //
            </p>
         
         
         <p>atra nāyakadveṣiṇāṃ nikuñjāpuñjādiguṇasamā śrayaṇena sthagitamiti tadguṇamīlitameva
            /</p>
         
         
         <p>
            siṅgakṣmāpatikīrtibhirdhavalite lokatraye svaprabhoḥ kaṇṭhena vyatikālakūṭaghaṭanājīrṇena
            hṛṣṭā gaṇāḥ /<br />
            varṇe 'pi pratikūlatāṃ vijaharī patyuḥ priyā pārvatī pūrṇendor api mudritā janatayā
            rūḍhā kalaṅkaprathā // Ckc_7.*76 //
            </p>
         
         
         <p>atrātadguṇānāmapi kālakaṇṭha.... ....yadvikārā viṣkaraṇaṃ so 'yamatadguṇa iti vyācakṣate
            /
            tadasmin mate 'pi kriyākāraṇānāmasāmarthyādahetvalaṅkāra eva /</p>
         
         
         <p class="bold">sadṛśādanubhūtārthapratītiḥ smaraṇaṃ matam // Ckc_7.35 //</p>
         
         
         <p>
            yathā<br />
            saṃtrāsādupavindhyakānanabilaiḥ paryantaniryanmadhu- srotaskā parilokya gaṇḍadṛṣado
            vyāmāvakāśaspṛśaḥ /<br />
            uddaṇḍapratigaṇjabhairavahṛtāḥ pratyarthibhiḥ pārthivaiḥ smaryante nijagandhabandhuraghaṭāḥ
            tṛṭyatkaṭagranthayaḥ // Ckc_7.*77 //
            </p>
         
         
         <p>atra gaṇḍaśailadarśanena tatsadṛśānāṃ nāyakāpahṛtānāṃ nijagajendrāṇāṃ yā smṛtisso
            'yaṃ smṛtyalaṅkāraḥ /</p>
         
         
         <p class="bold">abhiprāyānukūlyena pravṛttirbhāva īritaḥ // Ckc_7.36 //</p>
         
         
         <p>
            yathā<br />
            śrīsiṅgakṣitināyakena viduṣā tattatkalāpaddhateḥ lokasyāṅgānyakṛtyasauṣṭhavakalāmaṅgoṣu
            sandhitsatā /<br />
            yadyatsaṃvihitaṃ raho vitanute tattatpratīpakramaṃ, prajñāśītavatī vivekacaturā kācitkuraṅgekṣaṇā
            // Ckc_7.*78 //
            </p>
         
         
         <p>atra nāyakasya yo 'yaṃ sauṣṭhavopadeśapravṛttiḥ tayorpaṭadvayoranyonyasparśanasukhopameya
            prāyādityayaṃ bhāvālaṅkāraḥ</p>
         
         
         <p>
            yathā ca<br />
            kalyāṇaśṛṅgapayasā pariṣektukāmā vakṣaḥsthalaṃ navavasantavihārakāle /<br />
            atyānatena śirakecchati siṅgabhūpe tanmāninī na vijarāti jahāti bāṣpam // Ckc_7.*79
            //
            </p>
         
         
         <p>atra vakṣasi salilasekaṃ nāyakaḥ śirasi yatsamīhitavān nāyikayā tatśṛṅgasalilaṃ na
            muktam kintu bāṣpamiti yattadatra nāyakasya hṛdaye kācidanyā hṛdayavallabhaā vasatīti
            bhāvaḥ /</p>
         
         
         <p class="bold">
            bhāvapratīpastu parairbhāva eveti darśitaḥ /<br />
            anyathājñānarūpatvād bhrantireveti me matiḥ // Ckc_7.37 //
            </p>
         
         
         <p>yathā atraivodāharaṇe yathā nāyakasyāyamabhiprāyaḥ /
            mama hṛdaye sthitāṃ tvāmeva tvaṃ kimiti sektumicchasi /
            yadi priye māṃ sektumicchasi tarhi śirasi siñceti /
            tadāparasyā sthitiśaṅkayā na sektavyo 'yamiti yo 'yaṃ nāyikāyāḥ pratīptotkaṇṭhāṃ bodhayatītyarthāpattiriyam
            /
            evaṃmitarapramāṇasiddhārthānupapattihetukārthāpattiḥ svayamūhanīyā /</p>
         
         
         <p>iti sarasasāhityacāturīdhurīṇaviśveśvarakavicandrapraṇītāyāṃ śrī siṅgabhūpālakīrtisudhāsāraśītalāyāṃ
            camatkāracandrikāyāmalaṅkāraviveko nāma saptamovilāsaḥ //</p>
         
         
         
         
         
         <p>aṣṭamo vilāsaḥ</p>
         
         
         <p>camatkāracandrikā viśveśvarakavicandraviracitā aṣṭamo vilāsaḥ</p>
         
         
         <p>ubhayālaṅkāranirūpaṇam</p>
         
         
         <p>
            <span class="bold">śabdebhyo ya ivādibhya upamādiḥ pratīyate /</span><br />
            <span class="bold">viśiṣṭārthaḥ kavīnāṃ tā ubhayālaṅkṛtayo matāḥ // Ckc_8.1 //</span>
            </p>
         
         
         <p>
            <span class="bold">upamā rūpakaṃ sāmyaṃ saṃśayoktirapahnu nutiḥ /</span><br />
            <span class="bold">samādhyuktiḥ samāsoktirutprekṣāprastutastutiḥ // Ckc_8.2 //</span>
            </p>
         
         
         <p>
            <span class="bold">satulyayogito laśaḥ sasahokti ssamuccayaḥ /</span><br />
            <span class="bold">ākṣepārthāntaranyāsau saviśeṣā pariṣkṛtiḥ // Ckc_8.3 //</span>
            </p>
         
         
         <p>
            <span class="bold">dīpanakramaparyāyātiśayaśleṣabhāvanāḥ /</span><br />
            <span class="bold">saṃsṭaṣṭiriti nirdiṣṭāstāścaturviṃśatirbudhaiḥ // Ckc_8.4 //</span>
            </p>
         
         
         <p>
            <span class="bold">prasiddheranurodhena sādṛśyaṃ yatra dharmataḥ /</span><br />
            <span class="bold">pratītaṃ kathitaṃ vā syādarthayorupamā hi sā // Ckc_8.5 //</span>
            </p>
         
         
         <p>
            <span class="bold">padavākyaprapañcākhyairbhedaistredhā bhavediyam /</span><br />
            <span class="bold">padopamā dvidhā tatra samāsāt pratyayādapi // Ckc_8.6 //</span>
            </p>
         
         
         <p>
            <span class="bold">tatrādyā ca caturbhedā jñeyā sarvasamāsgā /</span><br />
            <span class="bold">antargatadyotakārthā tulyadharmārthagarbhitā // Ckc_8.7 //</span>
            </p>
         
         
         <p><span class="bold">antarbhūtobhayārthā cetyāsāṃ lakṣyaṃ pradarśyate // Ckc_8.8 //</span></p>
         
         
         <p>
            āśākāśāvakāśaprasṛmarayaśaso bhāgyasaubhāgyarāśeḥ raicarteyānvayendo raghupatisadṛśaḥ
            kaumudīkāntakānteḥ /<br />
            bāhau śeṣāhidīrghe jalajakaratale bhāti viśvaṃbhareyaṃ krudhyatkālāhidaṃṣṭrāṃ mukhavikaṭamukhīṃ
            khaḍgarekhāṃ dadhāne // Ckc_8.*1 //
            </p>
         
         
         <p>atra krudhayadityādipade upamānasyāhidaṃṣṭrāmukhasya tulyadharmasya vikaṭatvasya khaḍgamukhasyopameyasya
            casvasvaśabdairabhidhānena dyotakārthasya pratibhānāt sarvamupamānopameyatulyadharmadyotakaṃ
            samāse saṃbhavatīti sarvasamāsā nāmeyaṃ padopamā /
            śeṣāhirivadīrghaḥ śeṣāhidīrgha ityatra dyotakārtha upamānāni sāmānyavacanairiti samāsenokta
            iti seyamantargatadyotakārthā nāma samāsapadopamā /
            jalajamiva tāmraṃ karatalaṃ yasyāyaṃ jalajakaratala ityatrānyapadārthaṃsamāsa evadyotakatulya
            dhayorantarmarbhūtatvādiyamantarbhūtobhayārthā nāma samāsapadopamā /</p>
         
         
         <p class="bold">
            caturdhā vidyate 'nyāpi pratyayārthaprabhedatā /<br />
            pratyayo 'pyupamānopameyadyotakatulyabhāk // Ckc_8.9 //
            </p>
         
         
         <p>
            tatropamānārthapratyayā yathā<br />
            rājñā śrīsiṅgabhūpālabāhunā bahurāhuṇā /<br />
            kalpapādapakalpena pālitā lalitena bhūḥ // Ckc_8.*2 //
            </p>
         
         
         <p>atra yadyapi rāhuriva rāhuḥ kalpapādapa iva kalpapādapa iti cābhedopacāravyāvṛttyā
            rāhukalpaśabdayorupamānabhāvinorapyupameye bāhau vṛttiḥ /
            tābhyāṃ ca yadyapi svārthe eva bahuckalpappratyayau bhavataḥ tathāpi yathā śūrādibhya
            utpadyamānāstarabādayaḥ śauryasyaivātiśayamavagamayanti na punaḥśauyaśriyasya tadvadimāvapi
            guṇabhūtamevopamānārthaṃ bruvāte iti seyamupamānār thapratyayā nāma pratyayopamā /</p>
         
         
         <p>
            upameyārthapratyayo yathā<br />
            kalyāṇācalakārmukopama samitsaṃraṃbhajṛmbhānidhe śrīsiṅgakṣitināthamaṇḍanamaṇe durvāradāeṃrvikram
            /<br />
            pārāvārabirāviṇīṣu vijayaprasthānabherīṣu te kākakrośi kuraṅgadhāvi ca kulaṃ vidveṣiṇāṃ
            jāyate // Ckc_8.*3 //
            </p>
         
         
         <p>atra pārāvārā iva rudanti pārāvāravirāviṇya ityatra kartaryupamāna iti sāmānādhikaraṇyena
            kartavye ca pratyaye upameyārthapratyayā nāma padopamā /
            anayaiva bhaṅgayā kākakrośikuraṅgadhāvītyatrāpi draṣṭavyam /</p>
         
         
         <p>
            dyotakārthapratyayā yathā<br />
            kalyāṇaśailavadupāśritapārijāte śrīsiṅgabhūpatilake kaṭakapradīpe /<br />
            puṇyakriyābhiranuvāsaramedhamānā recarlasantativadeti mahī pratiṣṭhām // Ckc_8.*4
            //
            </p>
         
         
         <p>atra kalyāṇaśailo meruḥ tadvadityatra tatra tasyevitībārthe vatiḥ /
            recarlasantativadityatra tu tena tulyaṃ kriyā cedvatiṃriti dyotakārtha eva na punastulyakriyārtha
            iti dyotakārthapratyayā nāma padopamā /</p>
         
         
         <p>
            tulyadharmārthapratyayā yathā<br />
            uddaṇḍapratigaṇḍhabhairavavibho rajyatkaṭākṣe ruṣā gehīyanti virodhināṃ giriguhā stalpāyate
            śādvalam /<br />
            saudhīyanti taṭe ca te kapicamūcāraṃ caranto vane paśyanti prabhudarśamugraśabarāneṇīsutīyanti
            ca // Ckc_8.*5 //
            </p>
         
         
         <p>
            atra gehānīvācaranti gehīyantītyatra kyac pratyaya upamānādācāra iti kriyāviśeṣalakṣaṇe
            tulyadharmārtha eva samutpanna iti seyaṃ tulyadharmārthapratyayā nāma padopamā /<br />
            saivādhikaraṇakyacā yathā atra saidha iva ācarati saudhīyantītyatrādhārakyacpratyayo
            'pi tulyadharmārtha eveti seyaṃ tādṛśī /<br />
            saiva kriyayā yathā uddaṇḍapratigaṇjabhairava bhavadbāṇā raṇe vidbiṣāṃ bhetālanti
            halāhalanti dahanajvālanti kālanti ca /<br />
            śrīsiṅgakṣitipāla pālitaguṇa tvatkīrtivisphūrtayo nīhāranti haranti nirjaravarāhāranti
            hāranti ca // Ckc_8.*6 //
            </p>
         
         
         <p>atra bhetālantītyādiṣu kriyāsu tadivācaratītyācāralakṣaṇatulyadharmārthe kvibuptanna
            iti seyamapi tulyadharmārthapratyayā nāma padopamā /</p>
         
         
         <p>
            <span class="bold">mithaḥ padārthayossāmyāttathā vākyārthayorapi /</span><br />
            <span class="bold">vākyopamā dvidhā jñeyā tatrādyā dvividhā matā // Ckc_8.10 //</span>
            </p>
         
         
         <p><span class="bold">pūrṇā lupteti pūrṇātra caturaṅgasusaṅgatā // Ckc_8.11 //</span></p>
         
         
         <p>
            yathā<br />
            yathā rākācandre sakalajagadānandajanane saroje gaure bā surabhitadaśāśāpariṣadi /<br />
            mahāratnollāsinyurasi danujāreriva ruciṃ parāṃ dhatte siṅgakṣitipa bhavatī śrīratitarām
            // Ckc_8.*7 //
            </p>
         
         
         <p>atropamānopameyadyotakatutyadharmarūpaiścaturbhiraṅgaiḥ saṅgateriyaṃ padārthasāmyavatī
            pūrṇā vākyopamā /</p>
         
         
         <p class="bold">luptā tu trividhā tulyadyotakobhayalopataḥ // Ckc_8.12 //</p>
         
         
         <p>
            atra tulyadharmalopavatī yathā<br />
            śrīsiṅgadharaṇīpāla tava kīrtiparaṃparā /<br />
            spardhate candrikāpūrairdṛptā balavadāśrayāt // Ckc_8.*8 //
            </p>
         
         
         <p>atra tulyadharmasya dhavalimāderanabhidhāne 'pi prasiddhibalenopamānopameyabhāvasya
            pratīteriyaṃ tulyadharmavatī vākyopamā /</p>
         
         
         <p>
            saiva dyotakalopavatī yathā<br />
            śrīsiṅgadharaṇīpāla ratnasānurbhavānapi /<br />
            jyotirvirājatkaṭakau kalyāṇākāraśobhinau // Ckc_8.*9 //
            </p>
         
         
         <p>atra ivādidyotakamantareṇāpi ratnasānunāyakaratnayorupamānopameyayoritaretarayoginaikaśeṣeṇa
            tadviśeṣaṇayossamudāyenana ca dvayoḥ sādṛśyaṃ pratīyata itīyaṃ dyotakalopavatī nāma
            padārthasāmyavatī vākyopamā /
            nātra śleṣaśaṅkā /
            siddhasādṛśyayoḥ tantreṇābhidhānaṃ śleṣaḥ /
            sādṛsyaṃ punarupamānopameyabhāvavivakṣā /
            tena śleṣasya dyotakalopopamāyāśca viviktaviṣayatā vyakttaiva /</p>
         
         
         <p>
            ubhayalopavatī yathā<br />
            na karpūrā na nīhārā na ca śāradacandrikāḥ /<br />
            kintu sphuranti śrīsiṅgadharaṇīpālakīrtaḥ // Ckc_8.*10 //
            </p>
         
         
         <p>atra tulyadharmadyotakābhyāṃ vināpi nāyakakīrtiṣu karpūrādibhrāntipratyākhyānenaiva
            tadupamānopameyabhāvapratīteriyamubhayalopavatī nāma padārthasāmyavatī vākyopamā /
            kecidenāṃ trilopavatīmapi manyanete /
            upamānopameyayoranyatarakathane kasya sādharmyamityasaṃmatamityasmākam /</p>
         
         
         <p class="bold">
            vākyārthagāminyupamā caturdhaikevaśabdikā /<br />
            anekadyotakevādiśūnyāvaidhargyavatyapi // Ckc_8.13 //
            </p>
         
         
         <p>
            ekadyotakā yathā<br />
            siṃhāsane rājati siṅgabhūpo vakṣasthalāndolitatārahāraḥ /<br />
            ālambadīrghastabhakābhirāma- staṭe sumeroriva kalpavṛkṣaḥ // Ckc_8.*11 //
            </p>
         
         
         <p>atra merutaṭa siṃhāsanayoḥ kalpavṛkṣanāyakayostabakahārayośca parasparamupamānopameya
            bhāvavivakṣāyāṃ viśeṣaṇaviśeṣyabhāvakalpanayā dvayoreva vākyārthayoḥ kalpitatvādekenaiva
            dyotakaśabdena tayoḥ parasparamupamānopameyabhāvo 'bhihita iti seyamekadyotakā nāma
            vākyārthasāmyavatī vākyopamā /</p>
         
         
         <p>
            anekadyotakā yathā<br />
            śrīsiṅgadharaṇīpālo bhāsvāniva mahodayaḥ /<br />
            hanti dhvāntamivārātivrātaṃ vyomnīva saṅgare // Ckc_8.*12 //
            </p>
         
         
         <p>atra vākyadvayaikatāpattikāmanayā kartuḥ karmaṇo 'dhikaraṇāccopamānāt pṛthak pṛthag
            dyotakaśabdaḥ kṛta iti seyamanekadyotakā nāma vākyārthasāmyavatī vākyopamā /</p>
         
         
         <p>
            dyotakahīnā yathā<br />
            devānāṃ divi rakṣaṇāya maghavā jāgarti daṃbholinā sādhūnāṃ bhūvi siṅgabhūpatirayaṃ
            khaḍgena śātāsriṇā /<br />
            ratnādau prathamo mudā viharate rambhādibhirvaibhavā- drājādrāvitaro 'pi ropitayaśāśśuddhāntakāntājanaiḥ
            // Ckc_8.*13 //
            </p>
         
         
         <p>atra suranāyakayoḥ svarlokabhūlokayoḥ devabhūdevānāṃ dambholikaravālayośca tulyaikaśriyā
            samāveśādivādidyotakamantareṇāpi vākyārthānāmupamānopameyabhāvo gamyata ityayaṃ dyotakaśūnyā
            nāma vākyārthasāmyavatī vākyopamā /</p>
         
         
         <p>
            vaidharmyavatī yathā<br />
            avivekī na surabhivaccintāmaṇiriva na yāti kāṭhinyam /<br />
            śrīsiṅgabhūpatilako śiva śiva bhūlokasaubhāgyam // Ckc_8.*14 //
            </p>
         
         
         <p>atropamānopameyadyotakeṣu stsu yoyamaviveko nāma dharmaḥ so 'yamupamāna eva kavinā
            niyamyata itīyaṃ vaidharmyavatī nāma vākyopamā /</p>
         
         
         <p>
            <span class="bold">yatroktibhaṅgyā vākyārthe sādṛśyamavagamyate /</span><br />
            <span class="bold">vākyārthayorvistarataḥ sā prapañcopamā yathā // Ckc_8.14 //</span>
            </p>
         
         
         <p>
            <span class="bold">seyaṃ dvedhā hi rūpeṇa prakṛtāprakṛteti ca /</span><br />
            <span class="bold">tayoḥ prakṛtarūpār yāccaturdhā sakalopamā // Ckc_8.15 //</span>
            </p>
         
         
         <p><span class="bold">ekadeśopamā cānye mālikā mekhaleti ca // Ckc_8.16 //</span></p>
         
         
         <p>
            tatra sakalopamā yathā<br />
            mainākapramukhairiva kṣitidharairudbhrāntadantāvalaiḥ kallolairiva ghoṭakairbhaṭavarairmātaṅganakrairiva
            /<br />
            raicarlīyakulendunā svapatinā daityāriṇeva sphuṭaṃ senā sindhuriva prayāti nitarāṃ
            kenāpi durlaṅghatām // Ckc_8.*15 //
            </p>
         
         
         <p>atra sindhoḥ senāyāśca durlaṅghatayābhidhīyamānasādṛśyayorupamānopameyabhāvavivakṣāyāṃ
            yathā mainākādiśailānāṃ mātaṅgādīnāṃ samudrasenādharmāṇāṃ pratītasādṛśyānāṃ pṛthak
            pṛthag dyotakaśabdayogādativistareṇāvayavinoravayavānāṃ ca yathocitaṃ sākalyena vākyārthayoraupamye
            bhaṅgiḥ seyaṃ sākalyavatī nāma prakṛtirūpā prapañcoktiḥ /</p>
         
         
         <p>
            ekadeśavatī yathā<br />
            vilasati siṅganṛpālo nāvakisalayasaṃpuṭairivāṅgulībhiḥ /<br />
            kusumairiva nakharucibhi- rviṭapayugaleneva bāhuyugalena // Ckc_8.*16 //
            </p>
         
         
         <p>atra kalpavṛkṣanāyakayorupamānopameyabhāve vaktavye kalpavṛkṣalakṣaṇamupamānaṃ parityajya
            tadekadeśena sahopameyaikadeśo bāhuyugalāśaṃsāvayavaiḥ (kisalaya) kisalayakusumaissaha
            bhujayugāṅgānyaṅgulyaḥ nakharucayaśca pṛthak pṛthag dyotakaśabdaprayogādvistareṇopamitānītīyamekadeśavatī
            nāma prakṛtarūpā prapañcopamā /</p>
         
         
         <p>
            mālikā yathā<br />
            karpūrairiva kaumudairiva kulaiḥ kāśairiva svarṇadī-kallolairiva kaitakairiva dalaiḥ
            kādambayūthairiva /<br />
            śrīgandhairiva śāradairiva ganaiḥ śītāṃśubiṃbairiva vyāptaṃ siṅganarendrakīrtivibhavaiḥ
            trailokyamālokyate // Ckc_8.*17 //
            </p>
         
         
         <p>atra nāyakakīrtirekaikaprakarṣapratītaye mālikāprakāreṇa karpūrādibhirupamīyata itīyaṃ
            mālikā nāma prakṛtarūpā prapañcopamā /</p>
         
         
         <p>
            mekhalā yathā<br />
            prajñeva kīrtiramalā tava siṅgabhūpa prajñāpi khaḍga iva tīvratarā vibhāti /<br />
            khaḍgaḥ pratāpa iva śātravacittadāhī prāntān diśāṃ bhajati kīrtiriva pratāpaḥ // Ckc_8.*18
            //
            </p>
         
         
         <p>atrābhidhīyamānasādṛsyānāṃ prajñādīnāṃ raśanānyāyena saṃkalayya saprapañcatayā kathanātseyaṃ
            mekhalā nāma prakṛtarūpā prapañcopamā /</p>
         
         
         <p class="bold">
            uktā vikṛta rūpeti yānyā sāpi caturvidhā /<br />
            viparyāsobhayotpādyānanvayākhyābhiraṅkitā // Ckc_8.17 //
            </p>
         
         
         <p>
            tāsu viparyāsopamā yathā<br />
            koṇe kutracidāsatāṃ kariṇiki kroḍādayaḥ kecana prācīnāstadupāśrayānvayamamī doṣānna
            bhāṣāmahe /<br />
            keyūraṃ smaragasmarasya śayanaṃ śaurergirāṃ śāsitā śrīsiṅgakṣitināyakena samatāṃ śeṣāhirevārhati
            // Ckc_8.*19 //
            </p>
         
         
         <p>atra pratīyamāne dharaṇīdhaureyatve śeṣādīnāmupamānatvaṃ nāyakasyopameyatvamiti marvādāyāṃ
            varṇanīyasyātiśayaṃ vivakṣatā kenāpi vaktā viparyāsādupamānopameyabhāvaḥ kalpita iti
            seyaṃ viparyāsopamā nāma vikṛtarūpā prapañcopamā /</p>
         
         
         <p>
            ubhayopamā yathā<br />
            śrīsiṅgabhūpālaka sādhurakṣā- māsadhuśikṣāṃ ca vitanvataste /<br />
            anīkinīsindhurivānurundhe durlaṃghyatāṃ sindhuranīkinīva // Ckc_8.*20 //
            </p>
         
         
         <p>atra vāhinīnāthanāyakavāhinyoranyonyamupamānopameyabhāvavivakṣāyāmekatarapakṣe prasiddhivaikṛtamitīyamubhayopamā
            nāma vikṛtarūpā prapañcopamā /</p>
         
         
         <p>
            utpādyopamāno yathā<br />
            kālāpāṃ yadakalpapādapamahāśākhā samālaṃbate śrīsiṅgakṣitipālabāhuranayā tulyaḥ kṛpāṇojjvalaḥ
            /<br />
            hemādrerupari sthite yadi vidhau pāścātyagaurāndhatā tacchatraṃ kṛtaśātakumbhakalaśaṃ
            jātopamānaṃ bhavet // Ckc_8.*21 //
            </p>
         
         
         <p>atra kalpapādapaśākhāyāḥ kālāhisaṃkalpamutpādyānayā sakṛpāṇo nāyakapāṇirupamīyata
            iti seyamutpādyopamā nāma vikṛtarūpā prapañcopamā /
            evamuttarārdhe 'pi yojanīyam /</p>
         
         
         <p>
            ananvayopamā yathā<br />
            śrīsiṅgabhūpatiriva bhāti śrīsiṅgabhūpatiḥ /<br />
            akharvapratyarthimadavāraṇavāraṇe // Ckc_8.*22 //
            </p>
         
         
         <p>atropamānopameyabhāva ekasyaivānanvita itīyamananvayā nāma vikṛtā prapañcopamā /</p>
         
         
         <p>
            <span class="bold">upameyatayā yasmin upacāraprayogataḥ /</span><br />
            <span class="bold">upamānaṃ virudhyota rūpakaṃ tannirūpitam // Ckc_8.18 //</span>
            </p>
         
         
         <p>
            <span class="bold">prādhānyāttadidaṃ tredhā śabdārthobhayasaṃbhavāt /</span><br />
            <span class="bold">śabdapradhānaṃ prakṛtaṃ vikṛtaṃ ceti tad dvidhā // Ckc_8.19 //</span>
            </p>
         
         
         <p><span class="bold">ādyantavikṛtaiśśabdairgrathitaṃ taccaturvidham /
               samastaṃ vyastamubhayaṃ saviśeṣaṇamityapi // Ckc_8.20 //</span></p>
         
         
         <p>
            tatra samāsavadrūpakaṃ yathā<br />
            dhārā siṅgamahīpālakaravālapayomucaḥ /<br />
            nirvāpayati vīrāṇāṃ pratāpadavapāvakam // Ckc_8.*23 //
            </p>
         
         
         <p>atra sādṛśyādi vivakṣāyāmabhedopacāreṇopameyasya karavālasya payomugiva payomugiti
            payomukpayodanirūpaṇīyatve sāmānyevādya prayogādupamārthastirobhūtaḥ samāsaśca kṛta
            iti tadidaṃ samastaṃ nāma prakṛtiśabdapradhānarūpakam /</p>
         
         
         <p>
            vyastaṃ yathā<br />
            śrīsiṅgakṣitināyakasya yaśasāṃ candreṇa sāndrā ruciḥ yatprāptā tapanaṃ pratāmapabhito
            loke tadatyadbhutam /<br />
            evaṃ nāticamatkṛtaṃ tadanayoratyantamāśliṣyator āpatyātithayo bhavanti yadamī pratyarthipṛthvībhūjaḥ
            // Ckc_8.*24 //
            </p>
         
         
         <p>atra yaśaso candreṇa pratāpaṃ tapanamiti dvayorupamānayorupameyaśabdasāmānādhikaraṇyādupamānārthastirohitaḥ
            samāsaśca kṛta iti samastaṃ nāma prakṛtaśabdapradhānaṃrūpakam /</p>
         
         
         <p>
            samāsāsamāsarūpamubhayaṃ yathā<br />
            śrīsiṅgabhūpāla bhavatkṛpāṇo daṃṣṭrā bhujādaṇḍabhujaṅgamasya /<br />
            virodhirājanyakamindubimbaṃ hīnaṃ yaśaścandrikamāvidhatte // Ckc_8.*25 //
            </p>
         
         
         <p>atra bhujābhujaṅgamasya samastatvaṃ daṃṣṭretyasamastamiti tadidamubhayaṃ nāma prakṛtiśabdapradhānaṃ
            rūpakam /</p>
         
         
         <p>
            saviśeṣaṇaṃ yathā<br />
            antaṃruddhāntasañcāraśrīsiṅganṛpamandaram /<br />
            bhavati dviṣatāṃ sainyaṃ pīyūṣamadhanāṃbhudhiḥ // Ckc_8.*26 //
            </p>
         
         
         <p>atra nāyakamandarakṣubhitaviśeṣaṇamiva viśiṣṭaireva vāhinīnāthavairivāhinyo rūpaṇamiti
            saviśeṣaṇaṃ nāmedaṃ prakṛtiśabdapradhānarūpakam /</p>
         
         
         <p>
            atra paramparā yathā<br />
            guṇaketudukūlapaṭṭikā trijagatsaudhasudhāvalepanam /<br />
            tava siṅgamahīpate yaśaḥ sujanāṃbhonidhipūrvacandramāḥ // Ckc_8.*27 //
            </p>
         
         
         <p>atra guṇānāṃ ketutayā rūpaṇaṃ prathamam /
            tatsaṃbandhitayā dukūlapaṭṭikā dvitīyam /
            tasyā yaśasā tṛtīyam /
            iti seyaṃ paraṃparā nāma vikṛtaśabdapradhānarūpakam /
            tadidaṃ vaidharmyeṇāpi saṃbhavati /</p>
         
         
         <p>
            yathā<br />
            vidanta giri kuliśadhārā kalimaladadahana navapayodharadhārā /<br />
            vilasati kaṭākṣarekhā tava siṅgakṣitipa kalpavṛkṣasurekhā // Ckc_8.*28 //
            </p>
         
         
         <p>etadeva rupakasya rupakahetutayā rūpakahedurupakamiti kecidācakṣate /
            tadapi nāma vaikṛtameva /</p>
         
         
         <p>
            mekhalā yathā<br />
            rāja kumāra dviradairdviradaṃ śilābhiśśilā śikhā saudhaiḥ /<br />
            saudhavimānairlalitaiḥ kalitā rājādrirājadhānīyam // Ckc_8.*29 //
            </p>
         
         
         <p>atra rājakumāradviradādīnāṃ rūpakāṇāṃ raśanā nyāyāduttarottarasaṃkalanyā rūpitatvādiyaṃ
            mekhalā nāma vikṛtaśabdapradhānaṃ rūpakam /
            tadidaṃ śṛṅkhaleti kecidācakṣate /
            tannāmabhemātram /</p>
         
         
         <p>
            mālikā yathā<br />
            cūḍāratnaṃ nṛpaṣariṣadāmarthināṃ pārijāto rakṣālāsaḥ sucaritavatāṃ bhāgyarāśernidhānam
            /<br />
            līlāraṅgo varatanudṛśmar (?) galā durnayānāṃ siṅgakṣoṇītalapatirayaṃ rājate rājaśaile
            // Ckc_8.*30 //
            </p>
         
         
         <p>atra ekasminnava nāyake mālikāprakāreṇa rūpakāṇāṃ nirūpaṇādidaṃ mālikā nāma vikṛtaśabda
            pradhānaṃ rupakam /</p>
         
         
         <p>
            rūpakarūpakaṃ yathā<br />
            kṛpāṇavatrlībhujago śrīsiṅgadharaṇībhujaḥ /<br />
            aśeṣaṃ gnasate vairirājaratnendumaṇḍalam // Ckc_8.*31 //
            </p>
         
         
         <p>atra vallītvenāropitasya kṛpāṇasya bhujagatayā rūpaṇādidaṃ rūpakarūpakaṃ nāma vikṛtaśabdapradhānarūpakam
            /
            tadetaccatuṣṭayamapi paraṃparādivaikṛtena nibaddhamiti vikṛtamityucyate /</p>
         
         
         <p>
            <span class="bold">arthapradhānaṃ prādhānyādaṅgino 'ṅgasya ca dvidhā /</span><br />
            <span class="bold">caturdhāṅgipradhānasya rūpakādyairnirūpitam // Ckc_8.21 //</span>
            </p>
         
         
         <p><span class="bold">sakalaṃ vikalaṃ yuktamayuktamiti bhedataḥ // Ckc_8.22 //</span></p>
         
         
         <p>
            tatra sakalaṃ yathā<br />
            niṣyandamānasarasoktimarandasāraṃ vistārilocanapalāśaviśeṣaramyam /<br />
            śrīsiṅgabhūpa bhavadīyamukhāravinda- madhyāsyate kamalayā paramādareṇa // Ckc_8.*32
            //
            </p>
         
         
         <p>atra nāyakamukhāravindāvayavinopamānopameyau kathitasādṛśyaiḥ sarasoktimarandalocanapalāśaiḥ
            svāvayavaissaha yathāvivakṣitaṃ sākalyena rūpitāviti tadyogyavastvādhāratvakathanādasyaiva
            prādhānyamiti ca tadidaṃ sakalaṃ nāmāṅgipradhānamarthapradhānaṃ rupakam /</p>
         
         
         <p>
            vikalaṃ yathā<br />
            śrīsiṅgabhūpālamukaṃ smitajyotsrāmanoharam /<br />
            bhujyannānanusaṃdhatte vikasannayanotpalān // Ckc_8.*33 //
            </p>
         
         
         <p>atra smitajyotsnayoravayavayoḥ nirūpaṇaṃ nirūpyāvayavena pūrṇendulakṣaṇasyopamānasyānabhidhānāt
            tadidaṃ vikalaṃ nāmāṅgipradhānaṃ rūpakam /</p>
         
         
         <p>
            rājahaṃsopasevyena rājakīrtibisaśriyā /<br />
            padmākareṇa bhavatā bhūyate siṅgabhūpate // Ckc_8.*34 //
            </p>
         
         
         <p>atrāropyamāṇayoḥ parasparasaṃgateryogyatvādidaṃ yukttaṃ nāmāṅgipraghānaṃ rūpakam /
            atra yadyapi padmākara iti gauṇavṛttirvyapāśrayata iti śadba eva viśeṣaṇairalaṅkiyate
            tathāpi padmāyā ākara iti śleṣasāmarthyena mukhyasyeva bhavati śadbhārthasya prādhānyamavagamyata
            ityarthapradhānamevaitat /</p>
         
         
         <p>
            ayuktaṃ yathā<br />
            kīrtyamṛtaṃ śuci dadhatī dhārāgaralena vidadhatī bhītim /<br />
            śrīsiṅgabhūpa vilasati tāvakakaravālakālindī // Ckc_8.*35 //
            </p>
         
         
         <p>atrāropyamāṇayoḥ sudhāgaralayoḥ svabhāva viruddhatvena parasparasaṃgatyayogatvādayukttaṃ
            nāmāṅgipradhānaṃ rupakam /</p>
         
         
         <p class="bold">
            bhedā aṅgapradhānasya caturaścaturā viduḥ /<br />
            sahajāhāryatadyogatadvaiṣamyairupādhibhiḥ // Ckc_8.23 //
            </p>
         
         
         <p>
            tatra sahajāṅgapradhānaṃ yathā<br />
            ārūḍastanamañjarīparikarā hāsaprasūnācitā rāgāñcatsukumārabāhulatikāstāmrādharāgrachadāḥ
            /<br />
            sāmantakṣitipairupāyanatayā sevāturairarpitāḥ śrīsiṅgakṣitipālamādaramayaṃ kurvanti
            kanyālatāḥ // Ckc_8.*36 //
            </p>
         
         
         <p>atra kanyāpakṣe payodhara mandasmitabhujādaralakṣaṇānāṃ latāpakṣe mañjarīprasūnadvirephapatrlavarūpāṇāṃ
            cāvayavānāṃ nāyakotsukīkaraṇe prādhānyamiti sahajāṅgapradhānarūpakamidam /</p>
         
         
         <p>
            āhāryapradhānaṃ yathā<br />
            āśāprāntapacelimaṃ prasaraṇaprauḍhapratāpātapa- sphāyadbāndhavapuṇaḍarīkaparitollāsānukūlodayaḥ
            /<br />
            uddaṇḍapratigaṇḍabhairavajanaprasthānadarpātyayo vairikṣmāpati kīrtiketakadaladrohāya
            saṃnahyate // Ckc_8.*37 //
            </p>
         
         
         <p>atra nāyakavijayayātrāpakṣe pratāpabandhuvairikīrtilakṣaṇānāṃ śaratpakṣe ātapapuṇḍarīkaketakaprasūnānāṃ
            cāvayavatayā kalpitatvādāhāryāṇāṃ saṃnahane prādhānyamityāhāryāṅgapradhānaṃ rūpakamitīdamubhaya
            prādhānyam /</p>
         
         
         <p>
            tadyogo yathā<br />
            uddaṇḍapratigaṇḍabhairavavibho khaḍgapratāpānaloddhūtaprauḍhakṛpāṇadhūmapaṭalaḥ krodhasphuliṅgotkaṭaḥ
            /<br />
            dikkoṭīpuṭarūḍhavaiśikhamukhajvālajvalatprasphuṭaṃ pratyarthikṣitināthasainyagahanādgochāya(?)
            saṃlakṣyate // Ckc_8.*38 //
            </p>
         
         
         <p>atra nāyakapratāpapakṣe kṛpāṇakrodhaviśikhamukhalakṣaṇānāmāhāryāṇāmanalapakṣe dhūmasphuliṅgaśikhānāṃ
            sahajānāṃ cāvayavānāṃ rupakāṇāṃ vairirājanyakṣobhakaraṇe prādhānyamiti sahajāhāryāṅgapradhānaṃ
            rūpakamidam /</p>
         
         
         <p>
            vaiṣamyavādyathā<br />
            śrīsiṅgakṣitināthabāhubhujage tāmrāṅgagulīpallave gāḍhaskandhanirūḍhamaṃjumadhure
            kalyāpaṇarekhojjvale /<br />
            dūraprasṛtaduṣṭaśikṣakapurāmātyābhiṣikttoddhuraḥ skandhāvāsasukhaṃ carasthitimatī
            viśvaṃbharā jṛmbhate // Ckc_8.*39 //
            </p>
         
         
         <p>atra bhujāvayavino bhujagatayā rūpaṇe kṛte tadavayavānāmaṅgulīnāṃ patrlavatārūpayā
            rūpaṇayā padāntarāṇāṃ skandhaśubharekhāṇāṃ rūpaṇaṃ ceti sarvato vaiṣamyāt tāmrāṅgutryādīnāṃ
            bhāgyadvārā dharaṇībharaṇasthairye prādhānyācca tadidaṃ viṣamāṅgapradhānaṃ rūpakam
            /</p>
         
         
         <p class="bold">dvidhā śabhdārthamukhyassyāt kevalaṃ vyatireki ca // Ckc_8.24 //</p>
         
         
         <p>
            kevalaṃ yathā<br />
            kurvan kuvalayollāsaṃ śyāmārañjanalālasaḥ /<br />
            sudhākaro 'pi śrīsiṅgabhūpālenduḥ prakāśatām // Ckc_8.*40 //
            </p>
         
         
         <p>atra nāyakāvayavinaḥ kuvalayasya candratayā rūpaṇena śabdaprādhānyamuktaśliṣṭaviśeṣaṇa
            viśeṣādarthasya prādhānyamiti kevalā nāmedamubhayapradhānaṃ rūpakam /</p>
         
         
         <p>
            vyatirekikaṃ yathā<br />
            abhaṅgo vārāśiḥ vigalitakalaṅko himarucir vivekī hemādriḥ kalitanijamūrtī ratipatiḥ
            /<br />
            anindyo devendraḥ kuṭilagatihīno bhujagarāḍ janānāṃ bhāgyena kṣitimavati siṅgakṣitipatiḥ
            // Ckc_8.*41 //
            </p>
         
         
         <p>atra vārāśiprabhṛtīnāmabhaṅgādiviśeṣaṇāṅkuritavyatirekāṇāṃ nāyakasāmānādhikaraṇyena
            kathanādarthata śśabdataḥ prādhānyamavadhāryata iti vyatirekavannāmobhayapradhānaṃ
            rūpakam /</p>
         
         
         <p>
            <span class="bold">ityaṣṭādaśadhā rūpaṃ rūpakasya nirūpitam /</span><br />
            <span class="bold">sahkīrṇaṃ miśrarūpatvāt saṅkarānnātiricyate // Ckc_8.25 //</span>
            </p>
         
         
         <p>
            <span class="bold">vidyādharasya vyastādi rūpakeṣvacamatkriyām /</span><br />
            <span class="bold">vadato lakṣyanirmāṇakātaryaṃ mūlakāraṇam // Ckc_8.26 //</span>
            </p>
         
         
         <p>
            <span class="bold">ubhayorukticāturyādaupamyaṃ yatra gamyate /</span><br />
            <span class="bold">upamārūpakānyatve sā hi sāmyamahaṅkiyā // Ckc_8.27 //</span>
            </p>
         
         
         <p><span class="bold">seyaṃ prapañcadṛpṭāntaprativastūktibhistridhā /
               avivādiḥ prapañcoktiḥ sāmyotkarṣāprakarṣa bhāk // Ckc_8.28 //</span></p>
         
         
         <p>
            atra sāmyavatī prapañcoktiryathā<br />
            ... ... ... ... phalaiḥ prekṣāsūtair vacanaparipākaṃ kṛtadhiyām /<br />
            svaraṃ vīṇākvāṇairlalitamupadhā vārasudṛśāṃ jigīṣā yātrāyāṃ bharitadiśi siṅgakṣitipatiḥ
            // Ckc_8.*42 //
            </p>
         
         
         <p>atra kulagiri drākṣāphalavipañcīkvāṇānāmupamānānāṃ mattebhasāhityagāyikāsvarāṇāmupameyānāṃ
            tulādhṛtavatsāmyamitītyādidyotakamantareṇāpi caturoktibhaṅgyā pratīyata iti seyaṃ
            sāmyavatī prakṛtaprapañcoktirnāma sāmyālaṅkārabhaṅgaḥ /
            seyaṃ vikṛtāpi saṃbhavati /</p>
         
         
         <p>
            yathā<br />
            mimīte mattebhaiḥ kulagirikulaṃ tuṅgaśikharaṃ phalāni drākṣāṇāṃ vacanaparipākaiḥ kṛtadhiyām
            /<br />
            vipañcīnikvāṇaṃ śrutibhirupadhā vārasudṛsāṃ jigoṣā yātrāyāṃ bharitadiśi siṅgakṣitipatiḥ
            // Ckc_8.*43 //
            </p>
         
         
         <p>atra kulaśailādīnāmupameyatvaṃ mattebhānāmupamānatvaṃ ca prasiddhavaiparīṃtyena kalpitamiti
            seyaṃ vikṛtaprapañcoktirnāma sāmyabhedaḥ /</p>
         
         
         <p>
            prakṛtaivotkarṣeṇa yathā<br />
            mā garvīyata medini sumanaso recarlavaṃśāgraṇīḥ śrīsiṅgakṣitipālako vitaraṇairmuṣṇāti
            tṛṣṇāmiti /<br />
            santyevaṃvidhakarmaṭhāssuragavīkalpadrucintāmaṇiśreṇīsiddharasājayo ghanadayāskandhānusaṃdhāyinaḥ
            // Ckc_8.*44 //
            </p>
         
         
         <p>atra bhobho viśvaṃbharāmarāḥ kimanenaiva vitaraṇaśālinā nāyakena garvāyadhve /
            diviṣadāṃ punaranekasantatikalpavṛkṣādayo dātāra ityupamānotkarṣādiyamutkarṣavatī
            prapañcoktirnāma sāmyabhaktiḥ /</p>
         
         
         <p>
            saivāpakarṣeṇa yathā<br />
            kurvanmārjitamambare jalanidhau saṃkṣālayan gharṣayan dehaṃ meruśilāsu candraki javaṃ
            nakttaṃ divaṃ bhrāmyase /<br />
            kiṃ kṛtvā hṛdi siṅgabhūpatiyaśo rājāsi kiṃ bhrūmahe satyaṃ śakyamapohituṃ nahi nahi
            svābhāvikī śyāmikā // Ckc_8.*45 //
            </p>
         
         
         <p>atropameyānnāyakayaśovilāsādupamānasya candrasyāpakarṣa ityapakarṣavatī nāma prapañcoktiḥ
            /
            anayaiva bhaṅgyā vikṛtirapi lakṣaṇīyā /</p>
         
         
         <p class="bold">
            saddhirdyetakasadbhāve dṛṣṭāntoktiritīritā /<br />
            miśritāmiśritaisseyaṃ kriyādyairbahudhā bhavet // Ckc_8.29 //
            </p>
         
         
         <p>
            atra miśrakriyayā yathā<br />
            nivartamānāṃ vinivartamānāṃ kṛtaprasārāṃ racitaprasārām /<br />
            śrīsiṅgabhūpālakaṭākṣarekhāṃ chāyeva lakṣmīranubhāti nityam // Ckc_8.*46 //
            </p>
         
         
         <p>atra kevalanivartanādikriyāyogajanitaṃ sāmyaṃ vā dṛṣṭāntapūrvamiti seyaṃ kevalakriyāyogavatī
            dṛṣṭāntoktiḥ /
            miśrakriyāyogavatī saiva yathā atraiva dvitīyapādasthāne kṛtaprasādāṃ racitaprasādetipāṭhe
            nivartanakriyā prasādaguṇanimittasāmyā miśrakriyāyogavatīyaṃ dṛṣṭāntoktiḥ /
            evaṃ miśrāmiśrajātiguṇadravyayoganimittā dṛṣṭāntoktayo draṣṭavyāḥ /
            nanu dṛṣṭāntoktteḥ dṛṣṭāntālaṅkārasya vā ko viśeṣaḥ /
            śrūyatām /
            laukikaparīkṣakāṇāṃ yasminnarthe bṛddhisāmyaṃ sa dṛṣṭānta ityarthaṃ prati na kaścidbhedaḥ
            /
            uktibhaṅgimuddiśya punaraneko vidyate /
            yathā hi sādhyasiddhiprayojano dṛṣṭāntaḥ /
            sādharmyaṃsiddhiprayojanādṛṣṭāntoktiḥ /
            dṛṣṭānte dyotakagandho 'pi nānusandhīyate /
            iha tu dyotakaprayogasyādhikāra ityādyata eveyamubhayālaṅkriyā /</p>
         
         
         <p>
            <span class="bold">vastu kiñcidupanyasya vinyāsāttatsalakṣmaṇaḥ /</span><br />
            <span class="bold">sāmyaṃ gamyata ityeṣā prativastūktirūcyate // Ckc_8.30 //</span>
            </p>
         
         
         <p><span class="bold">dṛṣṭāntoktiprapañcoktichāyayā sā dvidhā matā // Ckc_8.31 //</span></p>
         
         
         <p>
            chāyāprativastūktiryathā<br />
            mattebhāsurabhāsurājinapaṭe sphūrjatkaṭe dhūrjaṭe- rāśaṅkyeta yataḥ kutaścana mṛge
            nyakkāraḍhakkāravaḥ /<br />
            yadyanyairanavadyapadyayaśasaḥ śrīsiṅgabhūśārṅiṇo bhūpālairabhilakṣyate raṇamukhe
            bhrūbhaṅgabhīmaṃ mukham // Ckc_8.*47 //
            </p>
         
         
         <p>atra dṛṣṭāntarūpaṃ vastu prathamamupanyastam /
            dārṣṭāntikaṃ prativastu paścāditi dṛṭāntoktichāyāvatīyaṃ prativastūktirnāma sāmyabhaktiḥ
            /</p>
         
         
         <p>
            prapañcoktichāyāvatī yathā<br />
            śrīsiṅgakṣitipāśrayā yadi kathā merorna me rocate tadvaktrasya vilokanaṃ yadi vṛthā
            candrasya saṃdarśanam /<br />
            tadgoṣṭhī yadi pṛṣṭhato na viśate sā mādhavī mādhurī tatsevā yadi siddhameva sudhiyāmavyājabhavyārjanam
            // Ckc_8.*48 //
            </p>
         
         
         <p>atropamānāpakarṣastriṣvartheṣu caturthe tu samatvamiti prapañcoktichāyāvatī prativastūktiḥ
            /</p>
         
         
         <p>
            <span class="bold">evaṃ sāmānyataḥ sāmyamalaṅkāro nirūpitaḥ /</span><br />
            <span class="bold">viśeṣastu viśeṣajñairlakṣyatāṃ lakṣyavistare // Ckc_8.32 //</span>
            </p>
         
         
         <p>
            <span class="bold">yatra ḍolāyate cittamarthayoratisāmyataḥ /</span><br />
            <span class="bold">syādekānekaviṣyā saṃśayoktirmatā hi sā // Ckc_8.33 //</span>
            </p>
         
         
         <p><span class="bold">syādekaviṣayānekaṃ yatraikatra viśahkyate /
               yatratvaikamanekatra sānekaviṣayā smṛtā // Ckc_8.34 //</span></p>
         
         
         <p>
            ekaviṣayā yathā<br />
            śākāhāraparigraho giridarīṣvekāntacintā ratiḥ śayyā sthaṇḍila eva bhūtidhavalā mūrtirjaṭālaṃ
            śiraḥ /<br />
            aṅgānyasthimayāni hanta sutarāṃ kiṃ vā tapasvī bhavā- nuddaṇḍapratigaṇḍabhairavavibhoḥ
            kiṃ vā virodhī nṛpaḥ // Ckc_8.*49 //
            </p>
         
         
         <p>atraikasminneva puruṣalakṣaṇe vastuni tapasmitvanāyaka virodhitvalakṣaṇayorvastutorabhidhīyamānasāmānyapratīterviśeṣādarśanādubhayagataviśeṣasmaraṇācca
            vimarśa iti jñeyamekayiṣayā nāma saṃśayoktiḥ /</p>
         
         
         <p>
            anekaviṣayā yathā<br />
            dvau netrānandakandau jagati kuvalayaprīṇane jāgarūkau sanmārgaikapradārapravaṇanijamatī
            pūryamāṇau kalābhiḥ /<br />
            tatkovā siṅgapṛthvītilakaḥ konu rākāmṛgāṅkaḥ kā jyotsnā kā ca kīrtiściramati vimṛśan
            naiva nājāmi tattvam // Ckc_8.*50 //
            </p>
         
         
         <p>atrābhidhīyamānasādṛśyayornāyakatārakānāyakayoḥ pratyekamubhayamā śaṅkyata iti seyam
            /
            iyaṃ pratīta sāmyāpi saṃbhavati yathā atraiva kā ñcotsnā kā ca kīrtiriti jyotsnāpratīta
            dhāvalyādisāmyayoḥ pratyekamubhayamāśaṅkyata iti seyaṃ pratīta varṇanasāmyānekaviṣayā
            /
            evamekaviṣayāpi lakṣaṇīyā /
            nanu vitarkasaṃśayālaṅkārayoḥ ko viśeṣaḥ /
            śrūyatām /
            koṭidvayāvalambivimarśaḥ saṃśayaḥ /
            nyakkṛtaikakoṭistu vitarkaḥ /
            kiñcinnirṇayāmanno vitarkaḥ /
            vitarkāsannaḥ saṃśayaḥ /
            tathā hi saṃdihāno vitarkakoṭimāruhya tarkakakṣyāṃ parityajya tattvamevābhiniviśate
            /</p>
         
         
         <p class="bold">
            vastu kiñcidapahnutya sadṛśāsadṛśasya vā /<br />
            anyasya vastuno nyāso yatra sāpaṅnutirmatā // Ckc_8.35 //
            </p>
         
         
         <p>
            sadṛśavastunyāsavatyapahnutiryathā<br />
            neyaṃ śāradakaumudī sakhi yaśaḥ śrīsiṅgapṛthvīpateḥ naitaccañcalacañcarīkapaṭalaṃ
            taddveṣiṇāṃ duryaśaḥ /<br />
            nedaṃ kokilakūjitaṃ mṛgadṛśāṃ tatkīrtisaṃgītami- tyālāpānanusaṃdadhāti sudṛśo dūrapriyāyāḥ
            sakhi // Ckc_8.*51 //
            </p>
         
         
         <p>atra satyarūpāpi candrikācañcarīkakokilakūjitāni vacanādapahnutya pratīyamanasādṛśyāni
            nāyakakīrtitatparipandhiduṣkīrtigāyikāsvaralakṣaṇānyanyāni vastūnyupanyastānīti seyaṃ
            sādṛśyavatyapahnutiḥ /</p>
         
         
         <p>
            asādṛśyavatī yathā<br />
            netraṃ hanta vataṃsaguccharajasā bāṣpāyate dūṣitaṃ gātraṃ spṛṭamanena mandamarutā
            romāñcamālaṃbate /<br />
            nānyatkāraṇamityudīritavatī kāciddhṛdīcchāgate śrīsiṅgakṣitipālake nijasakhī mandasmitairlajjate
            // Ckc_8.*52 //
            </p>
         
         
         <p>atra lajjāśīlayā (kayā) cajidānaṃdabāṣparomāñcakāraṇaṃ nāyakaviṣayamanurāgamapahnutya
            visadṛśavirāgapavanalakṣaṇakāraṇopanyāsaḥ kalpita iti seyamasādṛśyavatī nāmāpahnutiḥ
            /</p>
         
         
         <p class="bold">samādhyuktirmato 'nyasminnanya dharmādhiropaṇam // Ckc_8.36 //</p>
         
         
         <p>anyasyānyadharmasya tadubhayasya ceti vyutpattyā dharmiṇoradhyāse dharmasyādhyāse
            dharmadharmiṇoradhyāse ca trividhaḥ samādhiḥ /</p>
         
         
         <p>
            tatra kevaladharmiṇoradhyāse yathā<br />
            pakṣāṇāṃ kurute sa tatkṣaṇamayaṃ yutpakṣarakṣāmaṇiḥ durgāpāśrayaṇaṃ tvabhīrumanasornaivāsya
            saṃbhāvyate /<br />
            itthaṃ cintayatāmiva kṣitijaye śrīsiṅgapṛthvīpate tvayyāsannacare kulakṣitibhṛtāṃ
            labghodayā stabdhatā // Ckc_8.*53 //
            </p>
         
         
         <p>atra pakṣaparirakṣaṇādi dharmāropamapahāya nāyake taddharmavataḥ parvataśāsanasyaivādhyāsādayaṃ
            dharmisamādhiḥ /</p>
         
         
         <p>
            dharmasamādhiryathā<br />
            śrīsiṅgabhūpāla tava pratāpe jitvā pradīpte tapanapratāpam /<br />
            diśāṃ taṭe korakitāntaraṅgā nikāmamāliṅgitakīrtireṣā // Ckc_8.*54 //
            </p>
         
         
         <p>atra nāyakapratāpanāyakakīrtī diktaṭeṣvacetanāsu yathākramaṃ bhaṭapratibhaṭatatsalakṣaṇadharme
            samārepamapahāya jayaparājayaharṣāliṅganataraṅgollāsarūpataddharmā eva samāropitā
            iti seyaṃ dharmasamādhiḥ /</p>
         
         
         <p>
            taddharmeṇa taddharmiṇāṃ cādhyāse yathā<br />
            prāk saṃbhūta bhiyābhibhūtaraśanāpṛṣṭhe kṛtāhaṃ kitāṃ daṃṣṭrāgreṇa vikampitā paraśatairākramya
            nītāṃghriṇā /<br />
            raktteḥ kardamitojjhitā pitṛgirā netikṛṣṇeti kiṃ (?) raicarlīyakulodbhavena bhavatā
            seyaṃ sthirā manyate // Ckc_8.*55 //
            </p>
         
         
         <p>atra nāyake nārāyaṇasya dharmiṇāṃ taddhardhāṇāṃ matsyādibalabhadrāntāvatārakalpitānāṃ
            jaldhisaṃkṣobhaṇā diraśanāsamāropaṇādayamubhayasamādhiḥ /</p>
         
         
         <p>
            <span class="bold">yatropamānā tkathitādupameyaṃ pratīyate /</span><br />
            <span class="bold">atiprasiddhestāmāhussamāsoktiṃ manīṣiṇaḥ // Ckc_8.37 //</span>
            </p>
         
         
         <p><span class="bold">ślāghāṃ garhāmupālaṃbhaṃ prāpteyaṃ trividhā bhavet // Ckc_8.38 //</span></p>
         
         
         <p>
            ślāghāvatī yathā<br />
            udanyā dainyanirviṇṇa pathikavraṇabandhunā /<br />
            prāpyate janmasāphalyamadhunā dhanvisindhunā // Ckc_8.*56 //
            </p>
         
         
         <p>atra pathikajanaprāṇarakṣaṇa marudeśasamādhinopamānena pratīyamānayā ca pathikajanarakṣaṇalakṣaṇasādhāraṇadharmasya
            kalidoṣakaluṣībhūtarājalokabhūlokaikaparāyaṇasya siṅgabhūpālasyoktisiddhau tacchāyaiva
            ślāghā pratīyata iti seyaṃ ślāghāvatī samāsoktiḥ /</p>
         
         
         <p>
            saiva garhāvatī yathā<br />
            ekā daityagurorubhe murabhidastisraḥ paśūnāṃ prabhor aṣṭau dvādaśa padmagarbhaguhayorlaṅkāpaterviśatiḥ
            /<br />
            asmākaṃ tu dṛśaḥ sahasramiti mā garvīya vāstoṣpate mākrodhītarāgatismaraṇatokta lajjā
            nu ...... tebhavet (?) // Ckc_8.*57 //
            </p>
         
         
         <p>atrāhalyābhisaraṇadoṣanimittasiddhalocana sahasreṇa tadādhikyādeva bhārgavādiviśiṣṭajanatiraskāriṇā
            duścyavanenaivopamānena pratīyamānasāmānyasyānyāyopārjitasamṛddheḥ nyāyamārgapravaṇa
            siṅgabhūpālādiprabhuvargavibhāṣeṇa kasya cid bhūpālādhamasyopameyasyoktisiddhāvupamāna
            dvāreṇaivopameyanindā vivakṣiteti garhāvatīyaṃ samāsoktiḥ /</p>
         
         
         <p>
            upālaṃbhavatī yathā<br />
            api mṛdulairapi pravālairapi kusumairapi tiktatāṃ viditvā /<br />
            upavasasi sakhe palāśayā kiṃ pariṇatavānapi tikta eva nimbaḥ // Ckc_8.*58 //
            </p>
         
         
         <p>atra tiktatā mūrdhābhiṣikttena nijenaivopamānena pratīyamānasādṛsyasyaiva niṣkamparase
            guṇahīnasya kasyacidavarṇanīyasyoktisiddhau pariṇatavānapi tikta evetyupālaṃbhoktirupamānajādupameyamavalaṃbata
            itīyamupālaṃbhavatī samāsoktiḥ /</p>
         
         
         <p>
            abhidhīyamānasādṛśyā ślāghāvatī yathā<br />
            dhṛterādhārasya sphuṭaraṭita śuddhaiḥ kṛtamudā sarasvatyā nityaṃ prakaṭitasuvahṇaprasarayā
            /<br />
            sudharmātambānāmiha sumanasāmekavasate- ssuvarṇādreḥ kṣoṇībharaṇamucitaṃ netaragireḥ
            // Ckc_8.*59 //
            </p>
         
         
         <p>atra suvarṇagiriṇaivopamānena dhṛtyādhāratvādibhirabhidhīyamānasādṛśyasya siṅgabhūpālasyopameyasyoktisiddhāvupamānamukhādivopameyasya
            ślāghā pratīyata iti seyaṃ yathoktā /</p>
         
         
         <p>
            saiva garhāvatī yathā<br />
            vātāhāratayeṃdriyārthaṃ viratissaṃsūcitā saikate sarvāṅgīṇanimajjanātprakaṭitā duṣkarmadūrīkriyā
            /<br />
            itthaṃ viddhamupāsya tairthikajana grāsādudagrātmane māyāmāṃsalaśiṃśumāra bhavate
            dūreṇa baddhāñjaliḥ // Ckc_8.*60 //
            </p>
         
         
         <p>atra śiṃśumāreṇopamānenābhidhīyamānasādṛsyasya kasyaciddvāravartino dāṃbhikasyopameyasyoktisiddhādupamānamukhādupameyasya
            garhā pratīyata iti seyamabhidhīyamānasādṛśyagarhāvatī samāsoktiḥ /</p>
         
         
         <p>
            saivopālaṃbhavatī yathā<br />
            vārāṃnidherbudhamanorathasiddhihetor maryādayā kṛtarucerbahujīvanasya /<br />
            jātaśriyo himakarasphuraṇeddhakānter jāḍyaṃ na cediha tulāmupayāti ko 'nyaḥ // Ckc_8.*61
            //
            </p>
         
         
         <p>atrāṃbudherevopamānasyopālaṃbhāt tadupameyasyābhidhīyamānasādṛśyasya kasyacidguṇavato
            'pi vilambakāriṇe upālaṃbhaḥ pratīyata iti seyamabhidhīyamānasādṛśyopālaṃbhavatī samāsoktiḥ
            /
            anena ślāghādisaṃkaravatyapi vyākhyātā /</p>
         
         
         <p>
            atra ślāghāgarhaṇasaṃkaravatī yathā<br />
            vārādhārāḥ kati na suvate duryaśorāśihetor antarjantuvyatikaravasālaṃbitān kṣudraśaṃkhān
            /<br />
            so 'yaṃ bhūmnāmāvādharudadhiryatra bhāgyāvadhīnāṃ saubhāgyānāṃ janiruditavān dakṣiṇāvartaśaṅkhaḥ
            // Ckc_8.*62 //
            </p>
         
         
         <p>atra prathamārdhe kṣudraśaṅkhasamutpattisthānajalāśayānāmupamānākathanādeva tadupameyānāṃ
            pratīyamānasādṛsyānāṃ kṣudrakṣudrakṣatriyotpattisthānānāmanyanarapālavaṃśānāmuktteḥ
            siddhāvupamānadvāreṇaivopameya garhā pratīyate /
            uttarārdhe ca dakṣimaṇāvartaśaṅkhajanakakṣīrasāgareṇaivopamānena kathitasādṛśyasya
            nāyakāva taramapariṇatabhāgadheyasya recarlavaṃśasyoktisiddhā vupamānamukhenaivopameyasya
            ślāghā pratīyate /
            tadiyaṃ garhāślāghāsaṃkaravatī samāsoktiḥ /
            evamanye bhedā lakṣaṇīyāḥ /
            eṣāṃ vikṛtā api saṃbhavatanti /</p>
         
         
         <p>
            yathā<br />
            kurvatā sumanorakṣāṃ gṛhītaśatakoṭinā /<br />
            kareṇa pālayan lokān bhāsate siṅgabhūpatiḥ // Ckc_8.*63 //
            </p>
         
         
         <p>atra varṇanīyasya nāyakasya samucitāyā mupameyatāyāṃ viparyāsopamānyāyenopamānīkṛtasya
            ślāghāyā viśeṣeṇa balābhidhīyamāna sāmānyaśatamanyoḥ pratītaślāghe pratīte iti seyaṃ
            vikṛtā kathitasāmānyā samāsoktiḥ /
            evamadanīyāni(?) bhedāntarāṇyapi svayamavagantavyāni /
            nanu upamāsamāsokttyoḥ ko viśeṣaḥ /
            śrūyatām /
            upameye upamānāropaṇaṃ samādhiḥ upamāne upameyadharmādhyāsaḥ samāsoktiḥ iti vyakta
            evānayorbhedaḥ /</p>
         
         
         <p>
            <span class="bold">anyabhāvasthitiḥ prāptā yatra drakavyaguṇakriyāḥ /</span><br />
            <span class="bold">saṃbhāvyante 'nyathā prājñāstāmutprekṣāṃ pracakṣate // Ckc_8.39 //</span>
            </p>
         
         
         <p><span class="bold">śarūpaphalahetutvād bhāvādbhāvānuyāyinām /
               dravyādīnāṃ vikalpena bhavediyamanekadhā // Ckc_8.40 //</span></p>
         
         
         <p>
            tatra dravyasvarūpotprekṣā yathā<br />
            nārhasthitiśca suraveśmani sarvadeti citte vicintya payasāmadhipaṃ vihāya /<br />
            recarlavaṃśamavatīrṇa ivācyuto 'yaṃ śrīsiṅgabhūpatiridaṃ paripāti viśvam // Ckc_8.*64
            //
            </p>
         
         
         <p>atra nāyakasya recarlavaṃśānatīrṇalakṣmīnāyakarūpeṇa saṃbhāvanamiti seyaṃ dravyasvarūpetprekṣā
            /</p>
         
         
         <p>
            dravyaphalotprekṣā yathā<br />
            manye dvitīyabhujagānvayapālanārtha dikkāminīgiripayodharacumbanārtham /<br />
            bṛndārakopanasīmni himācalārthaṃ śrīsiṅgabhūpatiyaśo viśati trilokam // Ckc_8.*65
            //
            </p>
         
         
         <p>atra kīrteḥ trilokapraveśasya prayojanatayā dvitīyabhujageśvarādidravyāṇāṃ kathanādiyaṃ
            tathoktā /</p>
         
         
         <p>
            hetubhūtadravyotprekṣā yathā<br />
            āśvastadiggajamanākulagotraśaila-munmūrdhabhogivaramullasitādikūrmam /<br />
            śrīsiṅgabhūmipatinā racitapratiṣṭhā prīṇāṃti bhūmirapareṇa sumerūṇeva // Ckc_8.*66
            //
            </p>
         
         
         <p>atra vasumatīpratiṣṭhāhetubhūtanāyakalakṣaṇadravyasyāparasumerutayā saṃbhāvanaṃ kṛtamiti
            dravyahetūtprekṣā /</p>
         
         
         <p>
            guṇasvarūpotprekṣā yathā<br />
            tārūṇya pūrṇavapuṣāṃ taralekṣaṇānāṃ bhāvānubandhagatayastvayi siṅgabhūpa /<br />
            kallolitā iva kaṭākṣavilāsabhaṅgyo mandasmitaiḥ kusumitā ivasāpadeśaiḥ // Ckc_8.*67
            //
            </p>
         
         
         <p>atra nāyakaviṣayāṇāṃ taruṇījanānurāgāṇāṃ kallolitādirūpeṇa saṃbhāvanaṃ kṛtamiti seyaṃ
            tathoktā /</p>
         
         
         <p>
            yathā ca<br />
            śrīsiṅghadharaṇīpāla tava sāhityacāturī /<br />
            kavīn kandalayatyantarānanda iva mūrtimān // Ckc_8.*68 //
            </p>
         
         
         <p>atra sāhityacāturyasya mūrtimadānandatayā saṃbhāvanaṃ kṛtamiti seyaṃ tathoktā /</p>
         
         
         <p>
            guṇahetūtprekṣā yathā<br />
            rājamaulikṛtasaṃśraye vidhau spardhayeva tava kīrtinartakī /<br />
            rājamaulivapuraṃśuvarṇinī rājate jagati siṅgabhūpate // Ckc_8.*69 //
            </p>
         
         
         <p>atra spardhāyā guṇatvaṃ hetutvaṃ ceti seyaṃ tathoktā /</p>
         
         
         <p>
            guṇaphalotprekṣā yathā<br />
            śeṣānaśeṣabhujagānudadhīn payodhīn sarvān gajān suragajānakhailānvidhāya /<br />
            śrīsiṅgabhūpatiyaśo viśadaṃ trilokaṃ sraṣṭuḥ sabhāmanunayārthamiva prayāti // Ckc_8.*70
            //
            </p>
         
         
         <p>atrānunayasya guṇatvam phalatvaṃ ceti seyaṃ tathoktā /</p>
         
         
         <p>
            kriyāsvarūpotprekṣā yathā<br />
            śrīsiṅgabhūtalapateḥ śritapārijāta- saṃjñāṅkitasya yaśasā mahatā parītaḥ /<br />
            kalpadrumassvajaniniṣphalatāvivekād bhūyo 'pi dugdhajaladhau vinimajjatīva // Ckc_8.*71
            //
            </p>
         
         
         <p>atra kalpavṛkṣasya nāyakakīrtyā yadāvaraṇaṃ tatpayodhimajjavarūpeṇa saṃbhāvitamiti
            seyaṃ tathoktā /</p>
         
         
         <p>
            kriyāphalotprekṣā yathā<br />
            vīrakṣīrārṇavāmbugrasanadhagadhagatkāravadvāḍabāgni- jvālājālābhighātañyatikarajanitāmaprakampānukampā
            /<br />
            antassaṃtāpabādhāṃ śamayitumiva tāṃ siṅgabhūpālakīrti- jyotsnā kṛtsrātiśītā praviśati
            kuharaṃ mandarīṇāṃ darīṇām // Ckc_8.*72 //
            </p>
         
         
         <p>atra śamayitumiveti kriyāphalatvam /</p>
         
         
         <p>
            kriyāhetūtprekṣā yathā<br />
            śrīsiṅgaśārṅgadhanuṣātivadānyatāyāṃ spardhāparādhakaraṇādiva kopitena /<br />
            āmūlavellitalatāvalayāpadeśā- tkalpadrumā nigalitāḥ prabhuṇā prajānām // Ckc_8.*73
            //
            </p>
         
         
         <p>
            <span class="bold">atrāparādhakaraṇasya kriyātvaṃ hetutvaṃ ceti tathoktā /</span><br />
            <span class="bold">upalakṣaṇami tyetat sajāterapyevameva draṣṭavyam // Ckc_8.41 //</span>
            </p>
         
         
         <p>
            <span class="bold">evaṃ prakārāḥ katicidutprekṣāyāṃ nirūpitāḥ /</span><br />
            <span class="bold">uttare caturokteṣu lakṣaṇīyā vicakṣaṇaiḥ // Ckc_8.42 //</span>
            </p>
         
         
         <p><span class="bold">aprastutapraśaṃsā syādastotvyasya yā stutiḥ // Ckc_8.43 //</span></p>
         
         
         <p>
            yathā<br />
            dhanyāste girayo jayanti yadamī śrīsiṅgapṛthvīpater- yātavyā nahibhūbhṛto 'pyalamayaṃ
            rājāpi candrassakhī /<br />
            tatra śrībharitānyapi kṣitiruhāṃ bṛndāni bhāgyādhikā- nyuddaṇḍīkṛtapuṇḍarīkamahimāpyekaṃ
            kṛtārtha saraḥ // Ckc_8.*74 //
            </p>
         
         
         <p>atrāpi jigīṣornāyakasya yātavyapakṣasthitermūrdhābhiṣikttairātmanindāyāṃ prastutāyāmaprastutānāṃ
            giricandrasarasāṃ praśaṃsanaṃ vihitamiti seyamaprastutapraśaṃsā /</p>
         
         
         <p class="bold">
            ekasya stuti nindārthaṃ vipakṣitaguṇottaraiḥ /<br />
            yatsamīkṛtya kathanaṃ sā matā tulyayogitā // Ckc_8.44 //
            </p>
         
         
         <p>
            tulyayogitā yathā<br />
            rādheyaṃ rajanīkaraṃ ratipatiṃ ratnākaraṃ rāghavam ratnaṃ vaidharaṇīdharaṃ rasanidhiṃ
            rantiṃ rasālaṃ ravim /<br />
            raicarlīyakulodvahaṃ ca sṛjatā lokopakārakriyā- hetorlokapitāmahena karuṇāsarvasvamāviṣkṛtam
            // Ckc_8.*75 //
            </p>
         
         
         <p>atra lokopakāraparāyaṇatvalabdhastutīnāṃ karṇādīnāṃ tulyayogena nāyakastutervihitatvādiyaṃ
            stutyarthā tulyayogitā /</p>
         
         
         <p>
            nindārthā yathā<br />
            mandādi dhātudhamanād grahaṇādahīnā- manyopatāpakaraṇātpramadādhikārāt /<br />
            śrīsiṅgabhūparaṇaṇānyanapāśrayācca vāñchanti jīvitamaho viṣamā manuṣyāḥ // Ckc_8.*76
            //
            </p>
         
         
         <p>atra kevalavadhūpātānapariṇāmatvena labhdagarhāṇāṃ dhātuvādādīnāṃ tulyakakṣyānikṣepānnāyaketararājāśrayaṇasya
            sāmyaṃ nindārthaṃ pratīyata iti seyaṃ tathoktā /</p>
         
         
         <p class="bold">
            doṣasya yo guṇībhāvo doṣībhāvo guṇasya yaḥ /<br />
            sa leśasyāttato nānyā vyājastutiritismṛtā // Ckc_8.45 //
            </p>
         
         
         <p>
            atra doṣasya guṇībhāve yathā<br />
            kūṭopāyanikuṭṭitapratibhaṭakṣmāpālamaulivrajā-dākṛṣṭaiḥ svasuhṛtkarapraṇihitaiḥ śastopadhā
            vastubhiḥ /<br />
            tvāmārādhayatāṃ yaśodhananidhe śrīsiṅgapṛthvīpate sākṣāt sevitumicchato 'vanipatīn
            manyasva mānyottamān // Ckc_8.*77 //
            </p>
         
         
         <p>atra yeyamupagautamītaṭaṃ paryaṭatāmāṭavikamahīpatīnāṃ kuṭilopāyapāṭavastutiḥ seyamanuprāṇitarājamārgapraṇayino
            nāyakasya manasi doṣatayā pratibhāsyata ityabhiprāyeṇa caturamatibhiramātyaiḥ pramukhanaiṣṭhuryaparijihīrṣayā
            kūṭopāyaprayogarūpo doṣo 'pi nāyakacaraṇasenāsādhanadhanārjanalakṣaṇaguṇatayā nirūpita
            iti so 'yaṃ doṣasya guṇībhāvo nāma leśataḥ śanairananyaviditamucyata iti leśaḥ /</p>
         
         
         <p>
            guṇasya doṣībhāvo yathā<br />
            etāvtyapi vipriye priyasakhi prāṇeṣu kā prārthanā kiṃ vā tena śaṭhena nirdayahṛdā
            recarlavaṃśendunā /<br />
            yasyāgaḥ parimārjanāya kṛtināmagresarasya sphuṭaṃ sāmnāṃ sāradhumādhure sahabhuvāṃ
            śikṣeva nityavratam // Ckc_8.*78 //
            </p>
         
         
         <p>atra kācidanatidhīrā nāyakā mānāgraha parigrahānuguṇamarthaṃ sakhīnāyakāgrataḥ pratijñāya
            padanirvāhamāśaṅkamānā sakhījanaparihāsaparijihīrṣayā cāṭuvādādilakṣaṇamastosaṃ mānapratyūhakāraṇaṃ
            nāyakaguṇagrāmaṃ doṣībhāvena samupanyasyatīti so 'yaṃ guṇasya doṣībhāvo nāma leśaḥ
            /</p>
         
         
         <p>
            yathā ca<br />
            chāyāpahāre racite 'ravindaiḥ śrīsiṅgabhūpāla na modase tvam /<br />
            chāyāpahāreṇa sahādirāja- ślokāpahāraṃ kuruṣe kimetat // Ckc_8.*79 //
            </p>
         
         
         <p>atra rājakīrtyapahāralakṣaṇasya nāyakaguṇasya śabdaśaktyā camatkārāya doṣatayā kathanād
            vyājastutirapi sa eva /</p>
         
         
         <p class="bold">
            kārakāṇāṃ samāveśaḥ sahānyairyatkriyādibhiḥ /<br />
            sā sahoktirasādṛśyātsāhaśyācca dvidhā bhavet // Ckc_8.46 //
            </p>
         
         
         <p>
            asādṛśyavatī yathā<br />
            sākaṃ tvatkīrtivistāraiḥ śrīsiṅgadharaṇīpate /<br />
            digantarāṇi dhāvanti sāmantanṛpapaṅktayaḥ // Ckc_8.*80 //
            </p>
         
         
         <p>atra śatrulakṣakatvapadārtho visadṛśaiḥ nāyaka kīrtivistāraiḥ kathitā pratītasādṛśyaiḥ
            saha deśāntaradhāvanakriyāyāṃ samāviṣṭa iti seyaṃ tathoktā /</p>
         
         
         <p>
            sādṛśyavatī yathā<br />
            kṣoṇībhṛtkaṭakoparodhanapaṭuḥ vyāpārabhavyodayā- māśāpūraṇa kāraṇaśriyamiva prāpnoti
            kīrtiśriyam /<br />
            śrīsiṅgakṣitipālamaṇḍanamaṇe recarlavaṃśāgraṇī- rānandānanusandadhāti viduṣāṃ dravyaiḥ
            svakāvyairiva // Ckc_8.*81 //
            </p>
         
         
         <p>atra śabdaśaktyābhidhīyamānasamānadharmayoḥ lakṣmīkīrtyoḥ sādṛśyapratīyamānaspṛhaṇīyatvādinā
            dharmayoḥ dravyakāvyāyośva sādṛsyamivena dyotyate /
            sahārthaśva vākyārthasāmarthyana labhyate /
            na cātropamānaśahkā kāryā /
            upamāyāmupameyasyaiva kriyāsamāveśaḥ /
            upamānasyopameyamukhena sākṣāt /
            iha tu dvayossamaprādhānyena karmakaraṇabhāvādivivakṣāyāṃ prāptyānandā nusaṃdhānādikriyāsamāveśa
            iti śleṣodbhāvitopamānachāyā itīyaṃ sādṛśyavatī samāsoktiḥ /
            evaṃ viviktādi bhedena kartrādīnāṃ prāyopamānānāṃ bhedāssvayamupagantavyāḥ /</p>
         
         
         <p class="bold">
            dravyādīnāmanekeṣāṃ dravyādau viniveśanam /<br />
            samuccayassyādanye 'pi cārthāstasyaiva bhaktayaḥ // Ckc_8.47 //
            </p>
         
         
         <p>sa tāvaccaturdhā /
            dvipadāśrayo bahupadāśraya ubhayavargāśrayo 'nubhayāśrayaśceti /
            tatra dvipadāśrayo dvidhā pratipadadyotaka uttarapadadyotakaśceti /</p>
         
         
         <p>
            tatrādyo yathā<br />
            lokottaraṃ śuddhiguṇaṃ dadhānā rājādhikāṃ kāntimudañcayantī /<br />
            śrīsiṅgabhūpāla bhuvi tbadīyā mūrtiśva kīrtiśva mudaṃ tanoti // Ckc_8.*82 //
            </p>
         
         
         <p>atra mūrtiḥ kīrtiriti dve vastunī pratipadaṃ dyotakena cakāreṇa ekasyāṃ tanotīti kriyāyāṃ
            samuccitya niveśite /
            tena tanuta iti dvivacanaṃ cārthe dvandvasamāsaśva bhavatīti so 'yaṃ kriyāyāṃ dravyasamuccayo
            nāma pratipadadyotako dvipadāśrayassamuccayabhedaḥ /</p>
         
         
         <p>
            sa evottarapadāśrayadyotako yathā<br />
            madāndhavyāpāraprakaṭitasadāndhaḥparikaraḥ prati syādvyāmiśra sphuṭapaṭahajhāṅkārapaṭimā
            /<br />
            jikīṣā saṃraṃbhastava sapadi siṅgakṣitipate vipakṣāṇāṃ lakṣṇī calayati samutkaṇṭhayati
            ca // Ckc_8.*83 //
            </p>
         
         
         <p>atra calanotkaṇṭhālakṣaṇe dve vastunī uttarapadavartinā dyotakenaikasminneva vipakṣalakṣmīlakṣaṇe
            dharmabhūte dvavye samuccayenaikakālameva niveśita iti so 'yamuttarapadagatadyotako
            nāma dvipadāśrayasamuccayabhedaḥ /
            bahupadāśrayo 'pi pūrvapad dvidhā /</p>
         
         
         <p>
            tatrādyo yathā<br />
            nyāyakramaśca bhujadaṇḍaparākramaśca kālajñatā ca karuṇā ca kṛtajñatā ca /<br />
            kāvyajñatā ca kavitā ca vadānyatā ca tvāṃ siṅgabhūpa......prapariṣkaroti // Ckc_8.*84
            //
            </p>
         
         
         <p>atra nyayaparākramādayaḥ pratipadāśrayadyotakenaikasyāṃ pariṣkaraṇakriyāyāṃ samuccayena
            niveśyante /
            tena pariṣkurvantīti bahuvacanaṃ dvandvasamāsaśca na bhavitīti so 'yaṃ pratipadagatadyotakonāma
            bahupadāśrayasamuccayabhedaḥ /
            so 'yaṃ ca kāraṇabāhulyena purāṇachāyāṃ smṛtipathamavatāraya nnātīva camatkārakārītyasmākaṃ
            matam /
            tathāpi purātanagatānugatikāśraddhayā samudāhṛtaṃ tadidaṃ sarasasāhityasiddhāntamarmajñaistititikṣatavyam
            /</p>
         
         
         <p>
            dvitīyo yathā<br />
            anantabhogāśrayaṇaṃ vibhutvaṃ cakrapriyattvaṃ ghanasattvatā ca /<br />
            śrīsiṅgabhūpe śritapārijāte pratyakṣanārāyaṇatāṃ vyanakti // Ckc_8.*85 //
            </p>
         
         
         <p>atrānantabhogāśrayādīni vastūnyuttarapadavartinā cakāreṇa vyanaktītyekasyāṃ kriyāyāṃ
            samuccīyante na vyañjayantīti bahuvacanaṃ samāsaśca na bhavatīti so 'yamuttarapadagatadyotako
            nāma bahupadāśrayasamuccayabhedaḥ /
            ubhayavargāśrayaḥ punaruttarapadavartidyotaka eva /</p>
         
         
         <p>
            yathā ca<br />
            śrīsiṅgabhūpāla kavīśvarāṇāṃ puṇyātirekādidamāvirāsīt /<br />
            kāvyaṃ praśastaṃ tava kagīrtanaṃ ca satāṃ śriyāṃ sajjanarañjanaṃ ca // Ckc_8.*86 //
            </p>
         
         
         <p>atra kāvyaṃ kīrtanaṃ ceti dve kriye /
            śrīsadbhāvaḥ sajjanānurañjanañceti dvau guṇau /
            evaṃ bahūnyapi vastūni dvandvaśa uttarapadavartinā dyotakenāvirāsīdityekasyāṃ kriyāyāṃ
            niveśyante /
            tena santīti bahuvacanaṃ dvandvasamāsaśca na syāditi so 'yamubhyavargāśrayassamuccayaḥ
            /
            anubhayāśrayaḥ punaravidyamānadyotakatvādanvācayasyevāsya viṣayo dīpakenāhṛta itī
            nodāhriyate /
            itaretarayogo 'pi dvipadāśrayādibhedena caturvidhaḥ /</p>
         
         
         <p>
            tatrottarapadavartidyotako dvipadāśraya itaretarayogo yathā<br />
            śrīsiṅgabhūpatimaṇerdyumaṇeśca nityaṃ paśya dvayorudayatorhi mahodayaśrīḥ /<br />
            kalyāṇadānaratayośśaraṇāgatānā- mārūḍhaviṣṇupadasevanayā nikāmam // Ckc_8.*87 //
            </p>
         
         
         <p>atra nāyakaprabhānāyakau dve dravye paśyetyekasmin guṇapade yaditaretarayogena niveśite
            taddvayorityatra tadviśeṣaṇayośca dvivacanavikṣāyāṃ samāsaśca bhavatīti so 'yaṃ tathokta
            itaretarayogassasuccayabheda eva /
            evamitaretarayoge 'pi dyotakayogā udāhartavyāḥ /</p>
         
         
         <p>
            sa evānubhayāśrayo yathā<br />
            niṣpandamugdhamavalokitamastalajjā ceṣṭā kapolatalakandalitā smitaśrīḥ /<br />
            śrīsiṅgabhūmiramaṇe taruṇījanānāṃ bhāvasthitiṃ piśunayanti sakhījanāya // Ckc_8.*88
            //
            </p>
         
         
         <p>atrāvalokitaceṣṭāsmitamiti vastvanitaretarayogena taruṇījanānurāga nivedanakriyāyāṃ
            niveśyata iti so 'yamanubhayāśrayetaretarayogassamuccaya eva /
            samāhāro 'pi pūrvavaccaturvidhaḥ /</p>
         
         
         <p>
            tatrānubhayāśrayo yathā<br />
            saundaryaṃ madane sukhaṃ surapatau bhāgyaṃ nidhīnāṃ prabhau kāruṇyaṃ raghunāyake caturimā
            cāṇūramalladviṣi /<br />
            dharmo dharmatanūbhave vitaraṇaṃ vidyādharādhīśvare tatsarvaṃ śritavatsale vilasati
            śrīsiṅgabhūmīśvare // Ckc_8.*89 //
            </p>
         
         
         <p>atra sarvaṃ tadityanena saundaryādīnāṃ samudāya evānusandhīyate /
            tasya ca tirobhūtāvayavabhedatve samāhāraḥ /
            sa ceha tadityekavacanāntena napuṃsakena ca kathyate /
            na ceha kvacidapi cakārādirvidyate /
            dyotaka iti so 'yamunabhayāśrayaḥ samahāraḥ samuccaya eva /
            itare dyotakavantaḥ samāhārāḥ svayamūhyāḥ /
            anvācayastu kriyāviṣaya eva /
            tatra dyotakastūttarapadāśraya eva /</p>
         
         
         <p>
            yathā<br />
            uddaṇḍapratigaṇḍabhairavibho saṃkalpakalpadruma śrīsiṅgakṣitipālaśekhara yaśoviktāranistāraka
            /<br />
            sādhūnāṃ parirakṣaṇāya dharaṇīṃ jitvā bhajethāḥ śriyaṃ paṅktiñca pratiyāyināṃ punarapi
            sve sve pade sthāpitā // Ckc_8.*90 //
            </p>
         
         
         <p>atra bhajethā iti nāyakakartṛkāṃ śrīkarmakatvena kriyāmupanyasya tatkartṛkameva pratipālanakarmasaṃsthāpanakriyāṃ
            tva nvācayena niveśitamiti so 'yamanvācayo 'pi samuccayabheda eva /</p>
         
         
         <p class="bold">pratiṣedhokrirākṣepo vidhervātha niṣedhataḥ // Ckc_8.48 //</p>
         
         
         <p>
            vidhinākṣepo yathā<br />
            kāntārakṣitivāsakhinnamanasā kānta tvayā sevituṃ śrīsiṅgakṣitināthamandhranagarī gamyeti
            ced gamyatām /<br />
            panthānaḥ prabhavantu te śivatamāḥ sītā (bhūyāt?) prasanno nṛpo (?) yaṃ deśaṃ pradadhāti
            te sukṛtadhīstatraiva janmāstu me // Ckc_8.*91 //
            </p>
         
         
         <p>atra gamyatāmiti kathitasya vidhivākyasyaivānukūlayaiva janmāntarāśiṣā maraṇasūcanāniṣedhaḥ
            kriyata iti so 'yaṃ vidhyākṣepaḥ /</p>
         
         
         <p>
            niṣedhākṣepo yathā<br />
            na hi vayaṃ kavayaḥ kavayastu ye nagariguṇānasato 'pi vivṛṇvate /<br />
            nigadituṃ na hi siṅgavasundharābhuji santo 'pi guṇānvayamīśmahe // Ckc_8.*92 //
            </p>
         
         
         <p>atra neśmahe iti niṣedhena kavitvalakṣaṇasyāropitaguṇavarṇanasya niṣedhaḥ dharmata
            iti so 'yaṃ vidhyākṣepaḥ (niṣedhākṣepaḥ?) /</p>
         
         
         <p class="bold">
            jñeyassor'thāntaranyāso vastu prastutya kiñcana /<br />
            tatsādhnasamarthasya nyāso vaktvanyavastunaḥ // Ckc_8.49 //
            </p>
         
         
         <p>
            yathā<br />
            siṅgakṣoṇīramaṇasaraṇiṃ mānamunmānadhītvaṃ yadyad dravyaṃ karayasi paraṃ pratyahopārjanena
            /<br />
            tattatpātre nihitamasakṛdvismarasyeva citte kāryasyānte ka iva hi bhavet kāṅkṣaṇā
            yaḥ prabhūṇām // Ckc_8.*93 //
            </p>
         
         
         <p>atra nāyakasya pātradattadharmadravyānanuśocanalakṣaṇaṃ vastu prastutya tatsādhanasamarthaṃprabhusvabhāvalakṣaṇaṃ
            vastvantaramupanyastamiti sāhasaṃ ṣaṅguṇaṃ hi /
            atra kīrteḥ saptārṇavalaṅghanamupanyasya tatsādhanasamarthasya ṣaḍguṇastrisāhasavastvantarasyopanyāsādayaṃ
            tathoktaḥ /</p>
         
         
         <p class="bold">
            yatra dravyādivaikalyadarśanaṃ stutyavastunaḥ /<br />
            viśeṣapratibhānāya sā viśeṣoktiriṣyate // Ckc_8.50 //
            </p>
         
         
         <p>
            yathā<br />
            na yānaṃ prasunaṃ na ca surabhaigandhi praharaṇaṃ na maurvī vācāṭī na ca dhanurayatnātimadhuram
            /<br />
            tathāpi śrīsiṅgakṣitipatirayaṃ cañcaladṛśāṃ vidhatte saṃmohaṃ manasi nitarāṃ manmatha
            iva // Ckc_8.*94 //
            </p>
         
         
         <p>atra puṣparathādidravyāsaṃbhave 'pi nāyakena yadidaṃ mattakāśī cittasaṃmohanakaraṇaṃ
            tena rūpādiśaviśeṣakāraṇaṃ pratīyata iti seyaṃ pratīyamānaheturviśeṣoktiḥ /</p>
         
         
         <p class="bold">
            evamabhidhīyamānaheturapi draṣṭavyā /<br />
            upaskāraḥ parikaraḥ kriyādīnāṃ viśeṣaṇaiḥ // Ckc_8.51 //
            </p>
         
         
         <p>
            āśvastamūlakacchapamullasitagirīndramutsukānantaḥ /<br />
            śrīsiṅgakṣitināyakabhujadaṇḍāpahati vasumatīcakram // Ckc_8.*95 //
            </p>
         
         
         <p>atrāśvastetyādiviśeṣaṇairmahī vahanakriyāyā ananyasādhāraṇalakṣaṇa upaskāra iti so
            'yaṃ kriyāparikaraḥ /</p>
         
         
         <p class="bold">
            evaṃ kārakaparikarādayo 'pi svayamunneyāḥ /<br />
            ekāvalī parikarānna binneti matirmama // Ckc_8.52 //
            </p>
         
         
         <p>
            yathā<br />
            avaneṣvaraṇe vibhave kramaṇe sukṛtāvdhani siṅgamahīpatinā /<br />
            dharaṇī kuśalaṃ gamitā hariṇā hariṇā hariṇā hariṇā hariṇā // Ckc_8.*96 //
            </p>
         
         
         <p>atra hariṇā hariṇā ityādi śabdaikāvalyā vibhinnārthayā nāyakalakṣaṇaṃ kartṛkārakamupaskriyata
            iti so 'yaṃ śabdaikāvalī kārakaparikarabheda eva /
            evamarthaikāvalyubhayaikāvalyau ṭraṣṭavyau /</p>
         
         
         <p>
            <span class="bold">kriyājātiguṇadravyavācinaikatravartinā /</span><br />
            <span class="bold">vākyāntaropakāraśceddīpakaṃ tadudāhṛtam // Ckc_8.53 //</span>
            </p>
         
         
         <p><span class="bold">arthāvṛttipadāvṛttisaṃpujādyāstu tadbhidāḥ // Ckc_8.54 //</span></p>
         
         
         <p>
            tatra kriyādīpakaṃ yathā<br />
            ārūḍhāni yaśāṃsi tetribhuvanaṃ śrīsiṅgapṛthvīpate gotragrāvamahāguhāḥ kṣitibhujāṃ
            bṛndāni mandaujasām /<br />
            tallakṣmīlalitāni lālitagirāṃ vidvajjanānāṃ gṛhān tadvākyāni ca tāvastutikathāślokyāni
            karṇau satām // Ckc_8.*97 //
            </p>
         
         
         <p>atra kriyāvācinā gūḍhānītīvapadena prathamapādādivartinā sarvavākyāni dīpyanta iti
            tadidamādidīpakam /
            evaṃ madhyāntyakriyādīpakaṃ jātidīpakādayo 'pi bhedāḥ draṣṭavyāḥ /</p>
         
         
         <p>
            dīpakabhedheṣvarthāvṛttiḥ yathā<br />
            krīḍanti sarpapatikāntikumudvatībhiḥ khelanti dikkaraṭimauktikatārakābhiḥ /<br />
            dīvyanti divyavanitāsmitacandrikābhiḥ śrīsiṅgabhūpa tava kīrtivilāsacandrāḥ // Ckc_8.*98
            //
            </p>
         
         
         <p>atra krīḍārtha eva pādādikriyāsvāvartamānaḥ sarvavākyāni dīpayatīti seyamarthāvṛttirapi
            dīpakameva /</p>
         
         
         <p>
            padāvṛttiryathā<br />
            rājā recarlavaṃśyo 'yaṃ kumudaṃ kurutetarām /<br />
            samudañcati rājāpi kumudaṃ sindhusaṃbhavaḥ // Ckc_8.*99 //
            </p>
         
         
         <p>tatra prajāsantoṣaḥ kairavaścetyarthayorāvartamānaṃ kumudamiti padaṃ dve vā dīpayati
            padāvṛttirapi dīpakameva /
            ābhyāmeva tadubhayāvṛttirapi vyākhyātā /
            yathātraiva rājetyarthaḥ śabdaścāvartamānavākyadvayamuttejayata iti seyamubhayāvṛttirapi
            dīpakameva /</p>
         
         
         <p>
            tricaturapadāvṛttirūpaḥ saṃpuṭo yathā<br />
            kīrtiḥ krīḍati siṅgabhūpa talapaterniryatnaratnāṅkuraṃ pātālo phaṇilokapuṅgavaphaṇāprāsādamāseduṣī
            /<br />
            lakṣmījanmabhupo 'nuviddhalaharīḍolāsu vārāṃnidheḥ svarge divyavadhūvilāsahasitairgaṇḍasthalīmaṇḍalaiḥ
            // Ckc_8.*100 //
            </p>
         
         
         <p>atra kriyākartṛkasaṃbandhapadāni prativākyāmāvṛttāni saṃpuṭatayā dīpayantīti saṃpuṭāvṛttirapi
            dīpakameva /
            evaṃ bhedāntarāṇi yathāsaṃbhavamanugantavyāni /</p>
         
         
         <p class="bold">paripāṭhyā tu bhaṇanaṃ śabdasyārthasya vā kramaḥ // Ckc_8.55 //</p>
         
         
         <p>atra śabdānāṃ kramastridhā samastānāmasamastānāmubhayeṣāṃ ceti /</p>
         
         
         <p>
            tatra samastaśabdakramo yathā<br />
            pratāpakāntisaṃśuddhibhaṅgyā śrīsiṅgabhūpateḥ /<br />
            tulāṃ saṃdadhate bhānuhimabhānukṛśānavaḥ // Ckc_8.*101 //
            </p>
         
         
         <p>atra samāsaparipatitānāṃ guṇānāñca krameṇa pratyekaṃ yojanamiti samastaśabdakramo
            'yam /</p>
         
         
         <p>
            asamastaśabdakramo yathā<br />
            namaskāraṃ puraskāraṃ tiraskāraṃ karotyayam /<br />
            śrīsiṅgadharaṇīpālaḥ pūrveṣāṃ viduṣāṃ dviṣām // Ckc_8.*102 //
            </p>
         
         
         <p>
            atra pūrvādīnāṃ namaskārādīnāṃ samāsarahitādīnāṃ yathākramamananvayo vivakṣita iti
            so 'yamasamastaśabdakramaḥ /<br />
            samastāsamastaśabdakramarupa ubhayakramo yathā hariśvandro rakṣākaraṇarucisatyeṣviti
            pūrvodāhṛtam //
            </p>
         
         
         <p>atra prathamatṛtīyayoḥ pādayoḥ samastānāṃ rakṣākaraṇādīnāñca guṇānāmasamaktānāṃ tadguṇakatāṃ
            hariśvandro gāṅgaiyamiti cobhayatra padaśleṣasāmarthyakathitānāṃ hariśvandrahariśvandrānāṃ
            gāṅgeyagāṅgeyānāṃ ca kramasamanvayo na vivakṣita hati so 'yamubhayakramaḥ /
            vākyakramastu svayamunneyaḥ /
            arthakramo dvividhaḥ /
            deśataḥ kālataśva /</p>
         
         
         <p>
            tatrādyo yathā<br />
            śrīsiṅgakṣitipāla tāvakacamūdhāṭīvanāṭībhava- dvairistrīṣu hṛtāśukāsu śabaraistvatkīrtivisphūrtayaḥ
            /<br />
            paśvārdhe paridhānatāṃ hi dadhate saṃvyānatāṃ vakṣasi prāyo mūdhnyavaguṭhanatvamadhare...dasāṃ
            vā stumaḥ // Ckc_8.*103 //
            </p>
         
         
         <p>atra vardhamanāyāḥ nāyakakorteḥ pratināyakaśuddhāntakāntāśarīrapradeśeṣu kramasaṃkrāntyā
            yo 'yaṃ paridhānādaupamyalābhaḥ /
            evaṃ deśato'rthakramaḥ /</p>
         
         
         <p>
            kālato yathā<br />
            apāṃ śoṣoddhārā vipatanabhiyā haṃsagilanā- ttuṣāraissītārtī virahijanaśayyādikatayā
            /<br />
            vidhitvā sāpāyaṃ jalaruhakulaṃ tadvijahatī sthitiṃ dhatte siḍgakṣitipatirapāye tvayi
            ramā // Ckc_8.*104 //
            </p>
         
         
         <p>atra jalaśoṣādīnāṃ jalajāpāyahetūnāṃ grīṣmādivasantāvadhi kālakrameṇa bhaṇanāt kālator'thakramo
            'yam /</p>
         
         
         <p class="bold">miṣato vākrapravṛttiryā sa paryāya itīryate // Ckc_8.56 //</p>
         
         
         <p>
            yathā<br />
            hanta krośati śārikānavarataṃ mṛdhnāti līlāmṛgaḥ śrāntāḥ kelicaṇautikāra vikaṭairbāhye
            sthitā vallakī /<br />
            ityālāpini nirgate priyasakhīvarge navoḍhā priyā bhūpālena sakhījanānusaraṇaṃ sparśena
            vistāritā // Ckc_8.*105 //
            </p>
         
         
         <p>atra rahobhaṅgabhīruṇā vidagdhasakhīvargeṇākrośanākarṇanādimiṣātsukhena nirgamopāyo
            'bhihita iti so 'yaṃ paryāyaḥ /
            evaṃ kāryamiṣataḥ kāraṇokte ravivakṣādayo 'sya bhedāḥ svayamunneyāḥ /</p>
         
         
         <p>
            <span class="bold">yā vivakṣā viśeṣasya nātyudvegapradāyinī /</span><br />
            <span class="bold">asāvatiśayoktissyātsarvālaṅkārajīvitam // Ckc_8.57 //</span>
            </p>
         
         
         <p><span class="bold">guṇakriyāgocareyaṃ na jātidravyagāminī /
               na hi dravyasya jātervā sākṣādatiśayaḥ vkacit // Ckc_8.58 //</span></p>
         
         
         <p>
            tatra guṇātiśayabhedeṣu dhairyātiśayo yathā<br />
            rūkṣāhaṃkṛtayo na santi lalita bhedaṃ gatena bhruvau dṛkkoṇo 'pi na rāgameti hasitaṃ
            mandaṃ ca nāntarhitam /<br />
            dṛṣṭvāpi pratigarjatāṃ kṣitibhujāṃ saṃraṃbhagarbhaśriyā mūrtirdāruṇaceṣṭayāpyavikṛtā
            śrīsiṅgapṛṣvīpateḥ // Ckc_8.*106 //
            </p>
         
         
         <p>atra mahāraṇasaṃhaṃbhe nāyakasya bhrūbhedādivikārābhāvakathanāddhairyaviśeṣo vivakṣita
            iti seyaṃ guṇātiśayoktiḥ /</p>
         
         
         <p>
            kriyātiśayo yathā<br />
            śrīsiṅgabhūpa bhavatīyaparigraheṇa dharmāya yad balavate kavireṣa bhītaḥ /<br />
            tretādibandhumuṣitau tu dadhāti bhāgau tatte tulāṃ na dadhate prathame narendrāḥ //
            Ckc_8.*107 //
            </p>
         
         
         <p>atra nāyakagatadharmaparipālanakriyāviśeṣo vivakṣita iti seyaṃ kriyātiśayokriḥ /</p>
         
         
         <p class="bold">śleṣo 'nekārthakathanaṃ padenaikena saṃmataḥ // Ckc_8.59 //</p>
         
         
         <p>
            yathā<br />
            khyātān mahāśayatayā kṛtagotrarakṣā- nārūḍhabhūparisarā pratikūlavṛttīn /<br />
            śrīsiṅgabhūpatiyasāṃsi nirūḍhasattvā- nullaṅghayanti viṣamānapi vāhinīśān // Ckc_8.*108
            //
            </p>
         
         
         <p>atra vāhinīśapadena samudrasāmantarājalakṣaṇamarthadvayaṃ tadviśeṣaṇe tu tadanukūlārthadvayaṃ
            ca śliṣṭamiti so 'yaṃ śleṣālaṅkāraḥ /</p>
         
         
         <p class="bold">udbhedā yatra bhāvasya bāvanā seyamīritā // Ckc_8.60 //</p>
         
         
         <p>
            yathā<br />
            jātiprasūnapuṭake svasakhīkareṇa śrīsiṅgabhūpatilakāya samarpaṇīye /<br />
            ardhīkṛtālakakucāphaṇi kahkaṇena mudrā kṛtā smarajitā likhitena tanvyā // Ckc_8.*109
            //
            </p>
         
         
         <p>atra vidagdhayā kayāpi kāminyā priyayogyānāṃ puṣpāṇāṃ puṣpaśarapuṣpaṃdhayagandhavahābhimarśaḥ
            śaṅkyate so 'yaṃ bhāvaḥpuṣpaṃdhayādipratibhaṭatayā rakṣāhetubhiralakaphaṇismarajitpadairuddhidyate
            sūcyata iti seyaṃ bhāvanā /</p>
         
         
         <p class="bold">
            alaṅkāraprapañcasya śabdārthobhayavartinaḥ /<br />
            anyonyayogaḥ saṃsṛṣṭiriti prājñairudīryate // Ckc_8.61 //
            </p>
         
         
         <p>atra kevalaśabdālaṅkārasaṅkaraḥ śabdālaṅkāraḥ /
            kevalārthālaṅkārasaṅkaror'thālaṅkāraḥ /
            ubhayālaṅkārasaṅkara ubhayālaṅkāraḥ /
            śabdārthālaṅkārayoḥ śabdobhayālaṅkārayorarthobhayālaṅkārayośva saṅkara ubhayālaṅkāra
            eva svārthālaṅkāravaśāt saṅkarasyobhayāśritatvasiddheḥ saṃbhāvyamānatvāt /</p>
         
         
         <p>
            kevalaśabdālaṅkārasaṅkaro yathā<br />
            sādhvasaṃmatividhvaṃsi kṛtvā siṅkaniṣevaṇam /<br />
            sādhvasaṃ matividhvaṃsi būpai rnijagṛhasthitaiḥ // Ckc_8.*110 //
            </p>
         
         
         <p>atra sādhūnāmasaṃmatimasaṃbhāvanāṃ vindato 'labhyamānān sā dhvaṃsayati nāśayatīti
            sādhvasaṃmatividhvasi durjanatarjanamityarthaḥ /
            tādṛśaṃ siṅgabhūpālasevanaṃ kṛtvā nijagṛhe svagṛhe sthitairbhūpairmatividhvaṃsi sādhvasamiti
            yojanā /
            atra nijagṛhe nigṛhītamiti kriyāpadaṃ nijagṛha iti saptamyā gūḍhamiti kriyāgūḍhalakṣaṇo
            viṣayapadāvṛttiyamakalakṣaṇasva śabdālaṅkārau saṃkīrṇāviti kevalaśabdālaṅkārasaṅkaro
            'yam /</p>
         
         
         <p>
            kevalārthālaṅkārasaṅkaro yathā<br />
            siṅgabhūpa vidadhāti tāvako dhīraṇorasiranaṃbudāśaniḥ /<br />
            kānane nagaravartino ripūna tatpure vipinavāsino mṛgān // Ckc_8.*111 //
            </p>
         
         
         <p>atrānaṃbṛdāśaniriti vibhāvanā /
            uttarārdhe parivṛttiriti dvayo rarthālaṅkārayossaṃkaraḥ /</p>
         
         
         <p>
            kevalobhayālaṅkārasaṅkaro yathā<br />
            lakṣmībhiriva devībhirvinayairiva sūribhiḥ /<br />
            nayairiva mahāmātyai ssevyate siṅgabhūpatiḥ // Ckc_8.*112 //
            </p>
         
         
         <p>atrevaśabdena sahārtha iva saṃbhāvamārtho 'pi dyotyata iti ekavācakānupraveśena sahokterutprekṣāyāśva
            saṅkaraḥ /</p>
         
         
         <p>
            sabdārthālaṅkārasaṅkaro yathā<br />
            tvayā dīnāriṇā rājan kṛtā dīnāriṇo mama /<br />
            asamagrāmavṛttā he samagrāmavatā mahīm // Ckc_8.*113 //
            </p>
         
         
         <p>atra prathamārdhe dīnāriṇā dīnārīti dvitīyapādamadhyayamakasyottarārdhe samagrāmavatā
            kṛteti virodhābhāsasya dvayossaṃkaraḥ /</p>
         
         
         <p>
            śabdobhayālaṅkārasaṃkaro yathā<br />
            tārābhirinduriva yābhirupāsyate 'yaṃ śrīsiṅgabhūmipatirandhravilāsinībhiḥ /<br />
            citraṃ janasya valayā valayā nitāntaṃ tāsāṃ sitāyatadṛśāmudare kare ca // Ckc_8.*114
            //
            </p>
         
         
         <p>atra udare valayāvalirekhāḥ citram /
            avalayan acalayan kare valayaḥ kaṭakamavalayamiti kartṛkriyāpadayorekavacanabahuvacane
            śliṣṭe iti vacanaśleṣasya tārābhirindurivetyupamāyāśva viveko dṛsyata iti śabdobhayālaṅkārasaṅkaro
            'yam /</p>
         
         
         <p>
            yathā ca<br />
            māṇikyairiva gāṇikyaiḥ syandanairiva candanaiḥ /<br />
            saujanyairiva rājanyairmodate siṅgabhūpatiḥ // Ckc_8.*115 //
            </p>
         
         
         <p>atrānuprāsopamotprekṣāṇāṃ saṅkaraḥ /</p>
         
         
         <p>
            arthobhayālaṅkārasaṅkaro yathā<br />
            santrāsaudviṣatāṃ...pratidiśaṃ tvatkīrtirādhāyate tvatkītau paridhāvanaṃ pratipadaṃ
            gāyanti vairistriyaḥ /<br />
            glānirvairibahadhūlatāsu dharaṇī viśrāmyati tvadbhuje viśrāmo bhuvi siṅgabhūpatimaṇeṃ
            nidrāṃnti vairistriyaḥ // Ckc_8.*116 //
            </p>
         
         
         <p>atrānāgata citrahetvalaṅkārasyopamāyāśva saṅkaraḥ /</p>
         
         
         <p>
            śabdārthobhayālaṅkārasaṃkaro yathā<br />
            śrīsiḍgakṣoṇibhartre diśi diśi sumanomānasollāsa kartre sāndrāmindro vibhūtiṃ śuciratiśucitāṃ
            dharmarājo 'ti dharmam /<br />
            rakṣāṃ rakṣo 'dhināthaḥ kuṭilavighaṭanodyogicetaḥ pracetā vāyussaṃpūrṇamāyurdhanamapi
            dhanadaśśaṃṅkaraḥ śaṃ karotu // Ckc_8.*117 //
            </p>
         
         
         <p>atra diśi diśīti sumomānaseti śaṅkaraḥ śaṃ kotviti rakṣāṃ rakṣo iti vat chekānuprāsasya
            sāndrāmidra ityādāvanuprāsasya sumanaśśleṣaḥ pratiśabdotthāpitena dikpāla rūpa...(madhyama?)
            malokapālasya cānyonyapratīkāralakṣaṇenānyonyārthālaṅkāreṇa pūrvādikpālaparipāṭīkathanalakṣaṇena
            kramanāmnobhayālaṅkāreṇa saha saṃniveśaḥ prakāśata iti so 'yaṃ trividhālaṅkāra ...
            ... ... ... laṅkārasaṅkaro 'nusaṃdheyaḥ /</p>
         
         
         <p>
            <span class="bold">pṛthak prayatnanirvartyā yadyapyete guṇādayaḥ /</span><br />
            <span class="bold">sidhyeyurekayatnena kāvye puṇyavataḥ kaveḥ // Ckc_8.62 //</span>
            </p>
         
         
         <p><span class="bold">saṅkaro 'pi guṇādīnāmalaṅkāratayoditaḥ /
               bhojādibhi ... ... ... dhāyibhiḥ // Ckc_8.63 //</span></p>
         
         
         <p>
            tatra guṇālaṅkārasaṅkaro yathā<br />
            viśveśakalpitacamatkṛti ... ... ... siṅgayaśasā samamāvirāstām /<br />
            ācandramātapanamādharaṇīdharendra- mātāramāgaganamāgirijā -- -- -- // Ckc_8.*118 //
            </p>
         
         
         <p>(pratha?) mārdhe sahoktiḥ /
            uttarārdhe śeṣakīrti -- -- -- meteṣāṃ saṅkaraḥ kāvyacamatkāramakalaṅkamaṅkurayati
            /
            evaṃ saṅkarāntarāṇi yathāsaṃbhavaṃ mahākaviprabandheṣu rasajñairanusandheyāni /</p>
         
         
         <p>
            <span class="bold">evaṃ nidarśitaṃ saṃpradāyādālocya lakṣaṇam /</span><br />
            <span class="bold">kalpanākalpitaṃ kāvyamācandrārkaṃ prakāśate // Ckc_8.64 //</span>
            </p>
         
         
         <p><span class="bold">lakṣyalakṣaṇanirmāṇavijñānakṛtabuddhibhiḥ /
               parikṣyatāmayaṃ grantho .... .... ṣayā // Ckc_8.65 //</span></p>
         
         
         <p>iti sakalamapi kalyāṇam iti sarasasāhityacāturīdhurīṇaviśveśvarakavicandrapraṇītāyāṃ
            śrīsiṅgabhūpālakīrtisudhāsāra śītalāyāṃ camatkāracandrikāyāmaṣṭamo vilāsaḥ //</p>
         
         
         <p>samāpto 'yaṃ granthaḥ //</p>
         
         
         </div>
   </body>
</html>