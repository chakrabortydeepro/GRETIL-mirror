<!DOCTYPE html><html xmlns="http://www.w3.org/1999/xhtml">
   <head>
      <meta http-equiv="Content-Type" content="text/html; charset=UTF-8" />
      <meta name="viewport" content="width=device-width, initial-scale=1.0" />
      <title>Yāmuna: Īśvarasiddhi (GRETIL)
	</title>
      <style>@font-face {
    font-family: LinuxLibertineDisplay0Regular, times, serif;
    src: url(fonts/LinLibertine_DR.woff);
}
* {box-sizing: border-box;}
body {background-color: #FFFFFF; font-family: 'LinuxLibertineDisplayORegular'; font-weight: normal; font-style: normal; font-size: 18px; padding: 20px 100px 20px; width: 1600px;}

ul {list-style: circle;}

ul.dash {list-style: none; margin-left: .5em; padding-left: .5em;}
ul.dash > li:before {display: inline-block; content: "–"; width: 1em; margin-left: 0em;}

a:link {color: black; text-decoration: underline;}
a:visited {color: black; text-decoration: underline;}
a:hover {color: black; text-decoration: none;}
a:active {color: black; text-decoration: underline;}

p {padding-left: .5em; padding-right: .5em;}

h4 {margin-bottom: 0px;}
mark {background-color: #FFFFCC;}
q:before {content: "»";}
q:after {content: "«";}

.noindent {padding: 0px;}
.comm {padding-left: 1em; padding-right: 1em;}
.app {width: 80%; text-align: right; font-size: 14px; padding-left: 1em;}
.lem {display:inline-block;}
.ref {font-size: 14px; padding: inherit;}
.lb {font-weight: bold; font-size: 14px;}
.lb:before {content: "["}
.lb:after {content: "]"}
.pb {font-weight: bold; font-size: 14px;}
.pb:before {content: " ["}
.pb:after {content: "] "}
.note {font-weight: bold; font-size: 14px;}
.note:before {content: " ["}
.note:after {content: "] "}
.subhead {font-weight: bold; font-size: 14px;}
.appnote {font-size: 14px;}
.appnote:before {content: " ["}
.appnote:after {content: "] "}
.hi {font-style: italic}
.sic:before {content: "†"}
.sic:after {content: "†"}
.corr {color: #008000;}
.supplied {color: #1E90FF;}
.surplus {color: #ff3333;}
.unclear {color: #D2B48C;}

/* custom renditions */
.b, .bf, .textbf, .bold {font-weight: bold}
.i, .it, .textit, .italic {font-style: italic}
.u, .underline {text-decoration: underline}
.blue {color: #0000e6;}
.red {color: #b30000;}

.row:after {content: ""; display: table; clear: both;}
.column {float: left; width: 50%; padding-left: .5em; padding-right: .5em;}
.analysis {font-size: 14px; color: #0066ff; padding-left: .5em; padding-right: .5em; padding-top: .1em;}
.analysis:before {content: "["}
.analysis:after {content: "]"}

div.wapp:hover  span.lem {background-color: #FFFFCC;}

@media screen and (max-width: 800px) {
    body {font-size: 16px;}
    .column {width: 100%;}
    .analysis {width: 100%;}
}

@media screen and (max-width: 1200px) {
    body {padding: 10px;}
    .app {width: 90%;}
}

@media only screen and (max-width: 1600px) {
    body {width: auto; padding: 20px;}
}

#toc_container {background: #f9f9f9 none repeat scroll 0 0; border: 1px solid #aaa; display: table; font-size: 95%; margin-bottom: 1em; padding: 1em; width: auto;}
.toc_title {font-weight: 700; text-align: center;}	  
#toc_container li, #toc_container ul, #toc_container ul li{list-style: outside none none !important; padding-left: .5em;}
</style>
   </head>
   <body>
      <h1>Yāmuna: Īśvarasiddhi</h1>
      <h2>Header</h2>
      <p>
         This file is an html transformation of <a href="http://gretil.sub.uni-goettingen.de/gretil/corpustei/sa_yAmuna-Izvarasiddhi-alt.xml">sa_yAmuna-Izvarasiddhi-alt.xml</a> with a rudimentary header. For a more extensive header please refer to the source
         file.
         </p>
      <p class="noindent"><b>Data entry: </b>members of the Sansknet Project</p>
      <p class="noindent"><b>Contribution: </b>members of the Sansknet Project</p>
      <p class="noindent"><b>Date of this version: </b>2020-07-31</p>
      <h4>
         <if test="fileDesc/sourceDesc/@xml:id" id=""></if>
         	  Source:
         	</h4>
      <ul class="dash">
         <li>.</li>
      </ul>
      <p class="noindent"><b>Publisher: </b>Göttingen Register of Electronic Texts in Indian Languages (GRETIL), SUB Göttingen</p>
      <h4>Licence:</h4>
      <p>This e-text was provided to GRETIL in good faith that no copyright rights have been
         infringed.
         	 If anyone wishes to assert copyright over this file, please contact the GRETIL management
         at gretil(at)sub(dot)uni-goettingen(dot)de.
         	 The file will be immediately removed pending resolution of the claim.</p>
      <p><a href="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International
            License.</a></p>
      <h4>Interpretive markup:</h4>
      <ul class="dash">
         <li><span class="hi">highlighted text</span></li>
      </ul>
      <h4>Notes:</h4>
      <notesStmt xmlns="http://www.tei-c.org/ns/1.0">
         	
         <p xmlns="http://www.w3.org/1999/xhtml">This file has been created by mass conversion of GRETIL's Sanskrit corpus from <a href="http://gretil.sub.uni-goettingen.de/gretil/1_sanskr/6_sastra/3_phil/vedanta/yaissi_u.htm">yaissi_u.htm</a>. Due to the heterogeneity of the sources the header markup might be suboptimal. For
            the sake of transparency the header of the legacy file is documented in the &lt;note&gt; element below:</p>
         	
         <p xmlns="http://www.w3.org/1999/xhtml">
            	 Yamuna: Siddhitraya,
            <br />Part 2: Isvarasiddhi
            <br />
            <br />Input by members of the Sansknet project
            <br />(www.sansknet.org)
            <br />
            <br />This GRETIL version has been converted from a custom Devanagari encoding.
            <br />Therefore, word boundaries are usually not marked by blanks.
            <br />These and other irregularities cannot be standardized at present.
            <br />
            <br />THE TEXT IS NOT PROOF-READ!
            	</p>
         </notesStmt>
      <h4>Revisions:</h4>
      <ul class="dash">
         <li>2020-07-31: TEI encoding by mass conversion of GRETIL's Sanskrit corpus</li>
      </ul>
      <hr />
      <h2>Text</h2>
      <div xml:lang="sa-Latn">
         
         
         <p class="bold">īśvarasiddhiḥ /</p>
         
         <p class="bold">siddhāñjananāmakavyākhyopetā /</p>
         
         <p class="bold">(sū0) tatra kasyacidekasya vaśe viśvaṃ pravartate /</p>
         
         <p class="bold">iti sādhayituṃ pūrvaṃ pūrvapakṣaṃ pracakṣmahe // 1 //</p>
         
         <p><span class="bold">tatra mīmāṃsakāḥ prāhuḥ - nāyaṃ sarvārthadarśanaśaktisampannaḥ puruṣo 'bhyupagamamarhati,
               atipatitasakalasādhakapramāṇasambhāvanābhūmitvātsphuṭavividhabādhakatvācca / tathāhi
               - asya papratyakṣamanyadvā sādhakaṃ bhavet ? pratyakṣamapi laukikaṃ yaugikaṃ vā ?</span></p>
         
         
         <p class="bold">(vyākhyā) dhyātvā śrīpaticaraṇau natvā cācāryapādadmayugam /</p>
         
         <p class="bold">īśvarasiddhervivṛtiṃ kurve lalitāṃ sukhāvabodhārthām // 1 //</p>
         
         <p class="bold">trayyantasiddha īśo matastu sadyukticintakairaniśam /</p>
         
         <p class="bold">bhaktyā dhyānābhyāsāt prakaṭaḥ prajñāṃ tanotu me śubhrām // 2 //</p>
         
         <p><span class="bold">atha khalu tatrabhavān paramācāryaḥ śrīmadbhagavadyāmunamunirātmacintāṃ vidhāyātmasiddhau
               paramātmacintāṃ vidadhadīśvarasiddhāvīśvarasādhakapramāṇavyavasthāpanāyopakramamāṇaḥ
               pratijānīte tatre ti / samastamaṃ cetanācatanātmakaṃ jagat ekasya - sarveśvarasya
               vaśe - icchāyāṃ saṅkalpalakṣaṇāyāṃ pravartateprakarṣeṇa vartate - asaṅkīrṇasvarūpasvabhāvavyavasthamāste,
               pravartate ca sve sve karmaṇi yathāyathamiti kṛtsnasya sarveśvarasaṅkalpādhīnasvarūpasthitipravṛttikatvaṃ
               sādhayituṃ - pramāṇato vyavasthāpayituṃ, prathamataḥ pūrvapakṣaṃ varṇayāma iti kārikārthaḥ
               / atra tatreti prakāntaparāmarśakatacchabdanirdeśādetatpūrvatanaḥ kaścaneśvarasiddhagranthabhāgaḥ
               syāt , yo bahoḥ kālātpūrvamevavilupta ityabhyūhyate 1</span></p>
         
         
         <p class="bold">vyavasthitamitasvārthaṃ na tāvadiha laukikam /</p>
         
         <p class="bold">sādhanaṃ tena sarvārthatajjñānāderasiddhitaḥ // 2 //</p>
         
         <p><span class="bold">sarvārthadarśanaśaktiśālinamavagamayatā hi deśakālasvabhāvaviprakarṣavyavadhānajuṣaḥ
               sarva evārthāstaddarśanaṃ śaktiśca gocarayitavyāni / na ca vidyamānendriyasannikarṣayogyakatipayaviṣayanipatavṛtterlaukikapratyakṣasya
               niravadhirayaṃ mahimā saṃbhāvanābhūmiriti kathamiva tadiha sādhanamiti manyemahi/
               'nāyam' iti / sarvārthasākṣātkakārasarvakāryopajananaśakti sampannaścetanaviśeṣa īśvaraśabditaḥ
               sādhakābhāvādbādhakabalācca nāṅgīkartuṃ yogya ityarthaḥ / ' atipatite ' ti / atipatitā
               - apakrāntā sakalasādhakapramāṇasambhāvanā yasyāḥ evambhūtā bhūmirviṣayaḥ, tattvāt
               - vyapetasakalasādhakapramāṇasambhāvanātmakaviṣayatvādityarthaḥ / atra iti 'atipatitasakalasādhakapramāṇasaṃbhāvanābhūmitvatvā'
               diti 'atipatitasakala sādhakapramāṇasaṃbhāvanābhūmitvatvā'diti vā pāṭhaḥ sambhāvyate
               / 'sphuṭe' ti / sphuṭāni - prasiddhāni vividhāni bādhakāni yasyaivambhūtatvāccetyarthaḥ
               / upakṣiptayorīśvare sādhakābhāvabādhakabhāvayoḥ sādhakābhāvaṃ tāvadādau samarthayitumupakramate
               'tathāhi'tyādinā / anyat - anumānādi /</span></p>
         
         
         <p class="bold">laukikasyendriyārthasannikarṣajasya pratyakṣasyeśvarāsādhakatāmupapādayati 'vyavasthite'ti
            / hetugarbhamidaṃ viśeṣaṇam / laukikapratyakṣasya viṣayā yataḥ parimitā vyavasthitāśca,
            ata ityarthaḥ / iha - īśvare viṣaye / sādhanaṃsādhakam / pramāṇamiti yāvat / tena
            - laukikapratyakṣeṇa / asiddhitaḥ -aprakāśataḥ / ayaṃ bhāvaḥ - cākṣuṣasya tāvat pratyakṣasya
            rūparūpirūpaikārthasamavetasaṅkhyādaya eva viṣayāḥ, na tu rasādaya iti parimitatā
            / udbhūtānabhibhūtameva rūpaṃ mahattvaikādhikaraṇaṃ grāhyaṃ na tu paramāṇvādigatamiti
            tatrāpi vyavasthitatā / evaṃ rāsanādiṣvapi bodhyam / evaṃbhūtasya caindriyikapratyakṣasya
            sarvārthāderaprakāśakatvānneśvare pramāṇatvaṃ sambhavati / sarvārthadarśanakaraṇasāmarthyaviśiṣṭo
            hyabhimataḥ saḥ / sarvārthasya tadgrahaṇasya tacchakteśca grahaṇamantarā ca na tasya
            grahaṇaṃ ghaṭate / sarvārtheṣvayogyānāmapi praviṣṭatvācchakteścātīndriyatvāt , jñānasya
            bahirindriyāgrāhyatvādvāhyārthānāṃ ca kevalena manasāgrahānnendriyeṇa kenāpi sarvārthādergrahaṇam
            / tadgrahaṇamantarā ca na viśiṣṭeśvaragrahaṇam /</p>
         
         <p class="bold">'nāgṛhītaviśeṣaṇe' ti nyāyāt / tadaindriyikalaukikapratyakṣaṃ neśvare pramāṇaṃ bhavitumarhatīti
            // 2 //</p>
         
         
         <p><span class="bold">nāpi yogipratyakṣamasya sādhakam ; yataḥ -</span></p>
         
         
         <p class="bold">pratyakṣatve tadapyevaṃ vidyamānaikagocaram /</p>
         
         <p class="bold">bhūtādigocaraṃ naiva pratyakṣaṃ pratibhādivat // 3 //</p>
         
         <p class="bold">tat khalu yogivijñānamaindriyikaṃ na vā ? aindriyikamapi bahirindriyasambhavamāntarakaraṇajanitaṃ
            vā ? bahirindriyāṇi tāvatsamadhigatanijaviṣayasannikarṣasahakārīṇi tadgocarajñānajananānīti
            jagati viditam / ato na rasanādibhirajātātivṛttavyavahitādi sakalaviṣayavedanaprasaṅgaḥ
            / na cāvidyamānairajātādibhiḥ saṃbhavati sannikarṣaḥ ; tasya dvyāśrayatvādāśrayābhāve
            tadasambhavāt / ato 'pekṣitor'thasannikarṣaḥ / sahakārivirahe kathamindriyāṇyatītādiviṣayasākṣātkārāya
            kalperan? / bhavati ca - yat yatsahakāri yatkāryajananam , tattadabhāve na tajjanayati
            ; yathā kṣitisalilasahakāri aṅkarakāryajananabījaṃ kṣityādyabhāve 'ṅkaram / arthasannikarṣasahakārīṇi
            bahirindriyāṇi jñānajananānīti tānyapi nātīte 'nāgate vār'the jñānaṃ janayantīti na
            tadupajanitaṃ pratyakṣaṃ yathoktaviṣayaniyamamatikrāmati / nāpyāntarakaraṇasambhavam
            , āntaragocara eva sukhādau svāntasvātatryāt / bāhyaviṣayamitiṣu ca manaso niraṅkuśakaraṇatāṅgīkāre
            hi kṛtaṃ cakṣurādibhiḥ / ataśca na kaścidandho badhiro vā bhavet / bhavati cātra -
            vimatipadaṃ mano bahirindriyanirapekṣaṃ na bāhyapratyakṣagocare pravartate, tatra
            tattantravṛttitvāt / yadyatra yattantravṛtti na tattannirapekṣaṃ tatra pravartate,
            yathā'lokāpekṣapravṛtti cakṣuḥ svagocare 'ndhatamasa iti / na ca siddhauṣadhamatpratapaḥsamādhimahimasamāsāditātiśayānīndriyāṇi
            kadācidapajahati samādhigataviṣayaniyamamiti sambhavati ; sāṃsiddhikasāmarthyāvirbhāvaikaphalatvātteṣām
            , sāmarthyasya ca pratiniyamāt / na khalu suprayuktabheṣajaśatavihitasaṃskāramapi
            śrotraṃ rūparasavibhāgāvagamāya kalpate / bhavati ca - vivādādhyāsitabāhyabhyantarakaraṇapāṭavātiśayo
            'nullaṅghitasīmā, aindriyikaprakarṣatvāt , dṛśyamānatatprakarṣavat ityaindriyikaṃ
            jñānaṃ nātītādi gocarayati /</p>
         
         <p class="bold">bhāvanāprakarṣaparyantajanmanastu satyapi viśadanirbhāsatve prācyānu bhavagocarādanadhikamadhikaṃ
            vādhyavasyataḥ smṛtivibhramastrotasoranya tarāvartaparivartinaḥ kutaḥ prāmāṇyakūlapratilambhaḥ
            ? kutastarāṃ ca pratyakṣatayottambhanam ? / pratyakṣasya vā sataḥ kathamiva viditaviṣayaniyamavyatikramaḥ
            ? atikrāmato vā kutaḥ pratkṣatvamiti na viśvānubhavaiśvaryaśālini pratyakṣaṃ pramāṇam
            /</p>
         
         <p><span class="bold">(itīśvare pratyakṣapramāṇanirasanam)</span></p>
         
         
         <p class="bold">nāpi pramāṇāntaram / tatsvalvanumānamāgamo vā ? anumānamapi viśeṣatodṛṣṭaṃ sāmānyatodṛṣṭaṃ
            vā ? tatra sakalapadavīdavīyasi bhagavati na tāvatsvalakṣaṇasākṣātkārapūrvakāvinābhāvāvadhāraṇādhīnodayatvādidamanumānamudatumalam
            / na hyanavagatacarahutabhujastadavinābhāvitayā dhūmamanusandhātumīśate / naca sarvārthanirmāṇasākṣātkārapaṭīyasi
            liṅgaṃ sāmānyatodṛṣṭamapi kiñcana labhyate/</p>
         
         <p><span class="bold">(itīśvare 'numānasya prāmāṇyāsambhavopakṣepaḥ)</span></p>
         
         
         <p class="bold">'vyavasthite'tyādīkārikārthaṃ svayameva vivṛṇoti 'sarvārthe'ti /</p>
         
         <p class="bold">avagamayatā - gṛhṇatā / avagamayanta iti pūrvamudritapāṭho 'śuddhaḥ / deśaviprakarṣo
            dūradeśasthatvam / kālaviprakarṣo 'tītatvamanāgatatvaṃ ca / svabhāvaviprakarṣo 'yogyatvamatīndriyatvarūpam
            / yogyānāmapi kuḍyādivyavahitānāṃ cakṣurādināgrahaṇaṃ dṛṣṭam / sarvārtheṣvevambhūtā
            api padārthāḥ praviṣṭā iti bhāvaḥ / evakāro 'pyarthe / gocarayitavyāni - viṣayīkaraṇīyāni
            / 'napuṃsakamanapuṃsakene'ti klībaikaśeṣanirdeśo 'yam / ' na ce ' ti / vidyamānetyanena
            kālaviprakṛṣṭasya vyavacchedaḥ / indriyasannikarṣayogyetyanena vyavahitasya deśaviprakṛṣṭasya
            ca / katipayetyanenātīndriyasya / katipayaviṣayaniyatavṛtteḥ - niruktavidhakakatipayapadārthamātragrahaṇānuguṇavyāpāravataḥ
            / niravadhirmahimā apakarṣāsamānādhikaraṇotkarṣaḥ / sa ca jñānasya sarvārthagocaratvarūpaḥ
            / tat - laukikapratyakṣam / iha - sarvadarśitvādiviśiṣṭa īśvare / sādhanaṃ - pramāṇam
            / śiṣṭaṃ spaṣṭam /</p>
         
         <p><span class="bold">yogipratyakṣasyāpīśvarāsādhakatvaṃ sādhayati 'pratyakṣatva' iti / pratyakṣatvavyāpakatvādvartamānārthagrāhakatvasya
               yogijñānamapi pratyakṣaṃ cedvartamānaikagrāhi</span></p>
         
         
         <p class="bold">bhavediti na tasya sarvārthagrāhakatvam / atītādilaviṣayatve vā na tatpratyakṣaṃ bhavet
            / kintu pratibhādijñānavadupanītabhānaviśeṣarūpameva saṃśayādisahamiti na pramāṇatāmanubhavitumalamīśvara
            ityarthaḥ//3//</p>
         
         
         <p class="bold">nanvekacetanādhīnaṃ vivādādhyāsitaṃ jagat /</p>
         
         <p class="bold">acetanenārabdhatvādarogasvaśarīravat // 4 //</p>
         
         <p class="bold">tathā sarvārthanirmāṇasākṣātkaraṇakauśalam /</p>
         
         <p class="bold">kāryatvādeva jagatastatkarturanumīyatām // 5 //</p>
         
         <p><span class="bold">sarvaṃ hi kāryamupādānopakaraṇasampradānaprayojanasaṃvedicetanaracitamavagataṃ ghaṭamaṇikakagṛhādi
               / kāryaṃ ca vimatipadamavanigirimahārṇavādīti tadapi</span>
            <span class="bold">tathāvidhabuddhimaddhetukamadhyavasīyate / na ca kāryatvamasiddhamiti vācyam , avayavasanniveśādibhirhetubhistatsiddheḥ
               / iha cāntyāvayavibhyaḥ prabhṛti ādvyaṇukakamakhilamavayavikramanihīyamānanānāvayavavyatiṣaṅgaviśeṣajanitamavagatam
               ityantata upādānaṃ caturvidhāḥ paramāṇavaḥ prapañcasya / teṣāmādiparispandaśca tadamuguṇādṛṣṭaviśiṣṭatattatkṣetrajñasaṃyogāsamavāyikāraṇakaka
               iti upakaraṇamapi samastabhetrajñavartīni dharmādharmalakṣaṇānyadṛṣṭāni / prayojanaṃ
               punastadabhinirvartitavicitrārthakriyākāraścetanopakāraprakārabhedo 'payantaḥ / tadupabhujasta
               eva kṣetrajñāḥ samprdānam / na cāmī svasamavāyināvapi dharmādharmāvalamavalokayitumiti
               tadatirekī nikhilabhuvananirmāṇa nipuṇo 'dhikaraṇasiddhāntasamadhigataniratiśayasahajasakalaviṣayasaṃvideśvaryaśakyatyatiśayaḥ
               puruṣadhaureyakaḥ kimiti na sāmānyatodṛṣṭaliṅgādanumīyate ?</span>
            <span class="bold">(itīśvare sāmānyatodṛṣṭānumānasya pramāṇatāpratipādanam) tadidamaviditānumānavṛttasya
               svamatiracitataralatarkollasitamiti parihasanti mīmāsaṃkāḥ / tathāhi - kimidamekacetanādhīnatvaṃ
               nāmābhipretaṃ tanubhūvanādeḥ ? tadāyattatvamiti cet ;</span>
            <span class="bold">ślokārthameva prapañcayati 'ta' dityādinā / 'samadhigate'tyādi bahuvrīhivṛttam / yaiḥ
               svayogyārthasannikarṣarūpasahakārikāraṇamadhigatam , evaṃbhūtāni cakṣurādīni</span>
            <span class="bold">svaviṣayapratyakṣajñānajanakānīti loke prasiddhamityarthaḥ / 'ata' iti / yator'thasannikarṣasya
               sahakāritvaṃ prasiddhamanvayavyatirekābhyām , ata ityarthaḥ / 'rasanādibhi'riti /
               'nayanādibhi'riti pāṭhaḥ syādvā / ajātātivṛttau - āgāmyatītau / indriyeṇātītānāgatayoragrahaṇe
               prayojakaṃ sannikarṣābhāvamupapādayati 'na ce' ti / rajatādibhiriti mudritapāṭhastu
               na susaṅgataḥ / tasya - sannikarṣasya saṃyogalakṣaṇasya, dvyāśrayatvāt - ubhayasamavāyikatvāt
               , āśrayābhāve - anyatarāśrayavirahe, tadasambhavāt - sannikarṣotpattyayogāt / 'ataḥ'
               iti sahakāritvādityarthaḥ / indriyeṇātītādigrahaṇāsambhavamupapādayati sahakārīti
               / kāraṇābhāvātkāryābhāva iti bhāvaḥ / amumarthaṃ prayogārūḍhaṃ prapañcayati bhavati
               ceti / yadityādyudāharaṇavākyam / yatsahakāri yasya tadyatsahakārīti bahuvrīhivṛttam
               / yādṛksahakāriviśiṣṭamityarthaḥ / evamagre 'pi bodhyam / jananam - janakam / arthasannikarṣe
               tyādyupanayaḥ / tānyapīti nigamanam / indriyāṇi nātītādigrāhīṇi, tadasannikṛṣṭatvāditi
               pratijñāhetū cānusandheyau / evaṃ yogipratyakṣasyabahirindriyajatve na sarvārthagocaratvamityuktam
               / ataśceśvare tasya sādhanatvāyogaḥ phalitaḥ / </span>
            <span class="bold">atha tasya manomātrajanyatve 'pi na tatpramāṇatvaṃ sarvārthadyagrāhakatvādevetyāha
               ' nāpyāntare' ti / ' āntaragocara' iti / karmadhārayo 'yam / abāhyaviṣaye sukhādāveva
               manaso bahirindrayamadvāhīkṛtya pratyakṣajanakatvādityarthaḥ / manasaḥ sākṣādeva bāhyārthagrāhakatve
               doṣamāha ' niraṅkuśe' ti / niraṅkuśatvamatra bahirindriyanirapekṣatvam / evaṃ manasi
               hetumupapādya sādhyaṃ prayogamukhataḥ sādhayati ' bhavatī ' ti / prayoga iti śeṣaḥ
               / na pravartatena grahaṇānuguṇapravṛttimat / tattantravṛttitvāt - bāhyārtheṣu bahirindriyasahakāradvārakagrahaṇavyāpṛtimattvāt
               / tantraṃ - prayojakaṃ, sahakāri vā / tattantraṃ yasyāḥ, evambhūtā vṛttiryasya tattattantravṛtti,
               tasya bhāvastattvaṃ tasmāditi ca</span></p>
         
         
         <p class="bold">vyutpattiḥ / udāharaṇaṃ ' yadyatre ' ti / yadyatra kārye yatsahakārisamavadhānādhīnajananavyāpāravat
            tattadasamavadhāne na tatkāryajanakatāvat , yathā'lokasahakārikaṃ jakṣurnālokābhāve
            svārthaghaṭādicākṣuṣajanakamityarthaḥ / śaṅkate ' na ce ' ti / ājanmasiddherapi prāktanatapaḥ
            phalatvātpṛthaganuktiratra / siddhauṣadhādisādhyaścendriyāṇāṃ pāṭavātiśayaḥ sūkṣmaviprakṛṣṭādigrahaṇasāmarthyalakṣaṇaḥ
            /</p>
         
         <p><span class="bold">samadhigataviṣayaniyamam - autsargikaṃ vartamānayogyasannikṛṣṭārthamātragrāhakatvarūpaniyamam
               / apajahati - parityajanti / pariharati ' sāṃsiddhike ' ti / karmapratibaddhasaṅkucitapravṛttisvābhāvikakaraṇaśaktivikāsakatvameva
               siddhauṣa dhādīnām , natvapūrvaśaktyādhāyakatvamityarthaḥ / nanvastvevam / tāvatā
               yogicakṣurādinā sarvārthāgrahaṇasya kimāyātam ? atrāha ' śakteśce ' ti / cakṣuṣo hi
               svābhāvikaṃ sāmarthyaṃ rūparūpyādigrahaṇa eva, na tu yogādināpi rasādigrahaṇe sāmarthyaṃ
               tasya saṃbhavatītyarthaḥ / tathāca pāṭavātiśayāddhavīyo 'pi sūkṣmatamaṃ rūpaṃ gṛhṇātu
               nāma yogicakṣuḥ / naitāvatātītādeḥ rasādervā tadgrāhakaṃ bhavediti bhāvaḥ / atra ca
               nyāyamāha ' bhavatī' ti / anullaṅghitasīmā - anatikrāntasvamaryādaḥ / maryādā ca cakṣuṣo
               rūpādiṣu caturṣu rūpasyaiva grāhakatvamiti / evaṃ rasanādāvapi anusandheyam / ' dṛśyamāne
               ' ti / ayogināmapi cākṣuṣatejomāndyaprakarṣābhyāṃ rūpādigrahaṇatāratamyaṃ hi dṛṣṭam
               / evameva yogicakṣustejaḥprakarṣo 'pi tato 'pyadhikagocaro 'natikrāntamaryāda eva
               sidhyedityāśayaḥ / evamaindriyikatve yogijñānasya sarvārthādyagrāhakatvamupapādyānaindriyikatve
               'pi tasya yathātvamata eveśvare pramāṇatvāsaṃbhavaṃ copapādayati ' bhāvane ' ti /
               bhāvanāprakarṣaprayante janma yasyeti bahuvrīhiḥ / viśadanirbhāsatve - viśadaprakāśakatve
               - laukikaviṣayatānirūpakatve / prācyānubhavagocarāt - pūrvānubhavaviṣayāt / adhyavasyataḥ
               - prakāśayataḥ / pūrvānubhūtādanadhikaviṣayatve smṛtitvam / adhikaviṣayatve tu bhramatvam
               , kāminībhāvayituḥ kāminaḥ purovartitvenāsatyāḥ kāminyāḥ pratimānasyevetyarthaḥ /
               samuditāśayastvayam - anubhūtasya paunaḥpunyena smṛtyabhyāsena saṃskārapracayaḥ saṃpadyate
               / tatparyante smṛtyabhyāse sati jāyamānā smṛtirevapratyakṣavadviśadaviṣayāvabhāsā
               bhavatīti pratyakṣasamānākāraṃ smaraṇameva cedyogipratyakṣaṃ vivakṣitam , tarhi tasya
               pūrvānubhūtārthamātragocaratvānneśvaragocaratvam / sarvārthagrahaṇādisamarthasyeśvarasya
               pramāṇābhāvena prāgananubhūtatvāt / smṛtitve ca yathārthānubhavatvalakṣaṇamajñātārthajñāpakatvalakṣaṇaṃ
               vā prāmāṇyaṃ tannārhatyeva / ata eva pramāṇaviśeṣapratyakṣarūpatvaṃ tasya na tarāṃ
               ghaṭata iti / ' pratyakṣatve ' iti</span></p>
         
         
         <p class="bold">ślokārthopasaṃhāraḥ ' pratyakṣasya ve ' ti / viditatvaṃ - prasiddhatvam / ' na viśve
            ' ti / sarvasākṣātkartari sarvakartari sarvaniyantari ceśvare 'smadādīnāṃ yogināṃ
            vendriyarūpaṃ pratyakṣaṃ na pramāṇaṃ - na pramitijanakamityarthaḥ / nanu kevalasya
            bahirasvātantrye 'pi yogajaprakṛṣṭādṛṣṭasahakṛtasya tasya bāhyeṣvatīndriyeṣu traikālikeṣu
            cārtheṣu pravṛttiḥ saṃbhavennāma / tat prakṛṣṭādṛṣṭasahakṛtamanojanyameva pratyakṣaṃ
            yogināṃ syādīśvare pramāṇam / pratyakṣasya vartamānamātragrāhitvamiti vyavasthā cāyogipratyakṣaikagocareti
            cet ; atra brūmaḥ - prakṛṣṭādṛṣṭaviśeṣasahakārādapi prāmāṇikasarvārthagrahaṇameva
            bhavennāma/ sarveśvare caikasmin na pramāṇaṃ kiñcit / ato na tatsiddhiryogajapratyakṣeṇāpīti
            hārdamākṣeptuḥ / etena paramātmadhyānajanitameva paramātmaviṣayamānasapratyatraṃ pramāṇaṃ
            tasminnityapi nirastam / paramātmano dhyānaṃ hi tajjñānamantarā na saṃbhavati / taccāntato
            gatvā śāstrajanitameveti vaktavyam / śāstrasya ca kāryaparasya na tatra tātparyam
            / śrutipauruṣeyatvanaye punaranyonyasaṃśrayaḥ spaṣṭa eva īśvarasiddhau taduktatvācchāstraprāmāṇyasiddhiḥ,
            tatsiddhau ceśvarasiddhiriti / anumānaṃ ca na pramāṇaṃ tatretyanantarameva vakṣyate
            / tathā ceśvarapramiterevābhāvāttanmūlataddhyānādyasiddhireveti / evaṃ laukikayaugikabhedena
            dvividhasya pratyakṣasyeśvare na pramāṇatvamityuktam /</p>
         
         <p class="bold">kimasya tasminnāyattaṃ kiṃ nu janmāthavā sthitiḥ /</p>
         
         <p class="bold">pravṛttirvā'dyayostāvat sādhyahīnaṃ nidarśanam // 6 //</p>
         
         <p class="bold">na khalu śarīramekacetanādhīnotpattisthiti / ye hi yaddehādhīnasukhaduḥkhopabhogabhāginaḥ,
            bhavati hi taducitādṛṣṭaśālināṃ sarveṣāmeva teṣāṃ taddehina iva tadutpattisthitinimittatvam
            / api ca śarīrāvayavinaḥ svāvayavasamavāyalakṣaṇā sthitiravayavavyatiṣaṅgaviśeṣādṛte
            na cetayitāraṃ paramapekṣate / yā punastadapekṣiṇī prāṇanalakṣaṇā sthitiḥ, na sā pakṣīkṛte
            kṣityādau sambhavatīti sthitimapi naikarūpāṃ pakṣasapakṣānuyāyinīmudīkṣāmahe /</p>
         
         <p class="bold">ekacetanādhīnapravṛttitve tu prabalabahujanasarabhasaprayatnapracālyairupalataru rathādibhirvyabhicāraḥ
            / ārabdhatvādeva caitatsādhyasiddhāvadhikamidamupādāna viśeṣavacanam/</p>
         
         <p>anenānumānenābhimateśvarākāraviśeṣasiddhiprakāraṃ viśadayati '<span class="bold">sarvam</span>' iti / upādānaṃ-samavāyikāraṇam / upakaraṇaṃ-sahakārarikāraṇam / saṃpradānaṃ-kāryaṃ
            yadbhogārthaṃ sṛṣṭaṃ, sa upabhoktā / prayojanaṃ-kriyamāṇavastusādhyaṃ phalam / upādānādīnāṃ
            saṃvedī-sākṣātkartā yaścetanaḥ tena nimittahetunā kriyamāṇaṃ dṛṣṭaṃ ghaṭādikāryamityarthaḥ
            / maṇiko-mahāghaṭaḥ / etadvākyena kāryatvasya sakartṛkatvavyāpyatvaṃ pratipāditaṃ
            bhavati / upādānādigocarāparokṣajñāna cikīrṣākṛtimattvaṃ kartṛtvamatra vivakṣitam
            / upanayanimane '<span class="bold">kāryaṃ ce</span>'ti / vimatipadaṃ sakartṛkatvākartṛkatvavipratipattiviṣayībhūtam / anena sandigdhasādhyakatvalakṣaṇaṃ
            pakṣatvamavanyāderupapannamiti sūcitam / svarūpāsiddhimāśaṅkya pariharati '<span class="bold">na ce</span>' ti / pakṣe mahyādāviti śeṣaḥ / ākṛtimattvādibhiḥ kṣityādeḥ kāryatvasiddhiriti bhāvaḥ
            / pakṣadharmatābalātkartṛviśeṣasiddhiriti pratipādanārthaṃ kāryasāmānyopādānādi nirdhārayati
            '<span class="bold">ihe</span>' ti / avayavatvāsamānādhikaraṇāvayavitvāmantyāvayavitvam / antyāvayavita ārabhyādyāvayavidvyaṇukamabhivyāpya
            sarvamavayavikāryadravyajāta mavayavasaṃyogaviśeṣajanitaṃ prasiddhamityarthaḥ / uttarottarāpekṣayā
            pūrvapūrvakārye 'vayavālpatvaṃ 'kramanihīyamāne'-tyucyate / avayavasaṃśleṣaviśeṣajanitatvaṃ
            ca kvacitpratyakṣādanumānāccakvacit siddhamiti bhāvaḥ / antyepādanatvam avayavitvāsamānādhikaraṇāvayavatvam
            / caturvidhāḥ paramāṇavaḥ pṛthivījalajvalanapavanaparamāṇavaḥ / prapañcasya-kāryadravyaprapañcasya
            / '<span class="bold">teṣā</span>' miti / paramāṇūnāmādiparispandaḥsargādyakālīnārambhakasaṃyogajanakakriyālakṣaṇaḥ
            adṛṣṭa vadātmasaṃyogarūpāsamavāyihetuja ityadṛṣṭānāmupakaraṇatvamityarthaḥ / ādyaparispandasyādṛṣṭahetukatvaṃ
            ca kaṇādamuninā sūtritam '<span class="bold">agrerūrdhvajvalanaṃ vāyostiryakpavanamaṇūnāṃ manasaścādyaṃ karmādṛṣṭakāritam</span>' iti / '<span class="bold">prayojana</span>'miti / sṛṣṭiprayojanamanavadhirjīvopakāra prakārabhedaḥ sṛjyapadārthanirvāhyanānāvidhārthakriyārūpaḥ
            nānāvidhabhoganiṣpādana lakṣaṇo 'saṅkhyāta ityarthaḥ/ sampradānaṃ ca sākṣātparamparayā
            vā kāryapadārthaniṣpāditaṃ
            bhogamanubhavanto jīvarāśaya ityāha '<span class="bold">tadupabhuja</span>' iti / evaṃ sarvavidhaparamāṇusarvajīvādṛṣṭasarvajīvopakāraprakārarūpanikhila jagadupādānopakaraṇa-
            prayojanasākṣātkartṛtvādi jīveṣi na sa bhavatīti kaimutikanyāyena sādhayituṃ svīyādṛṣṭāsākṣātkartṛtvamapi
            na teṣvityāha '<span class="bold">na cāmī</span>' iti / tadatirekī-jīvavilakṣaṇaḥ /
            '<span class="bold">yatsiddhāvanyaprakaraṇasiddhiḥ so 'dhikaraṇasiddhāntaḥ</span> 'iti nyāyasūtram / yatsiddhimantarā prakṛtor'thoṃ na sidhyati, tathābhūtaḥ prakṛtārthasiddhernāntarīyakatayā
            sidhyannartho 'dhikaraṇasiddhāntasiddha ityarthaḥ / tathācanikhilārthasākṣātkāritvādyantarā
            kartṛḥ kṣityādeḥ sakartṛkatvarūpaḥ prakṛtārtho na sidhyatīti viśiṣṭakartṛlābho 'dhikaraṇasiddhāntanayeneti
            phalitam /
            tārkikābhimatamīśvarānumānaprakāramimaṃ nirasyanti mīmāṃsakāḥ '<span class="bold">tadida</span>' mityādinā / dṛṣṭājātīyasyaiva sādhakamanumānaṃ, na tvatīndriyārthasyetyanumānavṛttamajānataḥ
            svabuddhyatprekṣitāvyavasthitatarkābhāsa mūlamidaṃvilakṣaṇapuruṣasādhanamityarthaḥ
            / tarkasvabhāvānabhijñasya tārkikatvavyapadeśaḥsuśobhana iti copahāso garbhitaḥ /
            paroktasya tarkasyābhāsatvamupapādayitumupakramate '<span class="bold">tathāhī</span>' ti / '<span class="bold">kimidam</span>' iti / tanumuvanādeḥ-piṇḍabrahmāṇḍādeḥ / piṇḍo dehaḥ / tathāca purāṇaratne '<span class="bold">piṇḍaḥ pṛthagyataḥ puṃsaḥ śiraḥpāṇyādilakṣaṇaḥ</span>'iti / pakṣasapakṣayoriti vār'thaḥ /
            ekacetanāyattatvaṃ jagato vikalpya dūṣayati '<span class="bold">kimasye</span>' ti kārikayā / āyattaṃ-kāryatvena saṃbaddham / ekacetanahetukatvaṃ kiṃ bhuvanajanmanaḥ
            sādhyate, uta bhuvanasthiteḥ, āhosvidbhuvanapravṛtteḥ ? ādyayoḥ kalpayoranvayadṛṣṭānto
            nīrogadehaḥ sādhyavikala ityarthaḥ / tathāca vyāptyasiddhirvyabhicāraśceti bhāvaḥ
            // 6 //</p>
         
         
         <p class="bold">cetanādhīnatāmātrasādhane siddhasādhyatā /</p>
         
         <p class="bold">cetanairbhoktṛbhirbhogyaḥ karmabhirjanyate hi naḥ // 7 //</p>
         
         <p class="bold">yuktaṃ caitat-yadubhayavādisiddhānāmeva cetanānāṃ kartṛtvābhyupagamaḥ lāghavāt / na
            copādānādyanabhijñatayā tatpratikṣepaḥ /</p>
         
         <p>dṛṣṭānte sādhyaśūnyatvamupapādayati '<span class="bold">na khalvi</span>' tyādinā / svaśarīrotpattisthityoḥ svasyāpyadṛṣṭadvārā hetutvaṃ vācyam / taccharīrādhīnopabhogopakārabhājāmanyeṣāṃ
            ca tatrādṛṣṭadvārā hetutvaṃ taddehina ivāstīti ekacetanāyattotpattisthitikatvaṃ dṛṣṭānte
            nāstītyarthaḥ / dvitīye kalpe sthitiśabdārthavikalpanamukhena dūṣaṇāntaramapyāha '<span class="bold">api ce</span>' ti/ śarīrāvayavuna iti
            karmadhārayavṛttam / ārambhakasaṃyoge 'vayavasamavete dṛḍhe sati svāvayavasamavetatvalakṣaṇāvayavinaḥ
            sthitiḥ śarīrasya nirābādhā ghaṭāderiva prasidhyatyeveti
            naivaṃvidhasthiteścetanāpekṣatā / prāṇavṛttyadhīnāśaithilyāvasthānalakṣaṇā śarīradhṛtiḥ
            paraṃ jīvanayoniyatnahetukatvādbhavennāma cetanāpekṣā dṛṣṭānte vyāpakatvena sādhanasya
            gṛhītaivaṃvidhā sthitistu na pakṣe mahyādau / tathāca kāryatvāvacchedena evaṃvidhaikacetanādhīnāsthitikatvasādhaneṃ'śato
            bādha iti bhāvaḥ / tṛtīye kalpe ekacetanāyattapravṛttikatve 'naikānyamāha '<span class="bold">eke</span>' ti / sarabhasaprayatnaḥ-tīvraprayatnaḥ / bahujanaikasādhyacalanapravṛttimati mahopalādau
            sādhyaśūnye sattvādanekāntatā hetorityarthaḥ / hetorvyarthaviśeṣaṇatvaṃ cāha '<span class="bold">ārabdhatvādeve</span>' ti / janyatvasyaiva hetutve vyabhicārāprasakteracetanopādānanirūpitatvasya tadviśeṣaṇasya
            vaiyarthyam / tathā ca vyāpyatvāsiddhiḥ / adhikaṃ nāma nigrahasthānaṃ ca prayuñjata
            iti bhāvaḥ / yadyapi samavetadravyatvarūpe phalite hetau na vaiyarthya prasaktiḥ /
            athāpi yathāśrutahetvabhiprāyeṇa vyarthaviśeṣaṇatvābidhanam / phalite 'pi hetāvanaikānyaṃ
            tu durvārameveti dik /
            nanvanaikāntyaprasaṅgādekatvaviśeṣaṇaṃ tyajyate / cetanādhīnatvameva tu sādhyata iti
            cettatrāha '<span class="bold">cetana</span>' ti / yadyapyuktahānyādyevaṃ vadataḥ prasajyata eva / athāpi tasyaktidoṣatvattadupekṣyārthadūṣaṇamevātrocyate
            / '<span class="bold">hī</span>' ti prasiddhau / asmākamapi kāryasāmānyasya jīvādṛṣṭahetukatvena cetanādhīnatvasya
            sampratipatteḥ cetanādhīnatvamātrasādhane jīvaiḥ sdidhasādhanam / bhavataścārthāntaramiti
            bhāvaḥ // 7//</p>
         
         
         <p class="bold">upādānaṃ pṛthivyādi yāgadānādi sādhanam /</p>
         
         <p class="bold">sākṣātkartuṃ kṣamante yatsarva eva ca cetanāḥ // 8 //</p>
         
         <p class="bold">adyavadeva viśvambharādayaḥ karmaprāptāgantukopacayāpacayaikadeśaśālino na yugapadeva
            niravaśeṣavilayajananabhāgina ityantimaparamāṇusākṣātkāro na kartṛbhāvopayogī /</p>
         
         <p>nanvadṛṣṭadvārā cenaprayojyatvamātraṃ na sādhyate/ kiṃ tu cetanakartṛkatvam / kartṛtvaṃ
            ca kṣityādau jīvānāṃ nasaṃbhavatīti cet ; evaṃ sati dvitīyānumāna eva viśrāntiḥ /
            tatrāpi siddhasādhanamevetyāha'<span class="bold">yukta</span>'miti / lāghavapakṣapātitvādanumānasya sakartṛkatvānumānasyāpi saṃpratipannajīva mātraviśrāntiriti
            bhāvaḥ / nanu jīvasya jagatkartṛtvamanupannam / anupapanne cārthe lāghavamakiñcitkaram
            / tadīśvarasiddhirapratyūheti śaṅkāṃ pratikṣipati '<span class="bold">na copādāne</span>'ti /
            jīvasyāpyupādānādisākṣātkāra upapanna evetyāha '<span class="bold">upadāna</span>'miti / ayamāśayaḥ-tattadvaidikakarmaṇo 'tiśayitatattatphalasādhanatvamavagatya vedādvaidikānāṃ
            vacanācca tadanugrahata evānuṣṭhāya tattatkarma yathāvidhi samadhigatasāmarthyaviśeṣā
            jīvaviśeṣā eva pṛthivyādibhūtacatuṣṭayaṃ bhautikakāryavargopādānabhūtaṃ sahakārivargaṃ
            ca sākṣātkṛtyopādāya ca jagatsṛjeyuriti na kartrantarakalpanāvakāśa iti / yat yasmāt,
            kṣamante, atona tatpratikṣepa ityanvayaḥ pūrveṇa // 8 //</p>
         
         
         <p class="bold">karmaṇaḥ śaktirūpaṃ yadapūrvādipadāspadam /</p>
         
         <p class="bold">mā bhūtpratyakṣatā tasya śaktimaddhyakṣagocaraḥ // 9 //</p>
         
         <p><span class="bold">na khalu kulālādayaḥ kumbhādikāryamārabhamāṇāstadupādānopakaraṇa- bhūtamṛddaṇḍacakrādikāryotpādanaśaktiṃ
               sākṣātkṛtya tattadārabhante / yadi paraṃ śaktimaviduṣāmabhilaṣitasādhane tadupādānādivyavahāro
               'nupapannaḥ, iha tu-</span>
            nanu pralaye pṛthvyāderādyadvyaṇukaṃ vināśājjīvānāṃ ca tadā karaṇakale varavidhuratvena
            jñānopādānasāmarthyavirahānna teṣāṃ sargādyajagatsṛṣṭikartṛtvaṃ saṃbhavatatyatrāha
            '<span class="bold">adyava</span>' diti/ na pṛthivyādīnāṃ sarvāśena pralayotpādau / kintu vartamāna iva kāle bhāgabhedenaiva
            tau kramaśaḥ / āgantukaikadeśavṛddhihrāsalakṣaṇau / tathāca jīveṣveva keṣāñcitsādhanaviśeṣasamāsāditajñānaśaktyatiśayānāṃ
            hīnāṃśaprapūraṇātmakaṃ sarjanaṃ pṛthivyādyupādānasākṣātkārāditaḥ saṃbhavedeva viśvāmitrādīnāmivetyarthaḥ
            / niravaśeṣapralaye na punaḥsargaḥ / sāvaśeṣalaye tu jīvaviśeṣāṇāṃ tattadbhāgabhedakartṛtvaṃ
            saṃbhaviṣyatīti neśvarakalpanāvasara iti bhāvaḥ/
            nanvadṛṣṭamapyasti sahakāri puṇyapāparūpam / tatsākṣātākaramanrā ca na tadanuguṇakāryasarjanaṃ
            saṃbhavet / tatsākṣātkāro na ca jīvānāṃ ghaṭata ityatrāha '<span class="bold">karmaṇaḥ</span>' iti / anyakartṛkayāgādidharmāṇāṃ cauryādyadharmāṇāṃ ca sākṣātkāre
            kṣamā eva sākṣibhūtājīvaviśeṣāḥ / śāsrataśca tattatkarmaṇaḥ phalaviśeṣajanana sāmarthyamadhigatavantaste
            / tathāca tattadanuguṇaṃ sṛjeyurnāma/ śaktimataḥ sākṣātkāraḥ śakterjñānamātraṃ ca
            kartṛtvopayogi, natu śakterapi sākṣātkaraṇam / svasya punaḥ / karaṇasāmarthyaṃ cāpekṣitam
            / tathāca puṇyapāpaśabditakarmaśaktyasākṣātkāre 'pi noparodhaḥ kartabhāvasyeti bhāvaḥ
            // 9 //</p>
         
         
         <p class="bold">āgamādavagamyante vicitrāḥ karmaśaktayaḥ /</p>
         
         <p class="bold">tena karmabhirātmānāḥ svaṃ nirmimatāṃ pṛthak // 10 //</p>
         
         <p class="bold">api ca tadeva cetanakartṛkaṃ jagati paridṛśyate, yadeva śakyakriyaṃ śakyajñānopādānādi
            ca / na ca tathā mahīmahīdharamahārṇavādīti kathamiva tattatkāryatvam ? kathantarāṃ
            ca tadupādānopakaraṇādeḥ sākṣātkāragocaratā ? yādṛśaṃ hi kāryamupādānādyabhijñapūrvakamavagataṃ
            ghaṭamaṇikādi, tādṛśameva hi tathāvidhabuddhimaddhetukatvānumānāya prabhavati /</p>
         
         <p class="bold">api cānīśvareṇa parimitaśaktijñānena vigrahavatānavāptakāmena kṛtamavagataṃ ghaṭādikāryamiti
            tathāvidhaṃ boddhāramupasthāpayan heturabhimatapuruṣa sārvajñyasarvaiśvaryādiviparyayasādhānādviruddhaḥ
            syāt / na caivaṃ sati sarvānumānavyavahārocchedaprasaṅga śaṅkitavyaḥ / pramāṇāntaragocare
            hi liṅgini liṅgabalādāpatato viparītaviśeṣāṃstatpramāṇameva pratiruṇāddhi / iha punaratipatitasakalamānāntarakarmabhāve
            sarvanirmāṇanipuṇe siṣādhayiṣite yāvanto 'nvayavyatirekāvadhāritāvinābhāvabhājodharmāstānapyaviśeṣeṇopasthāpa
            yati /</p>
         
         <p>upapādayatyetadeva nidarśanataḥ '<span class="bold">ne</span>' ti / tuśabdārthe 'yaṃ prayukto 'yaṃ / yadvā ihetyataḥ pūrvaṃ<span class="bold">iti, satyam,</span>iti yojyam / '<span class="bold">āgamā</span>' diti/ tena-karmaniṣṭhaśaktīnāṃ śāsrato 'vagamena, karmabhiḥ-nānājīvīyakarmahetutaḥ,
            karmānuguṇamiti yāvat, ātmānaḥ-śaktimanto jīvāḥ, pṛthak-vibhāgena, tattadekeśabhedeneti
            yāvat, sarvaṃ jagatkāryadravyajātam, nirmimatām-sṛjantu ityarthaḥ // 10 //</p>
         
         
         <p class="bold">api ca-svārthakāruṇyabhāvena vyāptāḥ prekṣāvataḥ kriyāḥ /</p>
         
         <p class="bold">īśvarasyobhayābhāvājjagsargo na yujyate // 11 //</p>
         
         <p><span class="bold">avāptakāmatvānna tāvadātmārthe sṛjati ; pralayasamaye pralīnasakalakaraṇakalevarādibhogopakaraṇatayā
               ca cetanānāṃ duḥkhābhāvāt duḥkhidarśanajanitakṛpāprayuktirapi nāstīti vyāpakabhūtasvārthakāruṇya</span></p>
         
         
         <p class="bold">nivṛttervyāpyabhūtayā prekṣāvatpravṛttyāpi nivartitavyam/</p>
         
         <p>atha kāryatvahetau doṣānāha '<span class="bold">apice</span>' tyādinā / tatrādau svarūpāsiddhirupādhimukhena vyāpyatvāsiddhiśca kīrtyete / śakyā
            kriyā-karaṇaṃ yasya tacchakyakrayam / kartṛṃ śakyamiti yāvat / śakyaṃ jñānaṃ yasya
            tacchakyajñānam, śakyajñānāmupādānādi yasya kāryasya tacchakyajñānopādānādi / evaṃbhūtameva
            kāryaṃ sakartṛkaṃ bhavitumarhatītyarthaḥ / cetanakartṛkatvarahitaṃ kāryaṃ nāstīti
            cānusandhem / '<span class="bold">na ce</span>' ti / tattatkāryatvam-tasya tasya kāryatvaṃ kṣityāderaśakyakriyasyetyarthaḥ / anena
            svarūpāsiddhirbhāgāsiddhirvāktā / '<span class="bold">kathantarā</span>' miti / upādānopakaraṇaparamāṇvadṛṣṭādeḥsākṣātkartumaśakyatayopādānādisākṣātkāracikīrṣākṛtimatpuruṣapūrvakatvaṃ
            kathantarāṃ ghaṭate kṣitidvyaṇukāderityarthaḥ / kṣityādeḥ kāryatve cedāgrahaḥ , iṣyatām
            / sakartṛkatvaṃ tu upapannameveti(?) bhāvaḥ / sopādhikatvamāha '<span class="bold">yādṛśam</span>' iti / yādṛśaṃ-kṛtisādhyatvārhaṃ jñeyatvārhepādānādikaṃ ca / anena śakyakriyatvaṃ
            śakyajñānopādānadikatvaṃ copādhirityuktaṃ bhavati / asya vyabhicāronnāyakatvaṃ satpratipakṣonnāyakatvaṃ
            vā bodhyam /
            evaṃ kāryatvahetorabhimatakartṛpūrvakatvāsādhakatvamuktvānabhimatāpādakatvaṃ cāha
            '<span class="bold">api ce </span>'ti / sapakṣe hi ghaṭādau vigrahavattvasvārthāpekṣatvānīśvaratvādiviśiṣṭakartṛpūrvakatvena
            kāryatvasya vyāptirgṛhītā / viśiṣṭasādhyena gṛhītavyāptikaṃ ca śarīrādi viśiṣṭameva
            kartāraṃ sādhayet pakṣe /te cākārā abhimataviparītā iti viruddhavyāpyatvāddhetorviruddhatvamiti
            bhāvaḥ / nanvevaṃ sapakṣe mahānasādau kārīṣatvādimatā vahninā gṛhītavyāptinā dhūmena
            pakṣe parvate kārīṣādivahnereva sādhanaṃ syāt / sa ca tatra nāstīti aprāmāṇyaprasaṅgo
            'numānamātrasyetyatrāha '<span class="bold">nacaivam</span>' iti / '<span class="bold">pramāṇāntare</span>'ti / sādhyasya pramāṇāntaragrahyatve liṅgabalātprasaktānāṃ viruddhaviśeṣāṇāṃ pratyakṣādināpavadanāt
            vahnimātre prāmāṇyamanumānasyavyavasthāpyaṃ bhavennāma / pramāṇāntarāgocare tu sādhye
            liṅgabalaprasaktānāṃ viparītaviśeṣāṇāmapavādakābhāvāttathaivāvasthānaṃ syādityāśayaḥ
            /
            anvayavyatirekasahacāragrahādyadyaddharmāvacchinnakartṛpūrvatvena kāryatvasya vyāptirgṛhītā,
            te kulālādyanugatā anīśvatvasaṃsāritvādayo bhavanti vyāpakatāvacchedakatvena gṛhītāḥ
            /
            vyāpakatāvacchedakadharmaprakāreṇa sādhyānumāpakatvasvābhāvyācca liṅgasyānīśvarasaṃsārikartṛmātraparyavasāyitvaṃ
            kāryatvahetukasakartṛkatvānumānasyeti '<span class="bold">yāvanta</span>' ityādinā vivakṣitam /
            īśvarasya jatkartṛtvāsaṃbhavādapi niruktānumānamanīśvara eva viśrāmyatītyabhiprayannāha
            '<span class="bold">apace</span>' ti / svārthaḥ-svaprayojanam / kāruṇyam-paraprayojanasampādanopayogiguṇaviśeṣaḥ parārthaparyayavannaḥ
            / svārthecchāyāḥ kāruṇyasya vā sattayā vyāpyaṃ buddimatpravṛttisāmānyamiti pūrvārdhasyārthaḥ
            / siṣādhayiṣitasyeśvarasya tvavāptakāmatvānna svārthaḥ sādhanīyaḥ kaścana sambhavati
            sṛṣṭihetuḥ,na vā kāruṇyam, paraduḥkhadarśanādhīnoddhodhatvāttasya pralaye ca pareṣāṃ
            duḥkhasyaivābhāvāt / ataḥsvārthābhisandhisamudbuddhakāruṇyānyatararūpavyāpakanivṛttyā
            jagatkaraṇarūpapravṛtternivṛttirityuttarārdhasyārthaḥ // 11 //</p>
         
         
         <p class="bold">sukhaikatānaṃ janayejjagatakaruṇayā sṛjan /</p>
         
         <p class="bold">tatkarmānuvidhāyitve hīyetāsya svatantratā // 12 //</p>
         
         <p class="bold">na copādānādisākṣātkāriṇa eva kartṛtvamityapi niyamaḥ ; upīdānamupakaraṇaṃ cāviduṣa
            evātmano jñanādiṣu kartṛtvāt /</p>
         
         <p>kārikārthameva prapañcayati '<span class="bold">avāpte</span>' tyādinā / prakārāntareṇa kāruṇyasyāsaṃmbhavamāha '<span class="bold">sukhaike</span>' ti ślokārdhena / pratyutaḥ duḥkhālayaṃ jagatsṛjato na kāruṇyaleśo 'pi ghaṭata iti
            bhāvaḥ / nanvīśvaraḥ kāruṇyenaiva sraṣṭuṃ pravṛttaṃ / athāpi sṛjyakarmāpekṣayā sarjanānna
            nairghṛṇyādiprasaṅga ityatrāha '<span class="bold">tatkarme</span>' ti / tathā sati karmapāratantryaprasaṅgādīśvaratvaṃ bhajyeteti bhāvaḥ / ūśāvaro
            yadi jagatkartā syādanavāptakāmatvādimān syāditi pratitarko 'trānusandheyaḥ / pratiprayogastvagre
            vakṣyata eva // 12 //</p>
         
         
         <p class="bold">ataḥ - asiddhatvādviruddhatvādanaikāntyācca varṇitāt /</p>
         
         <p class="bold">kāryatvahetorjagato nayathoditakartṛtā // 13 //</p>
         
         <p><span class="bold">prayogaśca bhavati-mahīmahīdharādi kāryaṃna bhavati, prasiddhakāryavilakṣaṇatvāt,
               gaganavat ; aśakyadarśanopādānopakaraṇatvādvā, vyatirekeṇa ghaṭādivat / paramāṇavona
               pratyakṣāḥ niratiśayasūkṣmadravyatvāt tathaiva ghaṭādivat / vimativiṣayaḥ</span></p>
         
         
         <p class="bold">kālo na lokaśūnyaḥ, kālatvādidānīntanakālavat / tanubhuvanādīśvarakartṛkaṃ na bhavati
            kāryatvāttadvadeva / īśvaraḥ kartā na bhavati prayojanarahitatvādaśarīratvādvā muktātmavaditi
            /</p>
         
         <p>athānaikāntyamapyāhopādānādyabhijñakartṛpūrvakatvasādhane '<span class="bold">na copādānādī</span>' ti / jñanādiviśeṣaguṇoparāgeṇaivātmanaḥ pratyakṣatvāt jñānārthapravṛttivelāyāṃ nātmano
            jñānopādānabhūtasvātmasākṣātkāritvaṃ niyamato 'sti / na vā tadupakaraṇādṛṣṭamana ādisākṣātkartṛtva
            m / jñānārtha pravṛtterjñane kartṛtvaṃ samavāyitvaṃ ca paramasti / tathā copādānādyabhijñapūrvakatvābhāvavati
            jñānādai kāryatvasya sattvādvyabhicāra ityarthaḥ/
            nirukteśvarānumānadūṣaṇāni saṅgṛhṇāti '<span class="bold">asiddhatvā</span>' diti / kāryatvasya kṣityādāvasiddhiraśakyakriyatvādinākāryatvānumānāttasya anīśvaratvānavāpta
            kāmatvaśarīritvādiviparītākārakṣepakatvāt kṣityādau kartuḥ siṣādhayiṣitasya kāryatvasya
            viruddhatvam / abhimataviparītākārākṣepakatvaṃ hetorviruddhatvamiti hi prācāṃ paribhāṣā
            / anaiśvaryādyāpādakatvaṃ cānaiśvaryādiviśiṣṭakartṛkatvena vyāpterghaṭādau kāryatvahetorgṛhītatvādeva
            / kiñcacetanajanyatvamātre sādhye 'dṛṣṭadvārā jīvajanyatvasya kāryamātre 'bhimatatvātsiddhasādhanam
            / tadupādānādisākṣātkartṛkartṛpūrvakatvaṃ sādhyamityurarīkāryam / tatra cānupadoktamanaikāntyaṃ
            sthitaṃ jñānādyantarbhāvena / evamasiddhyādidoṣaduṣṭatvātkāryatvasya tena kṣityādau
            upādanopakaraṇādisākṣātkartṛ kartṛpūrvakatvaṃ na sādhayituṃ śakyata ityarthaḥ // 13
            //</p>
         
         
         <p class="bold">atra brūmo na kāryatvaṃ kṣityādau śakyanihnavam /</p>
         
         <p class="bold">sabhāgatvāt kriyāvattvāt mahattvenaviśeṣitāt // 14 //</p>
         
         <p class="bold">tādṛśādeva mūrtatvādbahyapratyakṣatānvitāt /</p>
         
         <p class="bold">samāmānyavaśeṣatvādityādibhyo ghaṭādivat // 15//</p>
         
         <p><span class="bold">na cedṛśa eva sanniveśaḥ kāryaḥ netara ityavayavasanniveśaviśeṣapratiniyataṃ rūpabhedamudīkṣāmahe
               / yattu śakyakriyaṃ śakyajñānopādānopakaraṇaṃ ca kriyata ita, tadastu nāma / kintu
               te kriyājñānaśaktī kriyājñānābhyāmeva samadhigamanīye / te ca kṣityādiṣu yathoktasādhanabalasamupasthāpite
               iti na viśeṣaḥ</span></p>
         
         
         <p class="bold">prasiddhaprākāragopurādi kāryebhyastanubhuvanādeḥ / nacaitāvāneva kriyāgocara iti
            viṣayaniyamaḥ kaścit kriyāya dṛṣṭaḥ ; yenedamaśakyakriyamadhyavasyema / siddhe ca
            kāryatve tadupādānādisākṣātkaraṇatadadhiṣṭhānatatpreraṇanipuṇaḥ puruṣaviśeṣa sidhyatyeva
            /</p>
         
         <p class="bold">adhiṣṭhānaṃ ca tatpravṛttyanuguṇasaṅkalpavadīśvarasannikarṣaḥ, kṣetrājñeneva svaśarīrādau
            / sa ca dravyaiḥ saṃyogalakṣaṇaḥ, tadguṇaistisaṃyuktasamavāyarūpaḥ / pravṛttiśca paramāṇūnāṃ
            parispandalakṣaṇā ; dharmādharmayostu phalodayānukūlatādṛśadeśakālādisahakārisahitatā
            / tābhyāṃ dharmādharmābhyāmeva phalam, cetanānadhiṣṭhitānāṃ sarveṣāmeteṣāmacaitanyenākiñcitkaratvāt
            / na hi cetanena vardhakinānadhiṣṭhitā vāsī / deśakālādisahakāri śatasamadhigame 'pi
            yūpādīnyāpādayitumalam / bījāṅkurādayastu pakṣāntarbhūtā iti tairvyabhicāravacanamanabhijñatayaiva
            śrotriyāṇām / etena sukhādibhirvyabhicāro 'pi pratyuktaḥ / na cobhayavādisiddhatāmātreṇa
            kṣetrajñānāmevedṛśādhiṣṭhātṛtvakalpanamucitam ; teṣāṃ sūkṣmavyavahitādidarśanā śakterniścitatvāt
            / dṛṣṭānusāriṇī hi sarvatra kalpanā ; na dṛṣvirodhinī / na caivamīśvarasyāśaktirniścitā
            ; pramāṇāntaratasta(da)tsiddheḥ / yathoditapramāṇabalena sidhyam sāṃsiddhikasarvārthadarśanatatpreraṇaśaktisampanna
            eva sidhyati ; kāryatvasya samarthakartṛpūrvakatvena pratibandhāt /</p>
         
         <p><span class="bold">yattu parimitaśaktijñānānaiśvaryādyāpadanāddharmaviśeṣaviparīsādhanatva mudbhāvitam,
               tadatisthadhīyaḥ, aprayojakatvātteṣam / na hi kiñcit kriyamāṇaṃ karturarthāntaraviṣayamasāmarthyamajñānāṃ
               vā svotpatte 'pekṣate ; svasabhpādanasamarthakartṛmātrākṣepāt kevalavyatirekāsiddheḥ
               / tāvataivopapadyamāne kāryodaye sambandino 'kiñcitkarasyārthāntaraviṣayasyābhāvasya
               hetutva kalpanānupapatteḥ / api ca kiṃ taditaramastavastuvi, yamajñānādi vyāpakam,
               uta katipayagocaramiti vivecanīyam / na tāvadaśeṣaviṣayam, anupalabdheḥ / na khalu
               kumbhakāraḥ kumbhātireki kimapi na vijānāti / atha katipayaviṣayam / tadapi na, aniyataviṣayatayā
               tasya tasyavyabhicāradarśanāt / na cāstikiñcidvyavasthitam,</span></p>
         
         
         <p class="bold">yadavidyādimāneva kartṛtāmanubhavati /</p>
         
         <p class="bold">na ca śarīriṇaiva kartrā bhāvyam, śarīragrahaṇenaivānaikāntyāt / na khalu śarīraviśiṣṭassannevāyamātmā
            śarīramupādatte, ayoginoyugapadanekaśarīra grahaṇāyogāt/pūrvadhaparityāgena dehāntaraprāpakakarmapreritaprāṇasahāya
            eva dehāntaraṃ praviśatītyupapāditamātmacintāyām/</p>
         
         <p class="bold">kiñcātmanaḥ śarīramadhitiṣṭhato 'dhiṣṭhānakriyātakarmabhūtasya dehasyādhiṣṭhātṛdaśā
            (dehā)nupraveśo 'nupapannaḥ, yugapadekakriyāyāmekasya karmakartṛtvavirodhāt / adhitiṣṭhāsitadehasaṃyogavata
            eva tatpravṛttyanuguṇa prayatnayogalakṣaṇamadhiṣṭhānaṃ dṛṣṭamiti cet ; astvekatattva
            (satva)sambaddhasyādhiṣṭhānānupapatteḥ preryavastusambhandhinā prerakeṇa bhavitavyamiti
            ; na punardehasambandhena (ndhinā) bhāvyamiti / kuto nirṇayaḥ ? ita eva, yato 'nyadapyadhiṣṭhīyamānaṃ
            mānajaṇḍādi svasambandhinauvādhiṣṭhīyate / tenādhiṣṭhānakriyāpekṣitādhiṣṭheyapadārthasambhandhamātrātirekeṇa
            dehasambandho nāmaparo nādartavyaḥ asti ceśvarasyāpi jagadupādānopakaraṇaissambandha
            ityuktameva /</p>
         
         <p class="bold">atha svadehavyatirikta vastuni pravṛttiviśeṣakaratvaṃ dehadvāreṇaiva / dṛṣṭaṃ hi daṇḍacakrādiṣu
            karasaṃyogādinā kulālādeḥ pravartayitṛtvamityucyeta ; tadapi na ; abhidhyānamātreṇaiva
            paraśarīragatagaranirasanavisāraṇadarśanāt /</p>
         
         <p class="bold">kathamasati śarīre parapreraṇātmakaḥ saṅkalpa iti cet ; kiṃ śarīraṃ saṅkalpayati,
            yena tadabhāve na bhavet ? / karaṇamiti cenna; manasaḥ karaṇatvāt kimastīśvarasya
            manaḥ ? bāḍham / nanvevaṃ vugrahadharmādharmānaiśvaryādayaḥ sādhāraṇadharmāḥ prāduḥṣyuḥ
            / maivam ; kāryatvākṣiptasamarthakartṛmattvāt (ttvārtha) draḍhimnaivāpāstatvāt / manaso
            nityendriyatayā dehāpagame 'pi sambandhābhyupagamādanaikāntikaśca / yāvaddhi dṛṣṭānuguṇaṃ
            vyāptyupayogi, tāvadanujñāyate / nacāsmadādermanasāpyacintyaracanasyāparyantavistārasya
            mahābhūtabhautikaprapañcasya prādeśikaśarīrakaḥ kiñcijjñaḥ puṇyapāpaparavaśagatiralaṃ
            nirmāṇāyetyaparimitajñānaiśvaryaśaktiḥ śarīrādyanapekṣaḥ saṅkalpādeva sakalabhuvananirmāṇakṣamaḥ
            kartā siddhaḥ /</p>
         
         <p><span class="bold">īdṛśena kartrā ghaṭādiṣu kāryatvasya sambandho na dṛṣṭa iti cet ;</span></p>
         
         
         <p class="bold">atigahanagiritaṭādhiṣṭhānenātiprakṛṣṭādṛṣṭacarendhananivahasambandhinā hutavahaviśeṣeṇa
            mahānasādau dhūmasya vā kiṃ sambandho dṛṣṭaḥ ? yena dhūmaviśeṣadarśanāt giriśikhare
            tathāvidhāgniranumīyate / yādṛśo dhūmo yatrāvagataḥ tatraiva tādṛśastatsampādanasamarthau
            dṛṣṭāntabhūmāvaparidṛṣṭo 'pi sāmānyavyāptibalena pakṣadhramatāvaśāt sidhyatītita cet
            ; tadidamasmābhirabhidhīyamānaṃ kimiti na hṛdayamadhihohati bhavatām / imāpi kāryatvaṃ
            samarthakartṛpūrvakatvena ghaṭādiṣu viditasambandhaniyamaṃ kṣityādiṣu dṛśyamānaṃ svasampādanasamarthamadṛṣṭapūrvameva
            buddhimatkartāramupasthāpayati / yathaiva hi deśakālendhanaparimāṇādiviśeṣānādareṇa
            dhūmasya svodayānuguṇahutavahamātreṇa sambndhaniyamaḥ,tathaivānīśvaratvākiñcijjñatvaśarīritvapuṇyapāpaparavaśatvamanuṣyatvādi-
            viśeṣaprahāṇena kāryasya svinirmāṇasamarkhabuddhimatkartṛmātreṇa sambandhaniyamaniścaya
            iti na kaścidviśeṣaḥ /</p>
         
         <p class="bold">api ca vibhudravyasaṃyoginaḥ parispandavataśca sarvatra sparśavattvāvyābhicāre 'pi
            jñānasukhādinityadravyaviśeṣaguṇānumitātmasaṃyogino manasaḥ kathamiva sparśarahitatvam
            ? kathaṃ na vāyavīyadravyasyamahimaguṇaśālino niyatādhiṣṭhānaspārśanatvaniyamadarśane
            'pi tvagindriye tadviparyayaḥ ? taijasasya vā rūpasparśayoranyattarasya vā prākaṭyaniyame
            'pi rūpopalambhasādhanatānumitataijasabhāsya cakṣuṣo niyamena tadubhayānudbhavābhyupagamaḥ
            ? / atha kāryadarśanānumitasadbhāvānāṃ taijasādibhāve 'pi tattadviśeṣāṇāṃ yogyānupalabdhibādhitatvāt
            tadabhyupagame 'nekaniyamabhaṅgaprasaṅgācca tathābhyupagamaḥ, hanta tarhi prakṛviṣaye
            'pi prasaḍhañjitadharmaviśeṣāṇāmanupalambhabādhāviśeṣāt anekaniyamadarśanavighātaprasaṅgācca
            tathābhyupagama iti sarvaṃ samānamanyatrābhiniveśāt /</p>
         
         <p class="bold">dṛśyante hi nītayaḥ / yathā-vivādāspadaṃ paramāṇvādi prekṣāvapreritaṃ ceṣṭate, acetanatvāt
            ; yadacetanaṃ tattathā, yathā tathāvidhaṃ kandukādi / tathā vivādādhyāsitā bāhyābhyantarapravṛttaya-prakṛtyupakaraṇapratyakṣapūrvikāḥ
            kāryatvāttadvadeva /</p>
         
         <p>pratiprayogānāha '<span class="bold">prayogaśce</span>' ti / aśakyadarśanopādānatvamupādayati '<span class="bold">paramāṇava</span>'
            iti / tathaiva-vyatirekeṇaiva / kāryatvasya pakṣe kṣityādau asiddhisādhanāya prayoga
            uktaḥ / atha jīvaiḥ siddhasādhanatvasādhanārtha pralayanirāse prayoga ucyate '<span class="bold">vimatī</span>' ti / sati hi pralaye sargārambhesraṣṭṛtvaṃ jīvānāṃ karaṇādividhuratvānna ghaṭata
            iti kartrantaraṃ mantavyaṃ bhavet / tat sarvakāryadravyavirahalakṣaṇaḥ pralayo nāstyeveti
            sādhyate 'tra / viruddhatvapradarśanārthaḥ prayogaḥ '<span class="bold">tanubunavanādī</span>' ti / īśvarakartṛkaṃ na bhavatītyanīśvarakartṛkaṃ bhavatītyarthaparyavasāyi / tadvadeva-anvayena
            ghaṭādivadeva / viparītaparyavasāyitvaṃ kāryatvānumānasyoktam / abhimataparyavasāyitvābhāvaṃ
            ca sphorayati '<span class="bold">īśvara</span>' iti / īśvaraḥīśvaratvābhimataḥ / ayaṃ ca satpratipakṣarūpaḥ /
            evaṃ mīmāṃsakaidrūṣitameveśvarānumānaṃ tārkikaprakriyāmevāvalambya prāyaśo vyavaśthāpayitumupakramate
            doṣoddhāramukhena '<span class="bold">atra brūma</span>'ityādinā / kāryatvam-utpattimattvam / kṣityādeḥ kāryatve hetavaḥ sabhāgatvādayaḥ
            / sabhāgatvaṃ-sāvayavatvam / '<span class="bold">vittyādibhya</span>'iti pracīnamudritapāṭhastu na samīcīnaḥ / kriyāvattvaṃ, paricchinnaparimāṇavattvarūpaṃ
            mūrtatvaṃ ca nityaparamāṇusādhāraṇamiti sāmānādhikaraṇyasambandhena mahattvaviśiṣṭaṃ
            taddetūkṛtam / sāmānyaviśeṣaḥ-dravyatvādi pṛthitvādi ca, tacac kevalaṃ nityaparamāṇvādisādhāraṇamiti
            bāhyapratyakṣaviṣayatvena viśeṣitaṃ taddhetūkṛtam / ātmano mānasapratyakṣatvātsāmānyaviśeṣavattvācca
            tatra vyabhicāra iti bāhyatvena pratyakṣaṃ viśeṣitam // 14 // 15 //</p>
         
         
         <p class="bold">pratyakṣaṃ tat prameyatvātpadārthatvāddhaṭādivat /</p>
         
         <p class="bold">ekecchānuvidhāyīdamacaitanyāt svadehavat // 16 //</p>
         
         <p>nanu kāryatvamastu niruktahetubhiḥ / tāvatā sakartṛkatve kimāyātam ? kāryasāmānye
            kartuḥ kāraṇatve mānābhāvāt, kartāṃ vināpi kāraṇāntarata eva kṣityāderutpattisambhavādityatrāha
            '<span class="bold">na cedṛśa</span>' iti / sāvayavatvaṃ hyavayavasanniveśaviśeṣarūpākṛtimattvam / tacca puruśakṛtisādhyameva
            dṛṣṭamiti vicitrākārasya mahyaderapi sakartṛkatvameṣṭavyameva / kāryaviśeṣatvameva
            sakartṛkatvavyāpyamastu / sa ca viśeṣo na kṣoṇyādivyāvṛtta iti tasyāpi sakartṛkatvasiddhirapratihatā
            / kiñca 'yadviśeṣayo'rityādinyāyena kāryaviśeṣo kulālādeḥ kāraṇatvāt kāryatvāvacchinne
            'pi
            kartṛtvāvacchinnasya kāraṇatvamastyeveti kāryatvameva sakartṛkatvavyāpyaṃ kṣityādau
            kartāraṃsamarthayatīti bhāvaḥ / yadvā kṣityādi na kāryaṃ prasiddhakāryavilakṣaṇatvādityatrāprayojakatvamāha
            '<span class="bold">na cedṛśa</span>' iti/ kāryaḥ-kṛtijanyaḥ, utpattimān vā / kṛtijanyatve vā prayojakaṃ kṣoṇyādyākāravyāvṛttaṅghaṭādyākāramātravṛttidharmaviśeṣaṃ
            na paśyāma ityarthaḥ / sati hi tasmin viśeṣe prasiddhakāryavailakṣaṇyasyākartṛkartṛkatvavyāptiḥ
            prasidhyet / anyathā tvaprayojakatvameva adṛṣṭakartṛko rājaprāsādo na kāryo daṣṭakartṛkaghaṭādikāryavilakṣaṇatvādityādivaditi
            bhāvaḥ / nanu śakyakriyatvādireva tādṛśoviśeṣaḥ kṣityādyākṛtivyāvṛtta iti cettatrāha
            '<span class="bold">yattu</span>'iti / '<span class="bold">tadastunāme</span>' ti / kṣityādau tādṛśaviśeṣābhāvo 'siddha iti hārdam / te-kriyājñāne / '<span class="bold">yathokte</span>'ti kāryatvahetukasakartṛkatvānumānalakṣaṇeti yāvat / ayaṃ bhāvaḥ - upādānādigocarāparokṣajñānacikīrṣākṛtimajjanyatvaṃ
            hi sādhyeta mahyādau / tatra ca tadvidheyakakṛtiḥ, tadupādānādyaparokṣajñānaṃ ca ghaṭakamastyeva
            / jñānakriyayorevaṃ prāmāṇikatvaṃ tadanuguṇasāmarthyamapi kalpanīyameva jagatkarturityaśakyakriyatvāderasiddhiriti
            bhāvaḥ / kriyāgocara-kṛtividheyaḥ / '<span class="bold">siddha</span>' iti / prāmāṇike ca kāryatve sati kāryatvasya viśiṣṭakartṛpūkatvavyāptibalāt kṣityādau
            kartṛviśeṣasiddhirapratyūhaiveti bhāvaḥ / 'tadadhiṣṭhānatapreraṇe' ti karmadhārayaḥ
            / yadvā parapravṛttyanuguṇavyāpāraḥ / preramam / tādṛśavyāpāravataḥ preryeṇa sannikarṣo
            'dhiṣṭhānamiti bhidā / evaṃ kāryatvaṃ kṣityādestataḥ sakartṛkatvaṃ ca sādhitam /
            atha sakartṛkatvānumānasya jīvaiḥ siddhasādhanatāṃ parihartuṃ kartṛtvesvarūpānupraviṣṭamadhiṣṭānādi
            vivṛṇoti '<span class="bold">adhiṣṭhāna</span>' mityādinā / yathā jīvasya śarīrāvayavādyadhiṣṭānaṃ tatpravṛttyanukūlasaṅkalpena,
            evaṃ paramāṇyadṛṣṭādyadhiṣṭhānaṃ jagatkartṛrīśvarasya tatpravṛttyunukūlasaṅkalpeneti
            mantavyamityarthaḥ / '<span class="bold">sa</span> <span class="bold">ce</span>'ti / īśvarasannikarṣaḥ paramāṇvādau saṃyogarūpaḥ adṛṣṭe ca saṃyuktasamavāyarūpo vibhuddhayasaṃyogasyopagame
            / tadanupagame saṃyuktasaṃyogisamavāyalakṣaṇo bodhyaḥ /idaṃ ca tārkikaprakriyayā /
            '<span class="bold">pravṛtti</span>' riti / ārambhakasaṃyogānukūlakriyārūpā ca paramāṇūnāṃ pravṛttirityarthaḥ / adṛṣṭasya
            pravṛttiṃ nirvakti '<span class="bold">dharmādharmayo' </span>riti/ idaṃ puṇyaṃ pāpaṃ vāsmin deśe kāle ca phalaṃ janayatvitīśvarasaṅkalpamūlādṛṣṭasya
            pravṛttiḥ
            phalodayānukūlatādṛśadeśakālādisahakārisamāsādanalakṣaṇā bhavatītyarthaḥ / '<span class="bold">tābhyā</span>' miti/ evakāro bhinnakramaḥ / tābhyāṃ-cetanādhiṣṭhitābhyāmeva dharmādharmābhyāṃ palamityānvayaḥ
            / nanu kartāramantaraiva kāraṇāntarataḥ kṣityādi bhavediti śaṅkāmantarnidhāya tatparihāramāha
            '<span class="bold">cetana</span>'ti / akiñcitkaratvamevopapādayati '<span class="bold">nahī</span>' ti / tathā cādhiṣṭhātuḥ kārakacakraprayoktaḥ kartṛścetanasyāpekṣā kāryasāmānye 'syeveti
            kṣityādau sakartṛkatvaṃ nāpahnavārham / acetanasya kāraṇagrāmasya catanādhiṣṭhānamantarā
            pravṛttyanupapatteriti bhāvaḥ / upādānadigocarāparokṣajñānamantarā ca tadadhiṣṭhānalakṣaṇasya
            kartṛtvasyāsambhavāt kṣityādikartṛḥ paramāṇvādisākṣātkāro 'pyāvaśyakaḥ / cikīrṣāpūrvakārakacakrapravṛttihetukṛtinirūpyaṃ
            ca preraṇamiti kārakacakraprayoktṛtvarūpādhiṣṭhātṛtvalakṣaṇasyopādānādigocarāparokṣajñānacikīrṣākṛtimattvalakṣaṇasya
            ca kartṛtvasya nātyantabhedaḥ / tataśca pūrvatropādānādigocarāparokṣajñānacikīrṣākṛtimattvaṃ
            kartṛtvamuktam / atrādhiṣṭhātṛtvarūpaṃ tat samarthyata iti parakṛtāsāṅgatyamiti śaṅkāyā
            nāvasara ityavadheyama / evaṃbhūtasya kṣityādikartṛtvasya sadā sarvadarśinaṃ sarvasamarthaṃ
            ceśvaraṃ vinānyatra jīveṣvasambhavānna taiḥ siddhasādhanamiti cātra vivakṣitam / na
            cobhayavādī' tyagrimagranthe caitadvakṣyate / madhye 'naikāntyaṃ paraharati prasaṃṅgataḥ
            '<span class="bold">bīje</span>' ti / yatra yatra kārye na dṛṣṭaḥ kartā, tatatsarvamipa kāryaṃ prakṛte pakṣīkṛtam
            / pakṣe ca vyabhicāraśaṅkā na doṣāya, anyathānumānakathāyā eva vilopaprasaṅgāditi
            bhāvaḥ / '<span class="bold">etene</span>' ti / pakṣāntarbhūtatvenaivetyarthaḥ / ādipadena jñānādi grahyam / na hi svasukhajñānādyarthapravṛttimān
            jīvastadopakaraṇopādānādṛṣṭasvātmasākṣātkartā / tat upādānādi sākṣātkartṛpūrvakatvarūpasādhyabhāvavati
            sukhajñānādau
            kāryatvasya sattvādvyabhicāra ityapi sukhāderapi pakṣāntarbhāvata eva nirastamityarthaḥ
            / tatrāpyupādānādisākṣātkartṛpūrvakatvamīśvareṇaiva nirūhyate 'smābhiriti hṛdayam
            / nanu tarhi jīvasya svasukhādau kartṛtvaṃ na syāditi vācyam / sukhādisampādanārthatassādhanadarśanopādānapravṛttimattvādevopapatteḥ,
            kulālāderiva dṛṣṭopakaraṇādidarśanopādānādinā ghaṭādau / adṛṣṭakāraṇādhiṣṭhānaṃ tu
            sarvatra kārye paramātmana eveti dhyeyam / nanvevamapi svajñānādyarthapravṛttipūrvakāle
            niyamena svasya sākṣātkārābhāvāt svajñānādyupādānabhūtasvātmasākṣātkartṛtvaṃ tadā
            tasya nāstīti cet, na, ātmanaḥ
            svaprakāśatvanayena tadā svātmasākṣātkārasyāpi saṃmānayitavyatvāt / svajñānādau svasya
            kartṛtvasya svasmṛtimātreṇāpi abhyupagantavyatvādvā na doṣaḥ / upādānādisākṣātkartṛpūrvakatvamiti
            niyamastu īśvareṇaiva tatra tatra nirvāhyeti ca na vismartavyama / tadarthameva sukhādyapi
            pakṣīkṛtamiti bodhyam / vyabhicāraṃ parihṛtya siddhasādhanatāṃ pariharati '<span class="bold">na cobhaye</span>' ti / paramāṇvadṛṣṭādipravṛttyanuguṇādhiṣṭhātṛtvakalpanamityarthaḥ / ayuktatve(?)
            hetimāha '<span class="bold">teṣā</span>' miti / draṣṭumeva tadaśaktānāntadadhiṣṭhānakathā keti bhāvaḥ / nanvīśvarasyāpi adhiṣṭhānasāmarthamadṛṣṭaṃ
            kathaṃ kalpate ? tatrāha '<span class="bold">na caivam</span>' iti / adṛṣṭamapi na dṛṣṭavirodhīti bhāvaḥ / kuto na dṛṣṭavirodhaḥ ? atrāha '<span class="bold">pramāṇāntarata</span>' iti / atra 'tadasiddhe' riti pāṭhaḥ syādveti sandihyate / pratyakṣādineśvarasyāsiddherasāmarthyasya
            tasminnadṛṣṭatvādityarthaḥ / nanvanenaivānumānena tasyāsāmarthyaṃ setsyatītyatrāha
            '<span class="bold">yathodite</span>' ti / 'tatsiddhe' riti pāṭhe tu śaktimadīśvarasyaiva vilakṣaṇapramāṇena siddherityarthaḥ
            / kintat ? tadāha '<span class="bold">yathodite</span>'ti / sidhyannityasyāgre '<span class="bold">hi</span>' iti yojyam / '<span class="bold">sāṃsiddhike</span>' ti / sarvasyārthasya kriyākārakaphalavargāntaḥ pātitayā sarvādhiṣṭhānaṃ tadarthaṃ
            sarvasākṣātkaraṇamapīśvarasya prāpte / te cākaraṇakatvānnitye eveti bhāvaḥ / '<span class="bold">kāryatvasye</span>' ti / yatra kāryatvaṃ tatra tatra samarthakartṛjanyatvamiti vyāpterityarthaḥ /
            kulāladeḥ kiñcidviṣayājñānāśaktī api vidyete / tadalpajñālpaśaktikartī vyāptiḥ kāryatvasya
            gṛhyate bhūyaḥsahacāradarśanabalāt / tadabhimataviparītāpādakatvādviruddhatvāmiti
            śaṅkāṃ '<span class="bold">yattu</span>' ityādinānūdya pariharati '<span class="bold">ta</span>' diti / aprayojakatvāt-kāryakaraṇopayuktatvābhāvātkiñcidviṣayājñānādeḥ / ayaṃ bhāvaḥ-yenākareṇa
            kartuḥ kāraṇatvaṃ tadrūpāvacchinnakartṛpūrvakatvenaiva kāryatvasya ghaṭādau vyāptirgṛhītā
            / kiñcidviṣayājñānādimattvena ca na ghaṭādau kāraṇatvaṃ kulālādeḥ / kintu tadupādānādisākṣātkārādhiṣṭhānakṣamatvaviśiṣṭatvenaiva
            / anyaviṣaye jñānājñāne śaktyaśaktī vā aprayojake prakṛtakāryotpāde / tatsamarthakartṛkatvenaiva
            vyāptiḥ kāryatvasya / yathā dhūmasyādraindhanasaṃyogaviśiṣṭavahnitvāvacchinnennaiva
            saṃbandhaniyamaḥ, na tu raktatvakārīṣatvādyanupayuktadharmāvacchinnena, tadvaditi
            / aprayojakatvamevopapādayati '<span class="bold">nahī</span>' ti / ajñānam-arthānatropakaraṇādyajñānam / '<span class="bold">sve</span>' ti / svakāraṇatvenānumīyamānasya
            kartuḥsvaniṣpattyupayogisāmarthyādyevākṣipyate kāryatvasya masarthakartṛkatvavyāpteriti
            kevalavyarirekasya-kevalasya pūrvavartimātrasyānupayogino vyatirekasya-arthāntaragocaraśaktyādyabhāvasya
            prakṛtakārye prayojakatayāsiddherityarthaḥ / arthāntaraviṣayaśaktyādyabhāvasya vyatireke
            prakṛtakāryasya vyatireka iti vyatirekasahacārasyāsiddheriti vār'thaḥ / mūlapāṭho
            'trānyathā syādvā / tāvataiva-svaniṣpādanopayogijñānaśaktita eva / arthāntaro viṣayo
            yasyeti bahutrīhiḥ / anyapadārtho jñānādirarthasiddhaḥ / tasya pratiyogitayābhāve
            'nvayaḥ / sambandhinaḥ-kāryaniyatapūrvavartinaḥ / akiñcitkarasya-prakṛtakāryānupayoginaḥ
            / anyathāsiddhasyeti yāvat / atha vikalpamukhenārthāntaraviṣayakājñānādeḥ niyatapūrvavṛttitvamapi
            pratikṣipati '<span class="bold">api ce</span>' ti / vyāpakaṃ-kāryasya niyatapūrvavṛtti / '<span class="bold">na tāva</span>' prakṛtakāryātiriktasakalakāryopayogijñānasāmarthyavirahaḥ kartari kutrāpyasiddha
            eveti bhāvaḥ / nanu prakṛtakāryātiriktakatipayaviṣayājñānādi karturiṣṭaṃ dṛṣṭaṃ cetyatrāha
            '<span class="bold">athe</span>' ti / arthāntarayatkiñcidajñānādi na vyavasthitam / yathā kaścitpaṭakāraḥ ghaṭaṃ
            na jānāti kaścittu jānāti, kaścittvanyanna jānāti anyastu tajjānātīti prakṛtakarturanyānyaviṣayaṃ
            jñānamajñānaṃ cāvyavasthitaṃ dṛśyate / paṭādyajñānaṃ ghaṭādyajñānaṃ vā niyataṃ karturdurvacamiti
            tattadajñānasya tatra tatrānaikāntyānna hetutvamiti bhāvaḥ / sarvasyāpi kartuḥ kiñcidvastu
            niyamena na jñāyate iti tu durvacamevetyāha '<span class="bold">na cāstī</span>' ti / nanu svaviśiṣṭajñānābhāvatvenājñānasya hetutvamupeyate / svapadaṃ prakṛtakāryaparam
            / vaiśiṣṭyaṃ ca jñāne svaniṣṭhaviṣayatvānirūpakatvasvānya niṣṭhaviṣayatānirūpakatvobhayasambandhena
            / tathā ca tattadajñānasya tatra tatra vyabhicāre 'pi niruktarūpāvacchinnajñānābhāvasya
            niyatapūrvavṛttitvasambhava eveti cet, evamapi pūrvokmanyathāsiddhatvaṃ durvārameveti
            dhyeyam /
            kāryatvasyājñātvādiviruddhākārākṣepakatvaṃ kṣityādikartari parihṛtametāvatā /
            atha śarīratvalakṣaṇaviparītākārākṣepakatvaṃ pariharati '<span class="bold">na ce</span>' ti / kartuḥ śarīravattvameveti na niyamaḥ / ekaṃ dehaṃ parityajya dehāntaraparigrahaṇaṃ
            kurvato jīvasya tadā/ḍaśarīritvādita bhāvaḥ / yogino yogabalājjīvato dehāntaragrahaṇaṃ
            kurvato jīvasya tadāśarīritvāditi bhāvaḥ / yogino yogabalājjīvato dehāntaragrahaṇaṃ
            saśarīrasyaiva dṛṣṭamityayogina ityuktam / nanu ayogino 'pi sūkṣmaśarīravata eva sthūladehāntaragrahaṇaṃ
            pretyeti na vyabhicāra ityatrāha '<span class="bold">pūrveti</span>' / nanu śrutibalādbhūtasūkṣmaiḥ pariṣvaktasyaiva jīvasya gatyādireṣṭavyā / tānyevendriyaprāṇasaṃsṛṣṭāni
            sūkṣmadeha ucyate / tathā ca kartuḥ śarīratvaniyame na vyabhicāra iti cet ; atra brūmaḥ
            / evamapi sthūlaśarīravattvaniyame 'naikāntyaṃ sthitameva / sūkṣmasya tu na mukhyaṃ
            śarīratvam / amukhyaṃ ca tadīśvaraṃ prati paramāṇūnāmapyakṣuṇṇameva / tathāhi nyāyācāryodayanaḥ
            paramāṇūnāmīśvara śarīratvamuśatīti /
            evaṃ śarīropādāne kartṛtvaṃ jīvasyā śarīrasyaiveti samarthya śarīrapreraṇe kartṛtvamapyaśarīrasyaivetyāha
            '<span class="bold">kiñce</span>' ti / adhitiṣṭhataḥ-pravartayataḥ adhiṣṭhātṛdehānupraveśaḥ adhiṣṭhātṛtāvacchedakaghaṭakatā
            / śarīramadhitiṣṭhato 'dhiṣṭhātṛtāvacchedakaṃ saṅkalpādireva, na tu taccharīramapi
            / adhiṣṭhānakarmībhūtasya kāṣṭhāde stacchettṛtāvacchedakatvaṃ yathā na tadvaditi bhāvaḥ
            / nanu svādhiṣṭhātṛsambaddhasya dehasya kathaṃ nādhiṣṭhātṛtāvacchedakatā ? iti śaṅkate
            '<span class="bold">adhitiṣṭhāsite</span>' ti / pariharati '<span class="bold">astveke</span>' ti / 'ekatattve' ti prācīnamudritapāṭho na saṃśuddhaḥ / 'ekatastvasaṃbaddhasye'
            ti vānyathā vā pāṭhaḥ saṃbhāvyate / atyantato 'sambaddhasyādhiṣṭheyena tadadhiṣṭhātṛtvasya
            kāṣṭhāsaṃbaddhasya kuṭhārasya cchettṛtvasyevāsaṃbhavādadhiṣṭheyasambandhinādhiṣṭhātrā
            bhavitavyamityeva niyamaḥ, na tu dehasaṃbandhinā bhāvyamitīti bhāvaḥ / preraṇaṃ prati
            preryasambandha eva hetuḥ na dehasambandha ityatra niyāmakaṃ pṛcchati '<span class="bold">kuta</span>' iti / tadvadati '<span class="bold">yata</span>' iti / adhiṣṭhīyamānaṃ-pravartyamānam / svasaṃbandhinā-preryasaṃyoginā / hastādi
            viśeṣyamatra / ayamāśayaḥ-śarīriṇa eva pravartakatvamiti na niyamaḥ / hastāderapi
            mānadaṇḍādipravartakatvāt / preryasaṃbandhina eva prerakatvamiti ta saṃbhavati, hastāderapi
            preryasambandhāditi /
            śaṅkate '<span class="bold">athe</span>' ti / pravartanaṃ nāma paravyāpāraprayojakaprayatnavattvam / tacca puruṣasyaiva /
            sa ca svahastavyāpāreṇa mānadaṇḍādi pravartayati / tathā ca dehatadavayavabhinnavastupravartane
            dehahastādivyāpārāpekṣāsyeveti neśvarasyānākṛteḥ paramāṇvādyadhiṣṭhātṛtvaṃ saṃbhavatītyāśayaḥ
            śaṅkituḥ / imamapi niyamamanaikāntyenaiva dūṣayati '<span class="bold">tadapi ne</span>' ti / saṅkalpagaruḍadhyānādimānasavyāpāramātreṇa hastādivyāpāraṃ vināpi paraśarīrasthaviṣanivartanādidarśanāddehatadavayavavyatiriktādhiṣṭhāne
            dehādivyāpārāpekṣāniyamo nāstītyarthaḥ / preryasaṃbandho 'pyatra prerakasya jñānadvāraka
            eveti ca bodhyam / punaḥ śaṅkate
            '<span class="bold">katham</span>' iti / janyajñānādau dehasya hetutvāditi bhāvaḥ / antarnihitottara ākṣipati '<span class="bold">ki</span>' miti / dehasya kiṃ saṅkalpe kartṛtvam ? yena yena tadabhāve saṅkalpo na ghaṭetetyarthaḥ
            / śaṅkate '<span class="bold">karaṇa</span>' miti / tatra karaṇaṃ śarīramiti cenna, manasa eva karaṇatvādityarthaḥ / tathā ca
            śarīrābhāve 'pi svahetoreva saṅkalpo bhaviṣyatīti bhāvaḥ / nanu manasaḥ karaṇatve
            'pi janyajñānādau dehasyāpyastyevāpekṣāvacchedakatayeti cedatra brūmaḥ-baddhajñānādāveva
            dehāpekṣā, nānyatra / '<span class="bold">manasaivaitān kāmān paśyan ramateya ete brahmaloke</span>' '<span class="bold">manasaiva jagatsṛṣṭi</span>'-mityādinā muktasyeśvarasya ca manovattvaṃ, tata eva jñānasaṅkalpādikaṃ ca pratīyate
            / taddehavigame 'pi manaso nityendriyatvopagamādeva śarīrānapekṣasaṅkalpādyupapattiriti
            / īśvare nityajñānacikīrṣāprayatnavādināṃ tārkikāṇāṃ mate tu na tarāṃ śarīrādyapekṣā
            / atra manovattvāgantukasaṅkalpādisamarthanaṃ tu tadekadeśimatena vā siddhāntacchāyayā
            veti bodhyam / manovattve 'niṣṭaprasaṅgaṃ śaṅkate '<span class="bold">nanvevam</span>' iti / manovattvasya śarīritvādivyāpyatayā śarīritvādyāpadyeteśvarasyetyarthaḥ /
            pariharati '<span class="bold">maivam</span>' iti / samarthakartṛpūrvakatvena kāryatvasya vyāptergṛhītatvāt tataḥ kṣityādau sidhyataḥ
            karturīśvarasyāśarīritvaiśvaryādyeva setsyati '<span class="bold">yakṣānurūpo bali</span>' riti nyāyāt / śarīritvādyupagame cāsāmarthyaprasaṅgāt / yathācaitattathā 'nacāsmadāde'
            -rityanantaravākye vakṣyate / tathā ceśvare śarīratvānaiśvaryādyāpādanaṃ dharmigrāhakamānabādhitamityarthaḥ
            / draḍhimnaiva-dṛḍhatayaiva / 'samarthakartṛkatvārthadraḍhimnaive'ti samastapāṭhaḥ
            sādhīyān / manasaḥ śarīritvādivyāpyatvamapi nirākaroti '<span class="bold">manasa</span>' iti / sarīrābhāve 'pi prāyaṇāvāntaralayādau nityendriyatayā manasaḥ sattvātkālāvacchedena
            śarīravyāpyatvaṃ manaso nāstītyarthaḥ / nanvevamapi saśarīrasyaiva kartṛtvaṃ tatra
            tatra dṛṣṭāmiti
            śarīrikartṛkatvena vyāptiḥ kāryatvasya kuto na gṛhyata ityatrāha '<span class="bold">yāvaddhī</span>' ti / dṛṣṭānuguṇaṃ kāryānugumatvena dṛṣṭamata eva vyāptyupayogi thadrūpaṃ tadavacchinnenaiva
            vyāptireṣṭavyā / jñānaśaktyoreva ca kāryānugumatā / te yadyapi karmaparavaśe kulālādau
            śarīrādhīne ; naitāvatā śarīrādervyāpakatāvacchedakakoṭiniveśa iti bhāvaḥ / evamanabhimatāpadakatvaṃ
            parihṛtam / athābhimataviśeṣasiddhiprakāraṃ prapañcayati '<span class="bold">na cāsmadāde</span>' riti / aparyantavistārasya anavadhikāyāmavato 'paricchinnasya prādeśikaśarīrakaḥ
            parimitadeśavartiparicchinnamūrtimān / alaṃ-samarthaḥ / śiṣṭaṃ spaṣṭam /
            śaṅkate '<span class="bold">īdṛśene</span>' ti / akarmavaśyatvāśarīritvasarvajñatvādiviśiṣṭakartrā kāryatvasyāvinābhāvo ghaṭādau
            na dṛṣṭa iti śaṅkiturbhāvaḥ / sāmānyadharmāvacchinnavyāptigrahādeva pakṣadharmatābalasahakārātpakṣīyasādhya
            viśeṣasiddhiriti hārdena pratibandīmāha '<span class="bold">atigahane</span>' ti / śaṅkiturmukhenaiva parahāraṃ vācayati '<span class="bold">yādṛśa</span>' iti / yādṛśaḥ-atijaḍilaganatalanicumbisantata- santanyamānadhārārūpaḥ / tādṛśaḥmahāvahniḥ
            / '<span class="bold">ta</span>' diti / niruktavidhamahādhūmajananasamartha ityarthaḥ / atra '<span class="bold">tādṛśatatsaṃpādanasamartha</span>' iti samastapāṭhaḥ syādvā / uttarataulyamāha '<span class="bold">tadidam</span>' iti / yathā deśakālaparimāṇādiviśeṣo vahneranaikāntyāddhūmavyāpakatāvacchedakaghaṭako
            na bhavati, kintvādrendhanayugvahnitvamātraṃ tathā, evaṃ manuṣyatvādi sahacaritamipi
            na kartṛtāvacchedakakoṭighaṭakam / anyatrāpi kartṛtvadarśanāt / kintu sāmarthyamātraṃ
            tathetyāha '<span class="bold">yathaive</span>' ti / dhūmātparvate vahniviśeṣānumānāt kāryatvāt kṣityādau kartṛviśeṣānumānasya na
            vailakṣaṇyam / yathā tatrābhimataviśeṣasiddhistathā prakṛte 'pīte bhāvaḥ /
            atha sapakṣadarśanamātreṇa sarvadharmāpādane pratibandī vivakṣurāha '<span class="bold">api ce</span>' ti / vibhudravyasaṃyogina ityanenāvibhutvaṃ manaso vivakṣitam / vibhudvayasaṃyogasya
            tārkikairanupagamāt / jñānādyasamavāyikāraṇasaṃyogāśrayatayā manaḥsiddhirita jñānetyādiviśeṣaṇam
            / ātmamanaḥsaṃyogasyaiva hi jñānādāvasamavāyihetutvaṃ tanmatam / jñānāyaugapadyācca
            tasyāṇutvaṃ matam, niḥsparśatvaṃ ca / sparśavattve bhūtatvaprasaṅgāt / bhūtatve cābhūtaviśeṣaguṇagrahakatvāsaṃbhavāt
            / atrāyaṃ pratitarko vivakṣitaḥ-mano yadi paricchinnaparimāmavat syāt kriyāvadvā tarhi
            sparśavadbhavediti / bhūyaḥ sahacāradṛṣṭasyāpi kvacidvyabhicāra ityasyedamekaṃ nidarśanam
            / atha nidarśanamanyatpradarśayati '<span class="bold">kathaṃ ce</span>' ti / aniyatādhiṣṭhāneti padanchedaḥ / yadyapi mahato vāyorgatiśīlasyāniyatādhiṣṭhānatvamudbhūtasparśavattvāt
            spārśanapratyakṣatvaṃ ca bhūyo dṛṣṭam / athāpi vāyavīyatvenānumitasya dehavyāpinastvagindriyasya
            niyatādhiṣṭhānatvamaspārśanatvaṃ cābhimatam / atra pratitarkaḥ-tvaco vāyavīyamahatkāryatve
            udbhūtasparśavattvādi bhavediti / nidarśanāntaraṃ '<span class="bold">taijasasye</span>' ti / kāryatejaso mahimaguṇavato rūpasparśayorudbhūtatvaṃ jvalanādau / sparśamātrasyodbhūtatvaṃ
            bharjjitakapālavahnyādau / rūpamātrasyodbhūtatvaṃ prabhādau / evaṃ rūpasparśaubhayatadanyatarodbhavasya
            bhūyo dṛṣṭatve 'pi cakṣuṣo rūpadiṣu rūpādiṣu
            rūpamātravyañjakatvenānumitataijasabhāvasya tadubhayānudbhavaḥ kathamityarthaḥ / cakṣuṣaḥ
            taijasamahatkaryatve rūpasparśānyatarodbhavaḥ syāditi prasaṅgo 'tra bodhyaḥ / pratitarkāṇāmābhāsatvamityāśayena
            prativakti paraḥ '<span class="bold">atha </span>'ti / tattadviśeṣāṇām-udbhūtarūpasparśānyataraspārśanatvasparśavattvādīnāṃ bhūyaḥ
            / sahacāradarśanamātreṇa cakṣurādāvāpād.mānānāṃ yogyānupalambhabādhitatvamiti nāpādakavyāpakatvamāpādyasyeti
            bhāvaḥ / yadyapi manaso 'ṇutvāttatra sparśavattvasya yogyānupalambhabādho durvacaḥ
            / tathāpi tatra tadupagame 'nekaniyamabhaṅgaprasaṅgostyeva / tadāha '<span class="bold">tadabhyupagama</span>' iti / yathā- manasaḥ sparśavattve bhūtatvaprasaṅgaḥ / bhūtatvānupagame sparśavato
            bhūtatvameveti niyamabhaṅga/ bhūtatvopagame cendriyāntaravadabhūtātmaviśeṣaguṇāgrāhaktavāttiḥ
            / tadgrāhakatvopagame cābhūtaviśeṣaguṇāgrāhakatvaniyamasyāpi bhaṅga / iti / evaṃ cakṣurādāvapi
            udbhūtarūpavattvādisvīkāre nānāniyamabhaṅgaprasaṅgo 'nusandheyaḥ / vipakṣe bādhakaviraheṇāpādyāpādakayorvyāpyavyāpakabhāvāsiddhiḥ
            / tathā ca pratitarkāṇāṃ chinnamūlatvaṃ ca vivakṣitam / '<span class="bold">tathābhyupagama</span>' iti mana-prabhṛterniḥsparśatvādyabhyupagama ityarthaḥ / tulyanayena kratṛtve saśarīratvamiti
            niyamo 'pi nāstītyāśayavānāheśvaravādī '<span class="bold">hantatarhī</span>' ti / svasmin prasañjitapratitarkanirākaramayukteḥ paramukhenaivānuvācanajanitaharṣadyotako
            'yaṃ / hantaśabdaḥ / saśarīratve śarīradvāropalambhaprasaṅga īśvarasya / kramavattve
            cāsārvajñyādiprasaṅgaḥ / prakṛtaṣṭadharmavattvāt sārvajñyādyugamaśca na saṃbhavati
            / sādhānānuṣṭhānarāhityātprakṛṣṭadharmasyānupapatteḥ / īśvarasya sa dharmo nitya evopeyata
            iti pakṣe ca dharmasāmānyasya vihitakriyājanyatvaniyamabhaṅgaḥ / akarmatve ceśvarasya
            saśarīratvāyogaḥ / taccharīrasya nityatvopagame ca sāvayavatvasya kāryatvavyāpyatvaniyamabhaṅgaḥ
            / tathā ca kṣityāderapi kāryatvāsiddhestatkartṛtveneśvarānumānāyoga iti bahuramūhanīyam
            /
            sahacāramātreṇa kartṛtvasya na saśarīratvādivyāptiḥ, vipakṣe bādhakavirahāditi ca
            hārdam /
            nanu cakṣurādestaijasādibhāve 'pi tattadviśeṣasya pramāṇasiddhatvānna tadviruddhāpādānasambhavaḥ
            / naivaṃ tvīśvarīyaviśeṣāṇāṃ mānasiddhatvamiti cettatrāha '<span class="bold">dṛśyanta</span>' iti / nītayaḥ-nyāyāḥ, anumānāni / īśvare 'pyabhimataviśeṣeṣu santi pramāṇānītyarthaḥ
            tānyeva prapañcayati '<span class="bold">yathā</span>' iti / 'tathe' ti pāṭhe tu tathā hi nītayo dṛśyanta ityanvayaḥ / tathā-īśvarīyābhimataviśeṣasādhakāḥ
            / īśvarasya sraṣṭṛtve tādanumānamuktaṃ pūrvam / tasya
            pravartayitṛtve tadāha '<span class="bold">paramāṇvādī</span>' ti / vivādāspadamiti pakṣatāsambhavadyotakaṃ viśeṣaṇam / sādhyatadabhāvānyataranirṇaye
            hi pakṣatātivartate / sādhyatadabāvavattvavipratipattiviṣayībhūtamiti /tadarthaḥ /
            sādhyavattvena sandihyamānamiti phalitam / sādhyasandehasya pakṣatātvaṃ prācāṃ matam
            / siddhisthale 'pyāhāryasaṃśayādevānumitsayā bhavatyanumānamiti bodhyam / preraṇaṃ
            ca paraprṛttyanuguṇasaṅkalpaprayannavattvalakṣaṇam / paramāṇvādigocarāvīśvarasya saṅkalpaprayatnau
            prasādhya sākṣātkāramapi tādṛśaṃ sādhayati '<span class="bold">tathe</span>' ti / tadvadeva-kandukādipravṛttivadeva / kandukādipravṛttāvupādānaṃ kandukādi, upakaraṇaṃ
            daṇḍādi / tatsākṣātkārī daṇḍena kandukādi pravartayati / tataśca tatra pravṛttirūtpadyate
            / evaṃ paramāṇvādipravṛtterjñānādyarthāntarātmapravṛtterapyupādānopakaraṇaparamāṇvādyadṛṣṭādisākṣātkartātra
            sādhyate / na caitatsākṣātkartṛtvaṃ jīvānāmiti na taiḥ siddhasādhanam / atīndriyārthānāmapi
            sākṣātkāraḥ phalito 'trānumāne /</p>
         
         
         <p>atha sākṣādevātīndriyārthān pakṣīkṛtya pratyakṣaviṣayatvaṃ sādhayati '<span class="bold">pratyakṣam</span>' iti / tat-paramāṇvādi / atīndriyārthasākṣātkartā kaścit saṃbhavatītyatraiva tātparyamevaṃvadhānumānapratipādakānāṃ
            paramācāryāṇām / kṣityādikarturabhimata ekatve prayogamāha '<span class="bold">ekecche</span>' ti / idamacetanaprapañcajātam, acaitanyātam, acaitanyāt acetanatvāt, ekecchānuvidhāyi
            ekacetanasaṅkalpanusāri / atrānvayyudāharaṇaṃ svadehaḥ // 16 //</p>
         
         
         <p class="bold">ekenādhiṣṭhitāḥ kāryaṃ-kurvate sravacetanāḥ /</p>
         
         <p class="bold">dehasambandhasāpekṣakāryakṛttvāt tvagādivat // 17 //</p>
         
         <p class="bold">ekapradhānapuruṣaṃ vivādādhyāsitaṃ jagat /</p>
         
         <p class="bold">cetanācetanātmatvādekarājakadeśavat // 18 //</p>
         
         <p class="bold">iti śrīmadviśiṣṭādvaitasiddhāntapravartanadhurandharaparamācāryaśrībhagavadyāmunamuni
            samanugṛhītesiddhitraye īśvarasiddhiḥ //</p>
         
         <p>acetanaprapañcasyeśvarecchānuvidhāyipravṛttitvaṃ prasādhya cetanaprapañcasyāpi tatsādhayati
            '<span class="bold">ekene</span>' ti / tvagādivat-tvagādīndriyavat // 17 //</p>
         
         
         <p>sarvajagatsvāmitvasarveśvaratvarūpaviśeṣasādhakamanumānamāha '<span class="bold">eke</span>' ti / ekaḥ pradhānapuruṣo yasya tadekapradhānapuruṣam / ekapradhānapuruṣaviśiṣṭamityarthaḥ
            / puruṣasyaikasya prādhānyaṃ niyantṛtvasvāmitvalakṣaṇam / vaiśiṣṭyaṃ niyāmyatvaśeṣatvādinā
            // 18 //</p>
         
         
         <p><span class="bold">(vyā0)</span>niṣprayojanatvātkartṛtvāmīśvarasya na saṃbhavatītyāderapi parāso 'tra vibhāvyaḥ /
            yathā-jīvarakṣārthameva tāvavadīśvarasya jagadvyāpāraḥ / nanu tarhi sukhottarameva
            jagat sṛjet / maivam / jīvīyakarmāpekṣayā tathā tathā sarjanāt / nanu karmāpekṣitve
            'naivaśvaryaṃ tasya prasajyeta / na / aparādhānuguṇadaṇḍadharasyeva rājñaḥ tattatkarmaphalaniṣpādakasyeśvarasyāpi
            aiśvaryātiśayasyaiva prasiddheḥ / adṛṣṭādīnāmadhiṣṭhātṛtvādi hi tasya mahate vaibhavāya
            / yathākarma phalapradatvāt svāmitvamapi sarvasya tasmin pratitiṣṭhatyeva / sarvapradhānatvādṛṣṭādhiṣṭhātṛtvādisādhanapramāṇopanyāsakānāṃ
            cācāryacaraṇānāmetaddhārdagra mityunnayāma iti dik //</p>
         
         
         <p class="bold">granthabhāgo 'grimaḥ kvāpi netaḥ samupalabhyate /</p>
         
         <p class="bold">yāvallabdhasya vihitā vyākhyeyaṃ saralā mayā //</p>
         
         <p>iti śrīnāgapurī (tirunāṅgūra) divyadeśābhijanena prativādibhayaṅkarācāryānvayabhūṣaṇavidvadvarya<span class="bold">śrīkṛṣṇamācāryā</span>khyācāryavaryaputraratnena catustantrīpārāvārapārīṇadigantaviśrantakīrti-dayāmūrti-śrīmadbhāṣyakāradivyavaṃśāvatarṇaśrībhūtapurūnivāsarasika-vidvatsārvabhauma-
            hārīta-<span class="bold">śrīmadāsūrirāmānujācārya</span>deśikendracaraṇakamalavarivasyāsamadhigatapadavākyapramāṇatantrahṛdayena śrīvaiṣṇavadāsena
            pra.bha.<span class="bold">aṇṇaṅgācāryeṇa </span>nyāyavyākaraṇaśiromaṇinobhayavedāntaviduṣā praṇītamīśvarasiddhervyākhyānaṃ<span class="bold">siddhāñjanaṃ </span>vijayatāntarām /</p>
         
         </div>
   </body>
</html>