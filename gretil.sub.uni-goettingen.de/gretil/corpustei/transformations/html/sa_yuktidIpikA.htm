<!DOCTYPE html><html xmlns="http://www.w3.org/1999/xhtml">
   <head>
      <meta http-equiv="Content-Type" content="text/html; charset=UTF-8" />
      <meta name="viewport" content="width=device-width, initial-scale=1.0" />
      <title>Yuktidīpikā a commentary on Īśvarakṛṣṇa's Sāṃkhyakārikā (GRETIL)
	</title>
      <style>@font-face {
    font-family: LinuxLibertineDisplay0Regular, times, serif;
    src: url(fonts/LinLibertine_DR.woff);
}
* {box-sizing: border-box;}
body {background-color: #FFFFFF; font-family: 'LinuxLibertineDisplayORegular'; font-weight: normal; font-style: normal; font-size: 18px; padding: 20px 100px 20px; width: 1600px;}

ul {list-style: circle;}

ul.dash {list-style: none; margin-left: .5em; padding-left: .5em;}
ul.dash > li:before {display: inline-block; content: "–"; width: 1em; margin-left: 0em;}

a:link {color: black; text-decoration: underline;}
a:visited {color: black; text-decoration: underline;}
a:hover {color: black; text-decoration: none;}
a:active {color: black; text-decoration: underline;}

p {padding-left: .5em; padding-right: .5em;}

h4 {margin-bottom: 0px;}
mark {background-color: #FFFFCC;}
q:before {content: "»";}
q:after {content: "«";}

.noindent {padding: 0px;}
.comm {padding-left: 1em; padding-right: 1em;}
.app {width: 80%; text-align: right; font-size: 14px; padding-left: 1em;}
.lem {display:inline-block;}
.ref {font-size: 14px; padding: inherit;}
.lb {font-weight: bold; font-size: 14px;}
.lb:before {content: "["}
.lb:after {content: "]"}
.pb {font-weight: bold; font-size: 14px;}
.pb:before {content: " ["}
.pb:after {content: "] "}
.note {font-weight: bold; font-size: 14px;}
.note:before {content: " ["}
.note:after {content: "] "}
.subhead {font-weight: bold; font-size: 14px;}
.appnote {font-size: 14px;}
.appnote:before {content: " ["}
.appnote:after {content: "] "}
.hi {font-style: italic}
.sic:before {content: "†"}
.sic:after {content: "†"}
.corr {color: #008000;}
.supplied {color: #1E90FF;}
.surplus {color: #ff3333;}
.unclear {color: #D2B48C;}

/* custom renditions */
.b, .bf, .textbf, .bold {font-weight: bold}
.i, .it, .textit, .italic {font-style: italic}
.u, .underline {text-decoration: underline}
.blue {color: #0000e6;}
.red {color: #b30000;}

.row:after {content: ""; display: table; clear: both;}
.column {float: left; width: 50%; padding-left: .5em; padding-right: .5em;}
.analysis {font-size: 14px; color: #0066ff; padding-left: .5em; padding-right: .5em; padding-top: .1em;}
.analysis:before {content: "["}
.analysis:after {content: "]"}

div.wapp:hover  span.lem {background-color: #FFFFCC;}

@media screen and (max-width: 800px) {
    body {font-size: 16px;}
    .column {width: 100%;}
    .analysis {width: 100%;}
}

@media screen and (max-width: 1200px) {
    body {padding: 10px;}
    .app {width: 90%;}
}

@media only screen and (max-width: 1600px) {
    body {width: auto; padding: 20px;}
}

#toc_container {background: #f9f9f9 none repeat scroll 0 0; border: 1px solid #aaa; display: table; font-size: 95%; margin-bottom: 1em; padding: 1em; width: auto;}
.toc_title {font-weight: 700; text-align: center;}	  
#toc_container li, #toc_container ul, #toc_container ul li{list-style: outside none none !important; padding-left: .5em;}
</style>
   </head>
   <body>
      <h1>Yuktidīpikā a commentary on Īśvarakṛṣṇa's Sāṃkhyakārikā</h1>
      <h2>Header</h2>
      <p>
         This file is an html transformation of <a href="http://gretil.sub.uni-goettingen.de/gretil/corpustei/sa_yuktidIpikA.xml">sa_yuktidIpikA.xml</a> with a rudimentary header. For a more extensive header please refer to the source
         file.
         </p>
      <p class="noindent"><b>Data entry: </b>Dhaval Patel</p>
      <p class="noindent"><b>Contribution: </b>Dhaval Patel</p>
      <p class="noindent"><b>Date of this version: </b>2020-07-31</p>
      <h4>
         <if test="fileDesc/sourceDesc/@xml:id" id=""></if>
         	  Source:
         	</h4>
      <ul class="dash">
         <li>Shiv Kumar and D.N. Bhargava (2 vols., Delhi 1990-1992).</li>
      </ul>
      <p class="noindent"><b>Publisher: </b>Göttingen Register of Electronic Texts in Indian Languages (GRETIL), SUB Göttingen</p>
      <h4>Licence:</h4>
      <p>This e-text was provided to GRETIL in good faith that no copyright rights have been
         infringed.
         	 If anyone wishes to assert copyright over this file, please contact the GRETIL management
         at gretil(at)sub(dot)uni-goettingen(dot)de.
         	 The file will be immediately removed pending resolution of the claim.</p>
      <p><a href="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International
            License.</a></p>
      <h4>Interpretive markup:</h4>
      <ul class="dash">
         <li><span class="hi">highlighted text</span></li>
      </ul>
      <h4>Notes:</h4>
      <notesStmt xmlns="http://www.tei-c.org/ns/1.0">
         	
         <p xmlns="http://www.w3.org/1999/xhtml">This file has been created by mass conversion of GRETIL's Sanskrit corpus from <a href="http://gretil.sub.uni-goettingen.de/gretil/1_sanskr/6_sastra/3_phil/samkhya/yuktdipu.htm">yuktdipu.htm</a>. Due to the heterogeneity of the sources the header markup might be suboptimal. For
            the sake of transparency the header of the legacy file is documented in the &lt;note&gt; element below:</p>
         	
         <p xmlns="http://www.w3.org/1999/xhtml">
            	 Yuktidipika, a commentary on Īśvarakṛṣṇa's Sāṃkhyakārikā
            <br />Based on the ed. by Shiv Kumar and D.N. Bhargava (2 vols., Delhi 1990-1992)
            <br />
            <br />Input by Dhaval Patel
            <br />
            <br />BOLD for Īśvarakṛṣṇa's kārikās: "<span class="bold"> .......... // ISk_nn //</span>"
            <br />ITALICS for commentator's references to Īśvarakṛṣṇa's kārikās: "(<span class="it">ISk nn</span>)"
            	</p>
         </notesStmt>
      <h4>Revisions:</h4>
      <ul class="dash">
         <li>2020-07-31: TEI encoding by mass conversion of GRETIL's Sanskrit corpus</li>
      </ul>
      <hr />
      <h2>Text</h2>
      <div xml:lang="sa-Latn">
         
         
         
         
         
         
         
         <p>yuktidīpikā //</p>
         
         
         <p>
              vītāvītaviṣāṇasya pakṣatāvanasevinaḥ /<br />
              pravādāḥ sāṃkhyakariṇaḥ sallakīṣaṃḍabhaṅgurāḥ // 1 //
            </p>
         
         
         <p>
              ṛṣaye paramāyārkamarīcisamatejase /<br />
              saṃsāragahanamadhvāntasūryāya gurave namaḥ // 2 //
            </p>
         
         
         <p>
              tattvaṃ jijñāsamānāya viprāyāsuraye muniḥ /<br />
              taduvāca mahattantraṃ duḥkhatrayanivṛttaye // 3 //
            </p>
         
         
         <p>
              na tasyādhigamaḥ śakyaḥ kartuṃ varṣaśatairapi /<br />
              bhūyastvāditi saṃcintya munibhiḥ sūkṣmabuddhibhiḥ // 4 //
            </p>
         
         
         <p>
              granthenālpena saṃkṣipya tadārṣamanuśāsanam /<br />
              nibaddhamamalaprajñaiḥ śiṣyāṇāṃ hitakāmyayā // 5 //
            </p>
         
         
         <p>
              pratipakṣāḥ punastasya puruṣeśāṇuvādinaḥ /<br />
              vaināśikāḥ prākṛtikā vikārapuruṣāstathā // 6 //
            </p>
         
         
         <p>
              teṣāmicchāvighātārthamācāryaiḥ sūkṣmabuddhibhiḥ /<br />
              racitāḥ sveṣu tantreṣu viṣamāstarkagahvarāḥ // 7 //
            </p>
         
         
         <p>
              śiṣyairduravagāhāste tattvārthabhrāntabuddhibhiḥ /<br />
              tasmādīśvarakṛṣṇena saṃkṣiptārthamidaṃ kṛtam // 8 //
            </p>
         
         
         <p>
              saptatyākhyaṃ prakaraṇaṃ sakalaṃ śāstrameva vā /<br />
              yasmāt sarvapadārthānāmiha vyākhyā kariṣyate // 9 //
            </p>
         
         
         <p>
              pradhānāstitvamekatvamarthavattvamathānyatā /<br />
              pārārthyañca tathānaikyaṃ viyogo yoga eva ca // 10 //
            </p>
         
         
         <p>
              śeṣavṛttirakartṛtvaṃ cūlikārthāḥ smṛtā daśa /<br />
              viparyayaḥ pañcavidhastathoktā nava tuṣṭayaḥ // 11 //
            </p>
         
         
         <p>
              karaṇānāmasāmarthyamaṣṭāviṃśatidhā matam /<br />
              iti ṣaṣṭiḥ padārthānāmaṣṭābhiḥ saha siddhibhiḥ // 12 //
            </p>
         
         
         <p>
              yathākramaṃ lakṣaṇataḥ kārtsnyenehābhidhāsyate /<br />
              tasmādataḥ śāstramidamalaṃ nānātvasiddhaye // 13 //
            </p>
         
         
         <p>
              alpagranthamanalpārthaṃ sarvaistantraguṇairyutam /<br />
              pāramarṣasya tantrasya bimbamādarśagaṃ yathā // 14 //
            </p>
         
         
         <p>
              tasya vyākhyāṃ kariṣyāmi yathānyāyopapattaye /<br />
              kāruṇyādapyayuktāṃ tāṃ pratigṛhṇantu sūrayaḥ // 15 //
            </p>
         
         
         <p>  āha, kariṣyati bhavān vyākhyām / idaṃ tvādāvupanyastaṃ sarvaistantraguṇairyutamidaṃ
            tantramiti / ke tantraguṇāḥ, kiyanto veti ?
            
            <p>
                 ucyate -<br />
                 sūtrapramāṇāvayavopapattiranyūnatā saṃśayanirṇayoktiḥ /<br />
                 uddeśanirdeśamanukramaśca saṃjñopadeśāviha tantrasampat //
               </p>
         </p>
         
         
         <p>  sūtrāṇi ca pramāṇāni ca avayavāśca, sūtrapramāṇāvayavāḥ / teṣām upapattiḥ sūtrapramāṇāvayavopapattiḥ
            / upapattiḥ sambhava ityanarthāntaram / ananyo 'rtho 'narthāntaram / upapattiśabdaḥ
            pratyekaṃ parisamāpyate sūtropapattirityādi /
            āha, lakṣaṇopetasūtropapattiriti vaktavyam /
            itarathā hi alakṣaṇopetasyāpi sūtrasya tantrāṅgabhāvaḥ syāditi /
            ucyate na, nāntarīyakatvāt / na hyantareṇa lakṣaṇopetatvaṃ sūtratvam / ato na vaktavyametaditi
            /
            āha, atha sūtramiti kasmāt ?
            ucyate- sūcanāt sūtram / sūcayati tāṃstānarthaviśeṣāniti sūtram / tadyathā- kāraṇamastyavyaktam
            (<span class="it">ISk 16</span>), bhedānāṃ parimāṇāditi (<span class="it">ISk 15</span>) / atra pratijñāhetū kaṇṭhoktau / tayorupayogi dṛṣṭāntaṃ sādhyasiddhaye samarthamiti
            kṛtvā mūlaśakalādayo 'trāntaranabhihitā apyetasmādavasīyante / athavā bhikṣorupasaṃhṛtabahiṣkaraṇāntaḥkaraṇasya
            teṣu teṣvatīndriyeṣu api pradhānādiṣvartheṣu buddhiṃ sūcayatīti sūtram / athavā, saukṣmyāttadanupalabdhiriti
            (<span class="it">ISk 8</span>) sūtram / tadyathā-
            
            <p>
                 alpākṣaramasandigdhaṃ sāravadviśvatomukham /<br />
                 astobhamanavadyaṃ ca sūtraṃ sūtravido viduḥ //
               </p>
         </p>
         
         
         <p>astobhamapunaruktamityarthaḥ / tathā
            
            <p>
                 labhūni sūcitārthāni svalpākṣarapadāni ca /<br />
                 sarvataḥ sārabhūtāni sūtrāṇyāhurmanīṣiṇaḥ //
               </p>
         </p>
         
         
         <p>  pramāṇāni ca pratyakṣādīni, tānyuttaratra vakṣyati 'dṛṣṭamanumānamāptavacanaṃ ca';
            (<span class="it">ISk 4</span>), 'prativiṣayādhyavasāyo dṛṣṭamityādi'; (<span class="it">ISk 5</span>) /
            avayavāḥ punarjijñāsādayaḥ, pratijñādayaśca / tatra jijñāsādayo vyākhyāṅgam / pratijñādayaḥ
            parapratyāyanāṅgam /tānuttaratra vakṣyāmaḥ /
            āha, avayavānabhidhānamupadeśāt / na hi tathā pratyakṣādīni pramāṇānyupadiṣṭāni tathā
            avayavā upadiṣṭāḥ / tasmādavayavopapattirityetadasat /
            bhāṣyakāraprāmāṇyādadoṣa iti cet syānmatam / yadyapi sūtrakāreṇāvayavopadeśo na kṛtastathāpi
            bhāṣyakārāḥ kecideṣāṃ saṃgrahaṃ cakruḥ / te ca naḥ pramāṇam / tasmādyukatamavayavopapattiriti
            / etaccāyuktam / kasmāt ?
            utsūtratvāt / nahyutsūtraṃ vyācakṣāṇā bhāṣyakārāḥ pramāṇaṃ bhavanti / tathā caitadutsūtritamiti
            /
            ucyate, na / liṅgāt / naitadyuktamanupadeśānna santi jijñāsādayaḥ / kintarhyanupadiṣṭamapyeṣāmastitvaṃ
            liṅgāt pratipadyāmahe yadayamācāryo duḥkhatrayābhighātājjijñāsā tadapaghātake hetāviti
            (<span class="it">ISk 1</span>) jijñāsāprayojanamācaṣṭe / kāraṇamastyavyaktamiti (<span class="it">ISk 16</span>) pratijñāṃ karoti / bhedānāṃ parimāṇāditi (<span class="it">ISk 15</span>) hetumupadiśati / naṭavad vyavatiṣṭhate liṅgamiti (<span class="it">ISk 42</span>) dṛṣṭāntaṃ dyotayati / kṣīrasya yathā tathā pravṛttiḥ pradhānastyetyupasaṃharati
            (<span class="it">ISk 57</span>) / tasmāt trividhaṃ karaṇaṃ dvārīti (<span class="it">ISk 35</span>) nigamayati / na cānabhipretairācāryāṇāṃ śāstre vyavahāro lakṣyate / tena vayaṃ liṅgātpratipadyāmahe
            santi jijñāsādayo 'vayavāḥ śāstra iti /
            āha, satāmanupadeśe prayojanavacanam / evaṃ cenmanyase- santi jijñāsādayo 'vayavāḥ,
            śāstre teṣāmanupadeśe prayojanaṃ vaktavyam- amuṣmāddhetorācāryeṇa nopadiśyante, santi
            ca te iti /
            ucyate, pramāṇāntarbhāvāt / pramāṇeṣvantarbhāva eṣāmityayamupadiṣṭo heturasmābhiḥ
            / anumānāṅgaṃ hi jijñāsādayaḥ, tasmāttadantarbhūtāste iti na pṛthagupadiśyante / kiñca,
            tantrāntarokteḥ / tantrāntareṣu hi vindhyavāsiprabhṛtirācāryairupadiṣṭāḥ / pramāṇaṃ
            ca naste ācāryā ityataścānupadeśo jijñāsādīnāmiti /
            āha na, pramāṇānupadeśaprasaṃgāt / yadi ca tantrāntaropadeśādevāvayavānāmanupadeśaḥ,
            pratyakṣādīnyapi ca tantrāntareṣūpadiśyante / śrotrādivṛttiḥ pratyakṣam / sambandhādekasmāccheṣasiddhiranumānam
            / yo yatrābhiyuktaḥ karmaṇi cāduṣṭassa tatrāptastasyopadeśa āptavacanamiti teṣāmapyanupadeśaprasaṅgaḥ
            / atha sati tantrāntaropadeśe pramāṇānyupadiśyante nāvayavā iti, nanvetadicchāmātramiti
            /
            ucyate, pūrva eva tarhi parihāro 'stu / athavā punarastu tantrāntarokterityayamapi
            parihāraḥ / yattūktaṃ pramāṇānupadeśaprasaṅga iti atra brūmaḥ- ayuktametat / kasmāt
            ? prayojanavatāmupadeśasyādoṣatvāt / anupadeśo hi prayojanavataścodyata iti yuktametat
            / upadeśameva tu sadoṣa iti kṛtvā kaḥ pratyācakṣīta ? tasmānna kiñcidetat / kiñcānyat,
            pradhānopadeśe guṇabhūtāntarbhāvasiddheḥ / tadyathā, takṣṇuhi caitra ityukte yāvadbhissādhanaviśeṣairvinā
            takṣaṇaṃ nopapadyate sarvāstāṃścaitra upādatte / tathā pratyakṣādiṣu pramāṇeṣūpadiṣṭeṣu
            yaireṣāmavinābhāvaḥ sarvāṇi tānyupādāsyāmahe / kiñcānyāt, anyatrāpi tadanuṣṭhānāt
            / na kevalamiha, anyatrāpyayamācāryaḥ pradhānāmevopadeśaṃ karoti / tadaṅgabhūtāstu
            tadupadeśādeva pratīyante / tadyathā, kāraṇamastyavyaktam (<span class="it">ISk 16</span>) bhedānāṃ parimāṇāditi (<span class="it">ISk 15</span>) / itarathā hi dṛṣṭāntābhāvādasādhanametatsyāt / paśyati tvācāryo nādṛṣṭāntaṃ sādhanaṃ
            sādhyamāpnotīti kṛtvā pratipādakāḥ pratipādanakāle tantrāntaropadiṣṭānapi mūlaśakalādīnākṣepsyanti
            iti / kiñcānyat, anumāne bhūtavadupadeśāt / ataścaitadevaṃ yadayamācāryastrividhamanumānamākhyātamiti
            (<span class="it">ISk 5</span>) bravīti / kathaṃ kṛtvā jñāpakam? ākhyātasya hi pratyāmnāye bhūtavācinā śabdenopadeśo
            bhavati / na cānena pūrvaṃ trividhamanumānamākhyātam / ākhyātamiti cet, na tadākhyātaṃ
            kvaciditi śakyaṃ pratipādayitum / so 'yamanākhyāyāpi yadbhūtavācinaṃ śabdamupādatte
            tajjñāpayatyācāryastantrāntaraklṛptānāmapīha sanniveśo 'ṅgīkriyate / kimetasya jñāpane
            prayojanam ? tantrāntaropadiṣṭo 'pi karmayonīnām prāṇabhedādīnāṃ ca lakṣaṇopadeśassaṃgṛhīto
            bhavatīti siddhaṃ tantrāntaropadeśādavayavānupadeśaḥ / tasmātsūktamevāvayavopapattiriti
            /
            anyūnatā / padārthakārtsnyamaśeṣatānyūnatetyabhidhīyate / padārthāśca daśa cūlikārthāḥ,
            paṃcāśatpratyayāḥ / tatrāstitvamekatvaṃ paṃcabhirvītaiḥ siddham / arthavattvaṃ kāryakāraṇabhāvaḥ
            / pārārthyaṃ saṃhatyakāriṇāṃ parārthatvāt / ata evānyatvam / cetanāśakterguṇatrayājjanmamaraṇakaraṇānāmityevamādibhiḥ
            puruṣabahutvam / puruṣasya darśanārtha iti saṃyogaḥ / prāpte śarīrabhede iti viyogaḥ
            / samyagjñānādhigamāditi śeṣavṛttiḥ / tasmācca viparyāsāditi puruṣasyākartṛtvamityete
            daśa cūlikārthāḥ /
            pañca viparyayabhedā bhavantyaśaktiśca karaṇavaikalyāt /
            aṣṭāviṃśatibhedā tuṣṭirnavadhāṣṭadhā siddhiḥ // (<span class="it">ISk 47</span>)
            iti pañcāśatpratyayāḥ / saiṣā ṣaṣṭiḥ padārthānām / tadupapattiranyūnatā /
            saṃśayanirṇayoktiḥ / saṃśayaśca nirṇayaśca tau saṃśayanirṇayau tayoruktissaṃśayanirṇayoktiḥ
            / sāmānyābhidhānaṃ saṃśayaḥ / tadyathā mahadādi tacca kāryaṃ prakṛtivirūpaṃ sarūpaṃ
            cetyukte (<span class="it">ISk 8</span>) saṃśayo bhavati kena dharmeṇa kāryaṃ prakṛtivirūpaṃ kena vā sarūpamiti / viśeṣābhidhānaṃ
            nirṇayaḥ / sa ca dvividhaḥ, śabdato 'rthataśca / śabdastāvat yathā hetumadādibhiḥ
            kāryaṃ prakṛtivirūpam, traiguṇyādibhiḥ prakṛtisarūpamiti / arthatastat yathā tebhyo
            bhūtāni pañca pañcabhyaḥ, ete smṛtā viśeṣāḥ (<span class="it">ISk 38</span>) / kiṃ kāraṇam ? yasmāt śāntā ghorāśca mūḍhāśca (<span class="it">ISk 38</span>) / aśāntaghoramūḍhatvāttanmātrāṇyaviśeṣāḥ /
            uddeśanirdeśam / uddeśaśca nirdeśaśca uddeśanirdeśam / sarvo dvandvo vibhāṣayaikavadbhavati
            iti dvandvaikavadbhāvaḥ / saṅkṣepavacanamuddeśaḥ / tadyathā, eṣa pratyayasargo viparyayāśaktituṣṭisiddhyākhyaḥ
            (<span class="it">ISk 46</span>) / vistaravacanaṃ nirdeśaḥ / tadyathā, pañca viparyayabhedā bhavanti (<span class="it">ISk 47</span>) bhedastamaso 'ṣṭavidha (<span class="it">ISk 48</span>) ityādiḥ /
            anukramaśca- padārthānāmānupūrvyā sanniveśopadeśo 'nukramaḥ, tadyathā - 'prakṛtermahāṃstato
            'haṃkārastasmād gaṇaśca ṣoḍaśakaḥ'; (<span class="it">ISk 22</span>) ityantena /
            saṃjñopadeśau / saṃjñipratyāyanārthaḥ śabdaḥ saṃjñā / sā ca dvividhā / arthanibandhanā,
            svarūpanibandhanā ca / tatrārthanibandhanārthavaśenārthakriyāpekṣā / jātyādyarthasvarūpāntarbhāvī
            yathārthastathābhūtameva saṃjñinaṃ pratyāyati / tadyathā pācako lāvaka iti / svarūpanibandhanā
            punaḥ saṃjñipratyāyanopāyamātram / svarūpamātropakāriṇī vināvayavārthaṃ samayavaśādatathābhūtamapi
            saṃjñinaṃ pratyāyati / tadyathā, gajakarṇo 'śvakarṇa iti / prayatnato bhagavataḥ paramarṣerārṣeṇa
            jñānena sarvatattvānāṃ svarūpamupalabhya saṃjñāṃ vidadhato nāsti svarūpanibandhanaḥ
            śabdaḥ / tadyathā, pradhīyante 'tra vikārā iti pradhānam, puri śeta iti puruṣa ityādi
            / tanmatānusāriṇāmapyācāryāṇāṃ tābhireva saṃvyavahārānnāstyapūrvasaṃjñāvidhānaṃ pratyādaraḥ
            /
            upadeśaḥ / itikartavyatā, phalasamākhyānamupadeśaḥ / tadyathā,
            evaṃ tattvābhayasānnāsmi na me nāhamityapariśeṣam /
            aviparyayādviśuddhaṃ kevalamutpadyate jñānam // (<span class="it">ISk 64</span>)
            ete sūtropapattyādayastantraguṇāḥ /
            iti karaṇaṃ prakārārtham / evamprakārā anye 'pi draṣṭavyāḥ / tadyathā, utsargo 'pavādo
            'tideśa ityādiḥ / tatrotsargaḥ prakṛtivirūpaṃ (<span class="it">ISk 8</span>) vyaktam, sarūpaṃ (<span class="it">ISk 8</span>) cetyapavādaḥ / tathā tadviparīta (<span class="it">ISk 11</span>) ityutsargaḥ, tathā ca pumān (<span class="it">ISk 11 </span>) ityapavādaḥ / sāmānyamacetanaṃ prasavadharmi vyaktaṃ, tathā pradhānam (<span class="it">ISk 11</span>) ityatideśaḥ / ityevamanyā api tantrayuktayaḥ śakyā iha pradarśayitum / atiprasaṅgastu
            prakṛtaṃ tirodadhātīti nivartyate / siddhaṃ tantrayuktīnāṃ sambandhopapattestantramidamiti
            /
            kiñca tantrāntarāvirodhāt / yadi khalvapīdamapi prakaraṇaṃ syāt tantrāntare pātañjalapañcādhikaraṇavārṣagaṇaprabhṛtīnāmanyatamasya
            śeṣabhūtaṃ syāt / taiścāpyavirodhastatra tatreti vakṣyāmaḥ / pūrvatantraśeṣabhāvāditi
            cet, tulyam / etānyapi pūrvatantraśeṣabhūtāni, teṣāmapi prakaraṇatvaprasaṅgaḥ / atha
            matam- sakalapadārthasaṃgrahāttantrāntarāṇyetāni, evamihāpi sakalapadārthasaṃgrahāttantrāntaratvamabhyupagantavyam
            / tasmādyuktametattantramidam / ityupodghātaḥ //</p>
         
         
         
         
         
         <p>  kārikā 1
            </p>
         
         
         
         
         <p>  āha, kiṃguṇaviśiṣṭāya śiṣyāya punaridaṃ tantraṃ vyākhyeyamiti /
            ucyate- jijñāsave matimate mīmāṃsakāyārthine 'bhyupagatāya śiṣyāya vyākhyeyaṃ śāstram
            /
            kasmāt ?
            paramarṣiprāmāṇyāt / yasmād bhagavān viśvāgrajaḥ paramarṣirbhagavadāsurerjijñāsāmupalabhyottaraguṇaviśeṣasampadaṃ
            ca vyākhyātavān / raja eva duḥkhaṃ tannirākariṣṇorviveko 'yaṃ, sattvāt / sattvaṃ cāsmānnānetyevamādinā
            vacanapratipādyo 'yamartho mahadbhiścoktaḥ / tasmādrajoduḥkhopaghātopaghātakajijñāsoḥ
            sattvāddharmādikuśalamūlavipākotpitsorduḥkhatrayanivṛttaya idaṃ śāstraṃ pravṛttam
            / tadarthātpariṇamate śiṣyasyeti / kathaṃ nāma śiṣyasya niḥśreyasena yogaḥ syādityevamarthamidaṃ
            vyākhyānaṃ kriyata iti /
            āha, yaduktaṃ jijñāsave vyākhyānaṃ kartavyamiti tatra kutaḥ punariyaṃ jijñāsā kasmin
            vārthe bhavatīti ?
            ucyate - yattāvaduktaṃ kutaḥ punariyaṃ jijñāsā bhavatītyatra brūmaḥ</p>
         
         
         <p>  <span class="bold">duḥkhatrayābhighātājjijñāsā</span></p>
         
         
         <p>  duḥkhaṃ raja ityanarthāntaram / duḥkhayatīti duḥkhaṃ bhavatīti / trayamiti saṃkhyāpadaṃ
            sarvadravyaviṣayaṃ, duḥkhaśabdena viśiṣyate / prādhānyācca vyatiriktabuddhyā gṛhyamāṇaṃ
            sambandhitvādādhārasya bhedanibandhanāyāḥ ṣaṣṭhyā nimittattvaṃ pratipadyate- duḥkhānāṃ
            trayaṃ duḥkhatrayam /
            abhihanyate 'nenetyabhighātaḥ /
            kaḥ punarayamabhighāto nāma ?
            ucyate- yo 'sāvuparyuktaduḥkhatrayeṇāntaḥkaraṇena cetanāśakterabhisambandhaḥ / tasmādduḥkhatrayābhighātājjijñāsā
            /
            yaduktaṃ kasminnarthe bhavatīti tatrāha-</p>
         
         
         <p>  <span class="bold">tadapaghātake hetau /</span></p>
         
         
         <p>  apahantītyapaghātakaḥ, tasyāpaghātakastadapaghātakaḥ /
            āha, tadapaghātake iti samāsānupapattiḥ, pratiṣedhāt / kartari yau tṛjakau tābhyāṃ
            saha ṣaṣṭhī na samasyate / tasmāttasyāpaghātaka iti vaktavyam /
            ucyate- na, śāstre darśanāt / "tatprayojako hetuśca" iti śāstre dṛṣṭaḥ prayogaḥ /
            padakāraścāha- jātivācakatvāt / tathā kadācidguṇo guṇaviśeṣo bhavati, kadācidguṇinā
            guṇo viśiṣyata iti cūrṇikārasya prayogaḥ tasmadanavadyametat /
            ayaṃ tu piṇḍārthaḥ / trividhena duḥkhenābhihato brāhmaṇastadapaghātakaṃ hetuṃ jijñāsate
            / ko nāmāsau hetuḥ syādyo duḥkhatrayamabhihanyāditi /
            āha, duḥkhaśabdāvacanamādāvamaṅgalārthatvāt / maṅgalādīni hi śāstrāṇi prathante vīrapuruṣāṇi
            ca bhavanti, adhyetāraśca maṃgalenābhihatasaṃskārāḥ śāstrārthānāsu pratipadyante /
            duḥkhamityayaṃ cāmaṅgalārthaḥ śabdaḥ, tasmānnārabdhavyaḥ śāstrādāviti /
            ucyate na, vākyasyārthe prayogāt padasyānarthakyādamaṅgalārthatvānupapattiḥ / vākyamarthapratyāyanārthaṃ
            prayujyate, viśiṣṭārthābhidhānāt / na padam / tathā hi padārthavyatirekeṇa viśiṣṭa
            eva vākyārthaḥ pratīyate, kevalaṃ tu padaṃ sāmānyārthādapracyutaṃ viśiṣṭārthābhidhānāsamartham
            / ataeva na vivakṣitārthapratyāyanayogyatayopādīyate / tadyathā- devadattetyayaṃ śabdaḥ
            kartṛvācakatvenopāttaḥ, sarvakriyāviṣayatvāt, nāntareṇa karmakriyāśabdau viśiṣṭārthaḥ
            pratīyate / tathā gāmiti karma, sarvakriyākartrabhidhānanimittatvāt / tathā abhyājeti
            kriyā, sarvakarmakartṛviṣayatvāt / yadā tu devadatta gāmabhyāja śuklāmityucyate tadā
            devadattena gośabdena karmāntarebhyo vicchidya svātmanyavasthāpyate / kriyā ca gośabdaśca
            sarvakartṛbhyo devadattakarmatayā vyavasthāpyate / kartṛkarmaṇī cābhyājikriyāyāḥ sādhanabhāvenaiva
            niyamyete / śuklaśabdo gośabdaśca gośabdaṃ sarvaguṇaviṣayamādheyāntarebhyo vyavacchedya
            svātmana ādhāratve niyamya, tadviṣayatāṃ pratipādayatītyanena krameṇa viśiṣṭo vākyārthaḥ
            / kevalānāntu padānāṃ sāmānyārthāt pracyutānāmviśeṣānabhidhānādānarthakyam / āha ca-
            
            <p>
                 pṛthaṅniviṣṭatattvānāmpṛthagarthābhipātinām /<br />
                 indriyāṇāṃ yathā kāryamṛte dehānna labhyate //
               </p>
         </p>
         
         
         <p>
              tathaiva sarvaśabdānāmpṛthagarthābhidhāyinām /<br />
              vākyebhyaḥ pravibhaktānāmarthavattā na labhyate // iti
            </p>
         
         <p>  evaṃ sati kuto 'yaṃ niścayapratilambho yadduḥkhaśabdo 'yamamaṅgalārtho yāvatā sandihyata
            eva ayaṃ kiṃ svārthapratipattyarthamupātto 'tha heyatvāyeti / vākyasya tu maṅgalārthatvam,
            duḥkhaprahāṇārthamupādānāt / yaddhi duḥkhaprahāṇārthaṃ vākyamupādīyate tanmaṅgalārthaṃ
            dṛṣṭam / tadyathā vyādhyapagamaḥ syādalakṣmīrmā bhūditi / duḥkhaprahāṇārthaṃ cedaṃ
            vākyamupāttaṃ tasmānmaṅgalārthamidam / tatra yaduktaṃ duḥkhaśabdāvacanamādāvamaṅgalārthatvādityetadayuktam
            /
            āha, trayagrahaṇānarthakyaṃ, guṇaikatvāt / duḥkhaṃ raja iti pratipanno bhavān, taccaikaṃ
            śāstre paṭhyate / tasmāttrayagrahaṇamanarthakamiti /
            nimittabhedādbhedopacāra iti cet, syānmatam / yadyapi ekaṃ duḥkhaṃ tathāpi nimittānāmadhyātmādhibhūtādhidaivalakṣaṇānāṃ
            bhedādasya bhedopacāraḥ kariṣyata iti /
            tacca naivam /
            kasmāt ?
            nimittānantyena guṇānantyaprasaṅgāt / ādhyātmikaṃ hi dvividhaṃ, śārīraṃ mānasaṃ ca
            / śārīraṃ tāvadvātapittaśleṣmaṇāṃ vaiṣamyanimittam / tathā mānasaṃ kāmakrodhalobhamohaviṣādabhayerṣyāsūyāratyaviśeṣadarśananimittam
            / ādhibhautikaṃ ca manuṣyapaśumṛgapakṣisarīsṛpasthāvaranimittam / ādhidaivikaṃ śītoṣṇavātavarṣāśanyavaśyāyāveśanimittam
            / tatra nimittabhedāttritvapragijñasya guṇānantyaprasaṅgaḥ, sa ca neṣṭastasmānna nimittabhedāttritvam
            /
            ucyate- yaduktaṃ rajasa ekatvāt tritvānupapattiḥ, tasya nimittabhedāt tritvopacāra
            iti satyametat / yattūktaṃ nimittānantyena guṇānantyaprasaṅga iti tadayuktam / kasmāt
            ? bhede 'pi sati varṇasaṃkhyāvaddvyavasthānopapatteḥ / tadyathā catvāro varṇā ityasyāḥ
            saṃkhyāyāḥ sati paippalādādibhede teṣāṃ brāhmaṇatvādivyatirekābhāvānna saṃkhyāntarahetutvaṃ
            no khalvapi varṇāvyatirekādekatvaṃ bhavati / evaṃ trīṇi duḥkhānītyasyāḥ saṃkhyāyāḥ
            sati śarīrādibhede teṣāmādhyātmikādivyatirekāsambhavānna saṅkhyāntarahetutvaṃ no khalvapi
            duḥkhāvyatirekādekatvaṃ bhavitumarhati / kiñcānyat, nimittabhedād bhedopacāra iti
            bhavāneva pratipannaḥ / na copacāraḥ paramārtha ityalamasthāne yatnena /
            āha- abhighātājjijñāsāyāmatiprasaṅgaḥ, sarveṣāṃ sambhavāt / yathāsurerduḥkhatrayābhighātājjijñāsā
            bhavatītyetadiṣṭaṃ tena sarveṣāmabhighāto 'stīti sarveṣāṃ jijñāsāprasaṅgaḥ / atha
            mataṃ duḥkhābhighāte kasyacijjijñāsā bhavati kasyacinneti / nanvevamicchāmātram /
            prākprasaṅgācca / prāgapyāsurerjijñāsāyā duḥkhatrayābhighāto na cāsyātyantike hetau
            jijñāsā babhūva / tena kiṃ prāptam ? paścādasya yato babhūva tadvaktavyam / yathānyatra
            brahmaṇo 'bhyāsanimittādadharmakṣayāt pūrvadharmānugrahācca vividiṣā, tathānyeṣāṃ
            kuśalamūlābhyāsaparipākāt / na cāpadiṣṭamato laghūktametat / kiñcānyat, tadapaghātāccānirmokṣo
            'kṛtsnatvāt / mokṣo hi kāmarūpārūpyadhātutrayādiṣyate / daivamānuṣyatiryagyonitrayādvā
            / ekadeśaśca saṃsārasya duḥkhatrayam / tasmāt prayojanamapyayuktam / kiñca nimittāntarasadbhāvāddivyakāmadhyānasukhānapekṣasyāpi
            vividiṣā sambhavati, na kevalaṃ tāpodvignasyāpi / tasmānnimittamapyayuktam / kiñcānyat
            / ubhayathā cāsambhavāt / parikalpyamānā khalvapīyaṃ jijñāsā puruṣasya vā syādguṇānāṃ
            vā / kiṃcātaḥ ? tanna tāvatpuruṣasya sambhavati / kasmāt ? nairguṇyābhyupagamāt /
            icchādveṣaprayatnasukhaduḥkhadharmādharmajñānasaṃskārāṇāmātmaguṇatvaṃ na bhavadbhirabhyupagamyate
            / na guṇānām, ācetanyāt / na hyacetanā ghaṭādayo hitāhitaprāptiparihāraṃ jijñāsamānā
            dṛśyate / na ca cetanā bhavatāṃ guṇāḥ, sāmānyamacetanaṃ prasavadharmi pradhānamiti
            (<span class="it">ISk 11</span>) vakṣyamāṇavacanāt / kiṃcānyat, tattvāntarānupapatteḥ / na ca guṇapuruṣavyatiriktaṃ
            vastutastattvāntaramasti yasya jijñāsā parikalpyamānā parikalpyeta / tasmādanupapannā
            jijñāsā /
            ucyate / yaduktamabhighātājjijñāsāyāmatiprasaṅgaḥ, sarveṣāṃ tatsambhavāditi atra brūmaḥ
            na, abhighātatvenāpratipatteḥ / yadyapyaviśiṣṭo 'bhighātastathāpi sarve nainamabhighātatvena
            pratipadyante / tathāhi, satsvādhyātmikādiduḥkheṣvarjanarakṣaṇakṣayasaṃgahiṃsāsu ca
            prītyabhiṣvaṅgādeṣāṃ na viṣayeṣūdvegāpadveṣau / na ca viṣayaparityāgo bhavati / tasmānnāviśiṣṭo
            'bhighātaḥ / viśeṣe 'bhighātabuddhernimittābhidhānamiti cet ? athāpi syādyeyamasati
            viśeṣe sarvaprāṇabhṛtāmāsurereva bhagavato duḥkhatrayābhighātabuddhirbhavati, na punaranyeṣāmityatra
            nimittamabhidhānīyam / na hyantareṇa nimittamasau viśeṣo 'vasthāpayituṃ śakyata iti
            / etaccāyuktam / kasmāt ? praśnāsambandhāt / kuto jijñāsā bhavatītyevaṃ codakena pūrvamakāri
            praśnastasyāśca sākṣāt kāraṇamabhighātaḥ kāraṇāntarāṇāmanabhidhānādityasyaiva nirdeśaḥ
            kṛtaḥ / yattu khalvidānīṃ kāraṇakāraṇamapi pṛcchyate tadanavasthāprasaṅgabhayānnocyate
            / atha nirbandhaḥ kriyate tena pūravadharmānugrahasya kuśalamūlābhyāsaparipākasya
            kāraṇakāraṇatvamasmābhirna pratiṣidhyata iti tadeva kiṃ na gṛhyate ? etena prākprasaṅgaḥ
            pratyuktaḥ / yattūktaṃ tadabhighāte cānirmokṣo 'kṛtsnatvādityetadapyayuktam / kasmāt
            ? śāstrārthānavabodhāt / aṣṭavikalpo daivastairyagyoniśca pañcadhā bhavati, mānuṣyaścaikavidha
            (<span class="it">ISk 53</span>) ityetāvānasmākaṃ saṃsāraḥ / na tu tadvyatiriktāḥ kāmarūpārūpyadhātavaḥ kvacidapi
            siddhāḥ / caturdaśavidhe ca saṃsāre yā sukhamātrā sā duḥkhabhūyastvāttacchabdavācyā
            bhavatīti / tathā coktam-
            
            <p>
                 atra janmajarāmaraṇakṛtaṃ duḥkhaṃ prāpnoti cetanaḥ puruṣaḥ /<br />
                 liṅgasyāvinivṛttestasmādduḥkhaṃ samāsena //
               </p>
         </p>
         
         
         <p>  (<span class="it">ISk 55</span>)
            dṛśyate ca loke bhūyasā grahaṇam / tadyathāmravanamiti / tasmāt kṛtsnavikalpapratiṣedho
            'yam / yatpunaretaduktaṃ divyakāmadhyānasukhānapekṣasyāpi vividiṣāsambhavānnimittamayuktamiti
            tadapyanupapannam / kasmāt ? uttaratra pratiṣedhāt / iṣṭamevaitatsaṅgṛhītam / tathā
            cottarasūtreṇa pratiṣetsyatyācāryaḥ "dṛṣṭavadānuśravikaḥ sa hyaviśuddhikṣayātiśayayuktaḥ"
            (<span class="it">ISk 2</span>) / tasmāddivyasukhānapekṣasyāpi yuktā vividiṣā / dhyānasukhamapi kṣayātiśayau nātivartate
            / tadapyatraiva saṅgṛhītam / tasmātpratiṣedhya evāyaṃ pakṣa iti na kiñcidabhidhīyate
            / yadapyuktamubhayathāsambhavājjijñāsānupapattiriti astu guṇānāṃ jijñāsā / yattūktamācetanyādasambhava
            iti satyācetanye buddhericchādisadbhāvamuttaratra pratipādayiṣyāmaḥ / tasmādupapannā
            jijñāsā /
            āha- tacchabdānarthakyaṃ pratipadasambandhāt / yo 'yamācāryeṇa tacchabdaḥ sūtre paṭhito
            'sya khalu pratipadamasambandhāt svalpāmapyarthavattāṃ nopalabhāmahe / tasmānainamapuṣkalārthamadhyeṣyāmaha
            iti /
            ucyate- kathaṃ hi nāma prayoktṛpāratantryācchabdasya śabdāntareṇa sambandho na syāditi
            ?
            āha, na brūmo 'vidyamānasambandho 'sambandhaḥ kintarhyayuktasambandho yaḥ sa khalvasambandhaḥ
            / tadyathā anācāro māṇavaka iti dravyeṇa kriyāśaktitvānna śakyaṃ kiñcidanācāravatā
            kṣaṇamapyavasthātum / ayuktaṃ tvācarannanācāra ityucyate / tathā cāsya tacchabdasya
            pratipadaṃ sambandho na yuktastasmādanarthakastacchabdaḥ /
            ānantaryājjijñāsāśabdasyeti cet, syānmatam / anantarasya vidhirvā bhavati pratiṣedho
            vetyanayā yuktyā jijñāsāśabdasya tacchabdenābhisambandhaḥ śakya iti / tacca naivam
            / kasmāt ? tadapaghāte prayojanāsadbhāvāt / na hi jijñāsāpaghāte kiñcit prayojanamastīti
            satyapi sambandhe na tacchabdenārthaḥ /
            abhighātasyeti cet ? athāpi syādyadi jijñāsāpaghātena kiṃcitprayojanamastīti / atastatsambandho
            neṣyate / tena tarhyabhighātaśabdenāsyābhisambandhaḥ kariṣyate / tathā cāpi tacchabdorthavān
            bhaviṣyatīti / etadanupapannam / kasmāt ? nimittāvasthāne punaḥ punarutpatteḥ / naimittiko
            'yamabhighātastasya nimittavattvādātyantiko 'paghāto na syāt / itarathā jvaranimittako
            dāha iva śītadravyasaṃsparśātpraśānto 'pi nimittāvasthānātpunaḥ punaḥ pravartate ityaphalatvamasya
            vyāyāmasya /
            trayaśabdasyeti cet na, pāratantryāt / āśrayaparatantrā hi saṃkhyā, tasyā nāntareṇāśrayeṇopaghātamapaghātaḥ
            śakyaḥ kartum / ānarthakyañca samānamiti sutarāṃ tacchabdena nārthaḥ /
            duḥkhaśabdasyeti cetsāmānyam - yadyeteṣāmpadānāmabhisambandhe yathoktadoṣopapattiḥ,
            duḥkhaśabdaṃ tarhi tat-śabdenābhisaṃbhantsyāmaḥ / tasminneṣa niṣedho viśatīti / tacca
            naivam / kasmāt ? anekapadavyavadhānāt / kathamanantaravṛttinā sarvanāmnānekapadavyavahitasya
            duḥkhaśabdasyābhisambandhaḥ śakyet pratipādayitum ? tasmānna kiñcidetat / kiñcānyat
            / upasarjanatvāt / ayaṃ khalvapi duḥkhaśabdaḥ samāsa upasarjanībhūtaḥ / na caikasminkāle
            śabdasya pradhānatvamupasarjanatvaṃ ca yuktitaḥ sambhavati / pradhānasya ca padāntareṇābhisambandhaḥ
            / tasmādvivādāspadamevaitatsūtram / kiñcānyat / nityānāmapaghātānupapatteḥ / iha nityānāmapaghātaḥ
            kartuṃ na śakyate / tadyathā puruṣāṇām / anityānāñcāpaghāto dṛṣṭaḥ / tadyathā, jvarādīnām
            / nityañca duḥkham / tasmāttadapaghāte 'bhyutthānānarthakyam / vṛttyapaghāte tadapaghāta
            iti cet, syātpunareṣā buddhiḥ / satyaṃ nityānāmapaghāto na yuktitaḥ sambhavati / na
            tu vayaṃ guṇalakṣaṇasya duḥkhasyāpaghātaṃ brūmaḥ, kintarhi vṛttirasyābhibhūyata iti
            / tacca naivam / kasmāt ? uktottaratvāt / uktamatrottaraṃ nimittāvasthāne punaḥ punarutpatteriti
            / tasmādayamapyamārgaḥ / kiñcānyat / aviśeṣātkalpayitvāpi vṛttyapaghātaṃ vṛttivṛttimatorananyatvād
            vṛttyapaghāte vṛttimadapaghātaḥ prāpta iti nāsti kaścidviśeṣaḥ / tasmāt kṛśo 'yaṃ
            parihāra iti nārthastacchabdena /
            ucyate- yaduktaṃ tacchabdānarthakyam, pratipadamasambandhādityastu duḥkhaśabdenābhisambandhaḥ
            / tatsambandhe yathoktadoṣopapattiriti cet syānmatam / yadi tarhi tacchabdasya duḥkhaśabdenaivābhisambandho
            'bhyupagamyate tena ye 'smābhiḥ pūrvamabhihitā doṣāste prasajyante / tasmāt pratiṣiddhasya
            pakṣasya parigrahe sāhasamātramiti / etacca naivaṃ, kasmāt ? pratividhānāt / satyamasati
            pratividhāne sāhasamātraṃ syāt / pratividhīyate tu, tasmādadoṣo 'yamiti /
            kintaditi cet syānmatam / ucyatāntarhi kintat pratividhānaṃ yasyāvaṣṭambhenānekadoṣavyāhato
            'pyayaṃ pakṣa āśrīyate / na hyanuktamasmābhirākāramātreṇa śakyaṃ pratipattumiti /
            ucyate- bāḍham / yattāvaduktamanekapadavyavadhānānna duḥkhaśabdasya tacchabdenābhisambandha
            ityatra brūmaḥ na, anabhyupagamāt / yo hyanantarakṛtaṃ śabdasya śabdāntareṇa saha
            sambandhamācaṣṭe tampratyayamupālambhaḥ syāt / vayantvarthakṛtaṃ sambandhamācakṣmahe
            / tathā coktam-
            
            <p>
                 yasya yenābhisambandho dūrasthasyāpi tasya saḥ /<br />
                 arthatastvasamānāmānantarye 'pyasambhavaḥ //
               </p>
         </p>
         
         
         <p>kiñcānyat- śāstre darśanāt / śāstre ca vyavahitānāmapi sarvanāmnāmabhisambandho dṛśyate
            "yasya guṇasya hi bhāvāddravye śabdaniveśastadabhidhāne tvatalā"vityatrārthakṛtaśca
            sambandhaḥ śabdānāmabhyupagataḥ / ṅyāpprātipadikāt, bahuṣu bahuvacanam, supo dhātuprātipadikayoḥ,
            aluguttarapade ityevamādīnāṃ sambandhābhyupagamaḥ / tathā "anaḍvāhamudahāriṇi bhagini
            vahasi yā tvaṃ śirasi kumbhamavācīnamabhidhāvantamadrākṣīriti" vārtike dṛṣṭāntaḥ /
            na hyatra satyānantarye śirasānaḍuho vahanaṃ kumbhasya vā saraṇamupapadyate / yathā
            cātra vyavahitānāmabhisambandhastathehāpi draṣṭavyaḥ / yatpunaretaduktamupasarjanatvātpadāntareṇānabhisambandha
            iti etadanupapannam / kasmāt ? samāsādapoddhāre buddhayā vyavasthitasya svātantryopapatteḥ
            / satyamupasarjanasya padāntareṇābhisambandho nopapadyate / na tu vayaṃ samāsavṛttereva
            tacchabdenābhisambandha iti pratipadyāmahe, kintarhi samāsādapoddhṛtasya buddhivyavasthitasyopajanitasvātantryasya
            śabdāntareṇa sambandhamicchāma iti / athaitadaniṣṭam "yogapramāṇe ca tadabhāve darśanaṃ
            syāt" "atha śabdānuśāsanaṃ, keṣāṃ śabdānām" iti caivamādīnāmprayogāṇāṃ virodhaḥ prāpnoti
            / aniṣṭañcaitat / yatpunaretaduktam- nityānāmapaghātānupapattervṛttyapaghāte ca tadapaghātaprasaṅgāditi,
            etadapyanupapannam / kasmāt ? guṇaśakteḥ prayojanoparame satyātmakalpena vyavasthānābhyupagamāt
            / naitadabhyupagamyate guṇasyocchittirbhavati, vṛttirvāsyābhibhūyate / kintarhi puruṣārthanibandhanā
            caritārtha śaktirasya puruṣārthapravṛttau prayojanāsadbhāvādātmakalpena vyavatiṣṭhata
            ityetadvivakṣitam / tasmādyuktametattadapaghātake hetau jijñāsā pravartata iti /</p>
         
         
         <p>  <span class="bold">dṛṣṭe sāpārthā cet</span></p>
         
         
         <p>  syādetat pratyakṣo duḥkapratīkāraheturasti / tasya samatikrame kiṃ prayojanam ?
            tadyathā śārīrasya tāvadayamapagamaheturanekadravyarasāyanopabhogaḥ / mānasasyāpi
            manojñastrīpānavilepanabhojanavastrālaṅkārādiviṣayasamprāptiḥ / ādhibhautikasya nītiśāstrābhyāsaḥ,
            śastrāstrakuśalatā, viṣamasthānānadhyāsanaṃ ca / ādhidaivikasyāpi yathākālaṃ vividhanivasanāstaraṇagarbhagṛhaprāsādajālāntaracandanavyajanamaṇihārādisevā
            vividhauṣadhamaṃgalastutimantraprayogānuṣṭhānamiti dṛṣṭe hetau sā jijñāsāpārtheti
            cet -</p>
         
         
         <p>  <span class="bold">naikāntātyatato 'bhāvāt // ISk_1 //</span></p>
         
         
         <p>  etacca naivam / kasmāt ? ekāntātyantato 'bhāvāt / ekānto nāma niyamena bhāvaḥ /
            atyantaṃ bhūtasyāvināśaḥ / ekāntaśca atyantaṃ ca te ekāntātyante tayorabhāva ekāntātyantato
            'bhāvaḥ tasmāt / ṣaṣṭhīsthāne pañcamī / ṣaṣṭhyā eva vā tasiḥ ṣaṣṭhyā vyāśraya iti
            yogavibhāgāt / asamāsakaraṇaṃ vṛttapūraṇārtham, mānasasya ca duḥkhasya pratīkāre doṣāntaropasaṃgrahārtham
            / tathā hi, stryādīnāṃ satyetasmin doṣadvaye 'śakyamarjjanaṃ kartumasvābhāvikatvāt
            / satyarjane rakṣaṇamaśakyaṃ, sādhāraṇatvāt / sati ca rakṣaṇe kṣayaḥ, kṛtakatvāt /
            saṅgāccānupaśamo bhūtopaghātamantareṇa cāsambhava ityete doṣāḥ /
            āha, kathametadavagamyate yaddṛṣṭasya hetoranaikāntikatvamanātyantikatvaṃ ceti ?
            ucyate- pratyakṣa evaitadupalabhyate / yadāyurvedavihitasya kriyākramasyābhiyuktamātmavantaṃ
            bheṣajabhiṣakparicārakasampannaṃ pratyānarthakyam / āha ca -
            
            <p>
                 sarveṣāṃ vyādhirūpāṇāṃ nidānaṃ trividhaṃ smṛtam /<br />
                 āhāraśca vihāraśca karma pūrvakṛtaṃ tathā //
               </p>
         </p>
         
         
         <p>
              tatrāhāravihārotthān rogān dravyamapohati /<br />
              yastu karmakṛto vyādhirmaraṇātsa nivartate //
            </p>
         
         
         <p>
            punarapyāha-<br />
              sopadravaḥ sarvarūpo balamāṃsendriyāpahaḥ /<br />
              sāriṣṭhaścaiva yo vyādhistaṃ bhiṣak parivarjayet //
            </p>
         
         
         <p>ityevamanaikāntikatvam / anātyantikatvaṃ tu nivṛttānāmapi vyādhīnāmpunarutpattidarśanāt
            / mahatā khalvapi prayatnena nivartitā vyādhayaḥ punarutpadyante / tathā coktam -
            punarjvare samutpanne kriyā pūrvajvarānugā / iti
            tasmādyathaivāsyāyurvedādeḥ pratīkārahetutvaṃ pratyakṣasiddhamevamekāntātyantato 'bhāvo
            'pi / tathā mānasasya ca / yathā ca śārīraduḥkhapratīkārahetavo 'naikāntikāḥ tathā
            stryādayo 'pi / kasmāt ? tatsannidhāne viṣayāntarābhilāṣadarśanāt / yadi hi stryādayo
            viṣayāḥ sarvadā duḥkhapratīkārasamarthā bhaveyuḥ, kimati teṣu sannihiteṣu viṣayiṇo
            viṣayāntarajighṛkṣā syāt ? evamanaikāntikatvam / anātyantikatvamapi / nivṛttecchānāmapi
            bhūyaḥ prārthanāsambhavāt / yadi hi viṣayopabhogo 'tyantameva mānasaṃ duḥkhamapahanyāt
            kiṃ prāptaṃ yena bhūyastaṃ prati viṣayiṇo 'bhilāṣaḥ syāt ? kiṃ kāraṇam ? yasmānna
            hyavidyamāne tamasi devadattasya pradīpaṃ pratyapekṣā bhavati / dṛśyate ca nivṛttecchānāmapi
            viṣayopabhogādviṣayiṇāṃ bhūyo viṣayābhilāṣaḥ / tena manyāmahe nāyaṃ dṛṣṭo heturduḥkhamahapanti
            / kintarhi sutarāṃ vṛddhiṃ karoti / āha ca -
            
            <p>
                 na jātu kāmaḥ kāmānāmupabhogena śāmyati /<br />
                 haviṣā kṛṣṇavartmeva bhūya evābhivardhate //
               </p>
         </p>
         
         
         <p>
              apara āha-<br />
              saṃvedyatvād gurutvācca ninditatvācca sādhubhiḥ /<br />
              sarvatrāsannidhānācca na dṛṣṭo heturiṣyate //
            </p>
         
         
         <p>  saṃvedyatvāt / bhogasādhanavikalānāmarthināṃ madhye viṣayiṇopayujyamānāstaissaṃvedyante
            / teṣāmapradāyopayujyamānaṃ nairghṛṇyamāviṣkuryāt / viṣayiṇā pradīyamāno vārthibhyaḥ
            parimitatvādavacchidyetetyanupāyo 'yaṃ duḥkhāpaghāte buddhimatām / kiṃ ca gurutvāt
            / bhogānāṃ vividhanivasanastrīpānabhojanavilepanālaṃkārādīnāṃ samagrye sukhamutpadyate
            / nānyataravaikalye / sāmagryaṃ caiṣāṃ svābhāvikatvādanupapannam / āha ca -
            
            <p>
                 nābhijātiṃ na vijñānaṃ na ca śauryamapekṣate /<br />
                 lakṣmī saṃskārayogācca kvacidevāvatiṣṭhate //
               </p>
         </p>
         
         
         <p>  ityevamanekārthāśrayatvād gururviṣayopabhogaḥ / kiṃ ca ninditatvācca sādhubhiḥ /
            ninditaḥ khalvapi sādhubhirviṣayopabhogaḥ / yasmādāha-
            
            <p>
                 āyāsāśca vighātaśca vipralambhabhayāni ca /<br />
                 yaccānyadaśivaṃ loke tatkāmebhyaḥ pravartate //
               </p>
         </p>
         
         
         <p>
            punarapyāha-<br />
              ayaṃ sakṣetriyo vyādhirayamātyantiko jvaraḥ /<br />
              idamāspadamītīnāmeṣa yoniḥ sapāpmanām //
            </p>
         
         
         <p>
              agādhametatpātālameṣa paṅko duruttaraḥ /<br />
              kleśavyādhibhayākīrṇametacchvabhraṃ bhayāvaham //
            </p>
         
         
         <p>
              vividhāyāsaśokānāmetadāyatanaṃ mahat /<br />
              dainyaśramaviṣādānāmetatkṣetramapāvṛtam //
            </p>
         
         
         <p>
              yasmādviṣayasambhogādvihagaḥ pañjarāviva /<br />
              gato vaneṣu ramate sa sukhāni samaśnute //
            </p>
         
         
         <p>  tasmāt sādhubhirapākṛtatvādasādhurviṣayopabhogaḥ / kiṃ ca sarvatrāsannidhānāt /
            na hi supratiniviṣṭasyāpi kāminaḥ sarvatra viṣayasannidhānena bhavitavyam / no khalvapi
            ekasmin deśe 'vasthānaṃ sambhavati, viṣayābhāvaprasaṅgāt / tasmādavaśyaṃ viyogena
            bhavitavyam / viyoge ca sati dhruvo 'niṣṭānubandha iti ko 'rtho viṣayaparigraheṇa
            ? tatra yaduktaṃ dṛṣṭasya hetoḥ sadbhāvādapārthakā jijñāseti etadayuktam // 1 //</p>
         
         
         
         
         
         <p>  kārikā 2
            </p>
         
         
         
         
         <p>  āha- yadyekāntātyantato 'bhāvāddṛṣṭe hetāvaparitoṣastena tarhyastyayamanyo heturubhayadoṣavarjitaḥ
            sa kasmānna parigṛhyate ? ko 'sāviti cet ucyate, śāstroktaḥ karmavidhiḥ / sa hyaikāntikaḥ
            / katham ? evaṃ hyāha - paśubandhena sarvāṃllokān jayati / na tūktaṃ kadācijjayati,
            kadācinneti / phalasya pratyakṣānupalabdheranaikāntikatvamiti cet, syānmatam pratyakṣata
            evedaṃ vihitasya karmaṇaḥ phalaṃ nopalabhyate / tathā hi putrakāma iṣṭiṃ nirūpya duhitaramapi
            na prāpnoti / arthakāmaśca karma kṛtvā māṣakamapi na labhate / tasmānnāyamanaikāntika
            iti / etacca naivam / kasmāt ? sādhanavaikalyāttadanupapatteḥ / anekasādhanasādhyo
            hi karmavidhiḥ / yatra phalaṃ nopalabhyate tatra sādhanavaikalyamanumātavyam / kasmāt
            ? na hyetadiṣṭaṃ, sati kāraṇe kāryaṃ na bhavati / kiṃ cānyat, saṃsārābhāvaprasaṅgāt
            / yadi khalvapi karmaṇaḥ phalavattvaṃ neṣyate tena tannimittasya saṃsāsarasyābhāvaprasaṅgaḥ
            / aniṣṭaṃ caitat / tasmātsiddhamasyaikāntikatvam /
            ātyantikatvamapi siddhameva / yasmādāha apāma somamamṛtā abhūmeti / atra somapānādamṛtatvāvāptiḥ
            śrūyate / tasmāttadevānuṣṭhātavyam / kimanyena hetunā parikalpiteneti jijñāsāpārthaiveti
            /
            ucyate</p>
         
         
         <p>  <span class="bold">dṛṣṭavadānuśravikaḥ</span></p>
         
         
         <p>  anuśrūyate ityanuśravaḥ / anuśrave bhava ānuśravikaḥ / dṛṣṭena tulyaṃ vartate dṛṣṭavat
            / kimasāvanabhipreta iti vākyaśeṣaḥ /
            āha kaḥ punarayamanuśravaḥ ?
            ucyate- mantrabrāhmaṇaṃ yāvadvā purātanamanuśrūyamāṇaṃ prāmāṇyenābhyupagamyate tatrabhavadbhiḥ
            / yathāśrutinibandhanāḥ smṛtayaḥ / aṅgāni vedāstarkā vā / yathāha
            vedavedāṅgatarkeṣu vedasaṃjñā nirucyate / iti /
            āha, kiṃ pūrvasmādeva hetorayamānuśraviko heturanabhipreta iti ?
            netyucyate / kintarhi</p>
         
         
         <p>  <span class="bold">sa hyaviśuddhikṣayātiśayayuktaḥ /</span></p>
         
         
         <p>  iti / sa ityānuśravikasya hetoḥ pratinirdeśaḥ / hiśabdo yasmādarthe / aviśuddhiśca
            kṣayaścātiśayaśca tairyuktaḥ / etaduktaṃ bhavati / yasmādayamānuśraviko heturaviśuddho
            'nityastāratamyavāṃścāto dṛṣṭa ivānabhipretaḥ /
            tatrāviśuddhiyuktastāvat hiṃsāvidhānāt / yadāha brāhmaṇe- brāhmaṇamālabhetetyādi /
            tathā-
            
            <p>
                 ṣaṭśatāni niyujyante paśūnāṃ madhyame 'hani /<br />
                 aśvamedhasya vacanādūnāni paśubhistribhiḥ //
               </p>
         </p>
         
         
         <p>  iti hiṃsā cāviśuddhiḥ / prāṇināmiṣṭaśarīravyāpādanāt /
            āha, tadanupapattiḥ / śāstracoditatvāt / yadi śāstreṇa coditeyaṃ hiṃsā na syāt muktasaṃśayamaviśuddhitvamasyāḥ
            pratipadyāmahe, śāsracoditā tu / tasmānneyamaviśuddhiḥ /
            tatprāmāṇyānabhyupagamādaviśuddhiriti cet syānmatam, vedaprāmāṇyamabhyupagacchatāmasaṃśayametadevaṃ
            syāt / hetuvādakuśalāstu vayam / tasmādadhīyatāṃ yadi kaścidastyubhayapakṣaprasiddho
            hetuḥ yato nissaṃśayaḥ pratyayaḥ syāditi / etaccāyuktam / kasmāt ? abhyupagamavirodhāt
            / dṛṣṭamanumānamāptavacanaṃ ceti prāmāṇyatrayamabhyupagataṃ bhavadbhiḥ / idānīṃ vedasyāptavacanatve
            satyaprāmāṇyaṃ bruvataḥ svamatavyāghātaḥ / tasmādayuktametat /
            vedasyāptavacanatvānupapatteradoṣa iti cetsyānmatam / āptavacanatvaṃ prākprasādhyāsya
            vedasya paścāt ayamupālambho yuktamabhidhātuṃ syāt / tattvasiddham / tasmādanupālambho
            'yamiti / etadapyuktam / kasmāt ? puruṣabuddhipūrvakatve sati rāgādiyogācchabdo vicārārhaḥ
            syāt kimāptavacanaṃ na veti / apuruṣabuddhipūrvakastvāmnāyaḥ svatantraḥ puruṣaniśśreyasārthaṃ
            pravartate / tasmānnaivaṃvidhamaniṣṭaṃ vicāramarhati / kiṃ cānyat aviśuddhitvānupapattiprasaṅgāt
            / yadi caitasminnarthe bhavānapi paryanupayujyeta - kathamidaṃ niścīyate yaduta prāṇināmiṣṭaśarīravyāpādanādaviśuddhihiṃseti
            ? avaśyamabhidhānīyaṃ śāstrata iti / tadeva ca śāstraṃ kratau hiṃsāmāha / tasmāt ko
            'tra hetuḥ anyatra pramāṇamihaivaitadapramāṇaṃ bhavitumarhati hiṃsāto dharma iti ?
            anugrahopaghātalakṣaṇatvādahiṃsāhiṃsayoḥ pratyakṣasiddhiriti cet - athāpi syāt ahiṃsātaścānugraho
            bhavatīṣṭaśarīravyāpādanalakṣaṇaḥ, hiṃsātaścopaghāto bhavati abhipretaśarīravyāpādanalakṣaṇaḥ
            / kriyānurūpaṃ ca phalamanumātuṃ yuktamiti pratyakṣasiddhamanayoriṣṭāniṣṭaphalahetutvam
            / tasmāt ko 'tra śāstravyāpāra iti ? etaccānupapannam / kasmāt ? aniṣṭaprasaṃgāt /
            evaṃ hi parikalpyamāne gurubhāryāgamane 'pi sattvāntarānugrahasāmarthādiṣṭaphalasambandhaḥ
            syāt / māṇavakaṃ copanīya vratādeśaśaucabrahmacaryyasvādhyāyābhyāsabhaikṣāgniparicaraṇaguruśuśrūṣādiṣu
            pravartayato 'niṣṭaphalasambandhaḥ syāt / tasmāllokaśāstraviruddho 'sattarko neṣṭa
            iti /
            ubhayābhidhānācchāstravirodhaprasaṅga iti cet syānmatam tadeva śāstramahiṃsāmāha,
            tadeva hiṃsām / evaṃ sati parasparaviruddhayorarthayoścoditatvādubhayānugrahāsambhave
            śāstravirodhaprasaṅga iti / tacca naivam / kasmāt ? utsargāpavādayorviṣayabhedāt /
            sāmānye hi śāstramahiṃsāmutsṛjya viśeṣe kratulakṣaṇe 'pavādaṃ śāsti / sāmānyavihitaṃ
            ca viśeṣavihitena bādhyate / tadyathā - dadhi brāhmaṇebho dīyatāṃ takraṃ kauṇḍinyāyeti
            / tasmādutsargāpavādayorviṣayabhedānnāsti śāstravirodha iti / kiṃ cānyat / kanyāgamanavat
            punarvidhāne doṣābhāvāt / yathā khalvapi śāsre pratiṣiddhaṃ kanyāgamanamiti nedānīmabhirūpaḥ
            pratigṛhya, tāmabhigamyādharmabhāgbhavati /
            gṛhasthaḥ sadṛśīṃ bhāryāṃ vindetānanyapūrvikām /
            iti śāstrāntarasadbhāvāt / evaṃ śāstre pratiṣiddhā hiṃsā / nedānīṃ kratau hiṃsāyāṃ
            pravartamāno 'niṣṭaphalabhāk syāt / pūrvoktādeva śāstrāntarasadbhāvāt / tara yaduktaṃ
            prāṇināmiṣṭaśarīravyāpādanādaviśuddhirhiṃsetyetadayuktam /
            ucyate - na, abhiprāyānavabodhāt / citramapi bahvetadabhidhīyamāno nābhiprāyaṃ veda
            bhavān / kiṃ kāraṇam ? yasmānna vayaṃ vedasya prāmāṇyaṃ pratyācakṣmahe / no khalvapi
            brūmaḥ śāstracoditāyāṃ hiṃsāyāṃ pravartamānasyāniṣṭaphalasambandho bhavati / kintarhi
            sati svargaprāptinimittatve vedavihitasya karmaṇaḥ samanuṣṭhānaṃ prāṇijamupaghātamantareṇa
            na sambhavati iti hitakāmairabhyupekṣyate / yasmāt na hyetaduktaṃ yadanyeṣāmupaghātenātmānugrahaḥ
            kārya iti / āha -
            
            <p>
                 na tatparasya sandadhyātpratikūlaṃ yadātmanaḥ /<br />
                 eṣa saṅkṣepato dharmaḥ kāmādanyaḥ pravartate //
               </p>
         </p>
         
         
         <p>  āha yadyetannābhyupagamyate kathaṃ pūrvamuktaṃ prāṇināmiṣṭaśarīravyāpādanādaviśuddhirhiṃseti
            ?
            ucyate kārye kāraṇopacārāt / yo 'sau hiṃsānimittakaḥ kāruṇyān manasi naḥ paritāpa
            utpadyate sā khalvaviśuddhirabhipretā / tasyāṃ kāraṇamupacaryoktamaviśuddhirhiṃseti
            / yathā mudgaistṛptāḥ gobhiḥ sukhina iti /
            āha kathametadavagamyate hiṃsākāryaṃ paritāpamātramaviśuddhirācāryasyābhipretā, na
            punarhiṃsaiveti ?
            ucyate, prakarṣapratyayopalabdheḥ / vakṣyatyupadiṣṭāt tadviparītaḥ śreyāniti (<span class="it">ISk 2</span>) / samānajātīyaṃ ca pratiyoginamapekṣya prakarṣapratyaya utpadyate / yadi cānuśravikasya
            praśasyatā nābhipretā syāt prakarṣapratyayānupapattiprasaṅgaḥ / tasmānnotsūtrametat
            /
            āha, sannyāsānupapattiḥ / aviyogaśravaṇāt / na hi karmaṇo 'tyāgasannyāsayostvamīśiṣe
            / kintarhi śāstraṃ yadāha tadavaśyaṃ kartavyam / taccāmaraṇāt karmabhiraviyogaṃ śāsti
            / kasmāt ? evaṃ hyāha- "jarāmaryametat satraṃ yadagnihotradārśapaurṇamāsau, jarayā
            ha etasmāt satrādvimucyate, mṛtyunā ca /" punarapyāha "kurvanneveha karmāṇi jijīviṣecchataṃ
            samāḥ /" tasmādāmaraṇāt karmaṇāmatyāgaḥ / tasmin sati hetvantarakarmaṇāmānarthakyam
            /
            ucyate, na, sādhanānāmasvabhāvikatvāt / patnīsaṃyogādibhiranekaiḥ sādhanairayaṃ karmavidhiḥ
            prasādhyate / teṣāṃ cāsvābhāvikatvāt aśakyamarjanaṃ prayogataḥ pūrvaṃ kartumiti pratipāditam
            / tasmādanityāni karmāṇi /
            hetuśāstravipratipattau śāstrabalīyastvamiti cet syānmatam / yatra hetuśāstrayorvipratipattirbhavati
            tatra vipralambhabhūyiṣṭhatvādanumānasya balīyaḥ śāstramityavaśayamabhyupagantavyamiti
            / taccānupapannam / kasmāt ? śaktito viniyogāt / śaktimapekṣya śāstramagnihotrādīni
            karmāṇi vidadhatteṣāmanityatāṃ jñāpayati / katham ? evaṃ hyāha, "yo 'laṃ sannagnihotrāyāgnihotraṃ
            na juhoti tameṣā devatāparuṇaddhyasmāllokādamuṣmāccobhābhyām /" tasmādanityāni karmāṇi
            / kiṃ cānyat / jarāgrahaṇasāmarthyāt / tvadīya eva jñāpake jarāgrahaṇamasti / ato
            'numīyate śaktyapekṣamanityaṃ ca karma / kiṃ cānyat śāstrahāneḥ / ubhayaṃ hi śāstre
            nirdiṣṭam / karmāṇi sannyāsaśca / yadi punaḥ karmāṇi nityakartavyatayeṣyante tena
            sannyāsaśāstraṃ hīyate / tasmādviṣayarāgāviṣkaraṇametadvaḥ /
            āha, na, śrutibalīyastvāt / tulyabalayorhi śāstrayorekaviṣayasannipāte dvayoryugapadanugrahāsambhave
            vikalpaparyāyau bhavataḥ / śrutismṛtisannipāte ca śrutirbalīyasī, smṛtivihitaśca sannyāsaḥ
            / tasmānnānayorvikalpaḥ / na khalvapi paryāyo nyāyyaḥ /
            ucyate- taditaratra tulyam / yathaiva karmaṇāṃ samanuṣṭhānaṃ śāsti śāstraṃ tathā sannyāsamapi
            / katham ? evaṃ hyāha-
            
            <p>
                 na karmaṇā na prajayā dhanena tyāgenaikenāmṛtatvamānaśuḥ /<br />
                 pareṇa nākaṃ nihitaṃ guhāyāṃ vibhrājate yadyatayo viśanti //
               </p>
         </p>
         
         
         <p>
              tathā-<br />
              na karmaṇā mṛtyumṛṣayo niṣeddhuḥ prajāvanto draviṇamicchamāṇāḥ /<br />
              athāpare ṛṣayo manīṣiṇaḥ paraṃ karmabhyo 'mṛtatvamānaśuḥ //
            </p>
         
         
         <p>  brāhmaṇaṃ cātra bhavati- "tadya idaṃ viduḥ, ye ceme 'raṇyāḥ śraddhātapa ityupāsate
            te 'rciṣamabhisambhavanti / arciṣo harahna āpūryamāṇapakṣamāpūryamāṇapakṣādyānṣaḍudaṅḍeti
            māsāṃstānmāsebhyaḥ saṃvatsaraṃ saṃvatsarādādityamādityāccandramasaṃ candramaso vidyutaṃ
            tatpuruṣo 'māṇavaḥ sa etān brahma gamayati /" punarapyāha- "etameva viditvā munirbhavati,
            etameva pravrājino lokamicchantaḥ pravrajanti / etaddha sma vai pūrve vidvāṃsaḥ prajāṃ
            nākāmayanta, prajayā kiṃ kariṣyāmo yeṣāṃ nāyamātmā nāyaṃ loka iti te ha sma putraiṣaṇāyāśca
            vittaiṣaṇāyāśca lokaiṣaṇāyāśca vyutthāyātha bhikṣācaryaṃ carantīti /" tasmādete tyāgasannyāsayorubhayorliṅgam
            /
            āha - yadyapyevaṃ śāstraṃ tathāpi samanuṣṭhāne vidhirasti / vihitaṃ cāvaśyaṃ kartavyam
            / sannyāse tvarthavādamātramityanayorayaṃ viśeṣaḥ / tasmin sati samanuṣṭhānaṃ jyāyo
            na tyāgaḥ /
            ucyate- ko 'yaṃ vidhiḥ, ko 'yamarthavādaḥ ?
            āha- vidhistadarthatvenāpūrvopadeśaḥ / yo hi vidhyarthena liṅā loṭā kṛtyairvāpūrvopadeśaḥ
            kriyate sa vidhiḥ / yathā- agnihotraṃ juhuyāt svargakāmaḥ / vāyavyaṃ śvetamajamālabheta
            bhūtikāma iti / stutirarthavādaḥ / tasya tu vihitasya prarocanārthaṃ yā stutiḥ so
            'rthavādaḥ / tadyathā- "vāyurvai kṣepiṣṭhā devatā vāyumeva tena bhāgadheyenopadhāvati,
            sa evainaṃ bhūtiṃ gamayati" iti / evaṃvidhāṃ hi stutimupaśrutya phalārthine hi yajamānāya
            vidhiḥ prarocate / etasmin hitakāmaḥ pravartate iti /
            ucyate- na, ata eva sannyāsasiddhiḥ / evaṃ cenmanyase yamāmnāyaḥ śreyāṃsamarthaṃ manyate,
            taṃ prarocanāya stauti tathā sannyāsasiddhiḥ / kasmāt ? stutatvāt / bahulārthināṃ
            sannyāsamāmnāyaḥ stauti / sa kasmānna prarocate ? itarathā hyānarthakyam / yadi khalvapyarthavādaḥ
            stuvannapi na prarocayet yaduktaṃ prarocanārtho 'rthavāda iti tadbhavadbhirhāpitavyaṃ
            syāt / anarthako hyevaṃ satyarthavādo na prarocanārthaḥ / arthāntaravacanaṃ vā / yadi
            prarocanārthatvamasya neṣyate tena tarhyarthāntaraṃ vaktavyam / mā bhūdanarthakatvaṃ
            vedaikadeśasyeti / tasmānnānayā vibhīṣikayā vayaṃ śakyāḥ sanmārgādapanetum / kiṃcānyat
            / ubhayathā vikalpe 'niṣṭaprasaṅgāt / ihāyamāmnāyo vidheyatvena vā sannyāsaṃ stūyāt
            avidheyatvena vā / kiṃcātaḥ ? tadyadi tāvadvidheyatvena stauti kimanyadvicāryate ?
            siddhaḥ sannyāsaḥ / atha vidheyatvena, stutāvasya prayojanaṃ kartavyam / yaddhi kartavyatayā
            neṣṭaṃ tadapuruṣabuddhipūrvakaḥ svatantraḥ puruṣaniśśreyasārthaṃ pravartamāna āmnāyaḥ
            kimiti prarocayeta ? tasmādetāmapi kalpanāṃ kṛtvā kṛśamevaitat / athavobhathā vikalpa
            ityasyāyamanyo 'rthaḥ / ihāyamāmnāyo bhūtārthena vā sannyāsaṃ prarocayet / abhūtārthena
            vā ? kiṃ cātaḥ ? tadyadi tāvadbhūtārthena prarocayati tathā satyamṛtatvaprāpakasya
            sannyāsasyāparigrahe viṣayārāgādanyo heturvaktavyaḥ / athābhūtārthena, puruṣo niḥśreyasāddhīyate
            / kasmāt ? na hyetadyuktaṃ yadaśreyasi mārge pramāṇabhūta āmnāyo mātṛmodakanyāyenehitārthinaḥ
            prāṇinaḥ pratārayet / tasmādayuktametat / kiñcānyat anekāntāt / nacāyamekānto yadvihitameva
            kartavyam / tathā ca śābarāḥ paṭhanti grāmagamanaṃ bhavataḥ śobhanamityatrāntareṇa
            vidhiṃ stutireva devadattaṃ grāmagamanāya prarocayatīti / kiñcānyat, āśaṅkāprasaṅgāt
            / yadi khalvapi kiñcit satyaṃ kiñcidanṛtaṃ brūyādvedaḥ tathā sati pauruṣeyavākyavadvedavākye
            'pi āśaṃkā prasajyeta / tathā ca sati yaduktameva prasaṃgaḥ / aniṣṭaṃ caitat / kiṃ
            ca vidhyanumānaṃ vā tat, evamekadeśabhūtatvāt / athavā vidhyekadeśo 'rthavāda
            ityatisṛṣṭaṃ bhavatā / tatra sannyāse 'rthavādamupalabhya vidhirapyastīti anumātavyam
            / anupalambhādadoṣa iti cet syāccaivaṃ yadyasau vidhirupalabhyate / tasmādanupalambhādayaṃ
            doṣānnivartiṣyata iti / etaccānupapannam / kasmāt ? anekabhedatvāt / upalabdhau yatnaḥ
            kriyatām / anekabhedo hi prativedamāmnāyaḥ / tatra yaduktaṃ vidhisadbhāvāt kriyāprādhānyamityetadapyayuktam
            / itikartavyatānupadeśāt sannyāsānupapattiriti cet- athāpi syādyadi sannyāsamapyāmnāyo
            vidheyaṃ manyeta / tena yathā gārhasthyasyetikartavyatāṃ bhāryodvahanādikāṃ mantravadupadiśati
            tathā sannyāsamapyupadiśet / na tūpadiṣṭavān / tasmānnāsti sannyāsa iti / etadapyayuktam
            / kasmāt ? abhāvāt / itikartavyatānāṃ hi sarvāsāmabhāvaḥ sannyāsaḥ / tatra kiṃ śāstramupadekṣyati
            ? yāvatī khalvitikartavyatā sannyāsāṅgaṃ tāmupadiśati śāstram / katham ? evaṃ hyāha-
            "tapaḥśraddhe ye hyupavasanti araṇye śāntā vidvāṃso bhaikṣacaryā carantaḥ sūryadvāreṇa
            te virajasaḥ prayānti yatrāmṛtaḥ sa puruṣo 'vyayātmā /" tatra tapaḥśraddhe ye hyapavasantītyenaṃ
            śraddhayopetaṃ yamaniyamalakṣaṇaṃ dharmamāha / araṇya iti gṛhebhyo vinissṛtim / śāntā
            itīndriyāṇāmantaḥkaraṇasya ca viṣayābhilāṣādvinivartanam / vidvāṃsa iti pūrvarātrāpararātrādiṣu
            kāleṣvanirviṇṇasya yogino jñānābhyāsam / bhaikṣacaryāṃ caranta iti śarīrasthitinimittaṃ
            parimitamabhyavahāraniyogam / uttarārdhena ca phalamācaṣṭe / tannibandhanaśca vistaraḥ
            sanyāsetikartavyatāyāṃ manvādibhirabhihitaḥ / śrutinirvacanāśca smṛtayo bhavatāṃ pramāṇamiti
            pakṣaḥ / tatra yaduktamitikartavyatānupadeśānnāsti sannyāsa ityedayuktam / evaṃ ca
            nityāni karmāṇi / yattvanenaitaduktamānuśraviko heturanaikāntika iti satyametat /
            avaśyaṃ hi karmaṇaḥ phalamabhyupagantavyam / itarathā hi tannimittasya saṃsārasyābhāvādaniṣṭaprasaṅgaḥ
            / tasmādaniṣṭāmevaitadācāryasya /
            āha, kathametadanumātavyamiti ?
            ucyate, kṣayagrahaṇasāmarthyāt / yadi pūrvasūtroktamihānuvartate kṣayagrahaṇamanarthakaṃ
            syāt / kasmāt ? atyantābhāvaparyāyo hi kṣaya iti kṛtvā / evaṃ siddho 'viśuddhiyogaḥ
            /
            āha, kṣayayoga idānīṃ kathamanumātavya iti ?
            ucyate - kṣayayogo 'ṅgaparimāṇāt / kṣayayogaḥ punarasya hetoraṅgaparimāṇādveditavyaḥ
            / yāni hi yajeraṅgāni paśupuroḍāśādīni tāni parimitāni / parimitānāṃ sādhanānāṃ tantvādīnāṃ
            parimitaṃ kāryaṃ paṭādi dṛṣṭam / parimitaṃ kṣayadharmi dṛṣṭam / tadvadeva / kiñcānyat
            / saṃsāropalambhāt / dṛśyate cāyaṃ vāgbuddhisvabhāvāhāravihārabhedabhinnakarmavihāravaicitryanimittaḥ
            saṃsāraḥ / yadi punaḥ sākṣāt kṛtaṃ karmākṣayaphalaṃ syāt sa punarāvṛttyabhāvāt prāṇināṃ
            nopalabhyeta /
            śabdasāmarthyānnityatvamiti cet syādetat / "śabdapramāṇakā vayaṃ,yacchabda āha tadasmākaṃ
            pramāṇam /" sa cāsya hetoramṛtatvamāha "tarati mṛtyuṃ, tarati pāpmānamityādi" / tasmādanicchatāpyetadavaśyamabhyupagantavyam
            / anabhyupagame vā pratijñāhānirvedaḥ pramāṇamiti / etacca naivam / kasmāt ? śabdāntareṇa
            virodhāt / anityatvamasya hetoḥ śabdo 'numanyate / tasyaivaṃ sati virodhaḥ prāpnoti
            / katham ? evaṃ hyāha- "atha ye ime grāme iṣṭāpūrte dattamityupāsate, athaitamevādhvānaṃ
            punarnivartante / yathaitamākāśaṃ ākāśādvāyum / te dhūmamabhisambhavanti / dhūmo bhūtvābhraṃ
            bhavati / megho bhūtvā pravarṣati / ta iha vrīhiyavā oṣadhivanaspatayastilā māṣā iti
            jāyante / tato vai yo 'nnamati yo retaḥ siñcati sa bhūya eva bhavatīti /" tatra yaduktaṃ
            śabdasāmarthyānnityatvamityedayuktam /
            ubhayathābhidhānācchāstravirodhaprasaṅga iti cet syānmatam / tadeva śāstraṃ nityatvamāha
            tadevānityatvam / evaṃ sati parasparavirodhinorarthayoścoditatvāt ubhayānugrahāsambhave
            sati śāstravirodhaprasaṅga iti / tacca naivam / kasmāt ? asambhave satyarthāntaraklṛpteḥ
            / yatra hi pramāṇabhūtā śrutirasambhavinamarthaṃ codayati, tatrārthāntaraṃ kalpayati
            / tadyathā- "sa ātmano vapāmudakhidat" "stenaṃ manaḥ" "anṛtavādino vāg" ityevamādiṣu
            / evamihāpi nāsti sambhavaḥ yadeko 'rtho nityaśca syādanityaśceti / tasmānnityatvavācakasya
            śāstrāntarasya bhaktyārthāntaraṃ parikalpayiṣyāmaḥ / tadvaditaratrāpīti cet syānmatam-
            yathaiva bhavatā nityānityayorekatrāsambhavānnityatvasya bhaktyā kalpanā kṛtā tathaivānityatvasyāpi
            kariṣyata iti / etaccāyuktam / kasmāt ? sarvapramāṇavirodhaprasaṅgāt / vināśe hi bhaktyā
            kalpyamāne sarvapramāṇavirodhaḥ prasajyeta / katham ? pratyakṣavirodhastāvat saṃsāropalambhāt
            / anumānavirodhaḥ aṅgaparimāṇe satyaṅgino nityatvānupapatteḥ / śabdavirodhaḥ te dhūmamabhisambhavantīti
            vacanāt / na tu nityatve bhaktyā kalpyamāne doṣo 'yamupadyate / tasmādviṣametat /
            āha, kathamidānīṃ bhaktyā kalpayitavyaṃ śāstramiti ?
            ucyate, prakṛṣṭārthatayā / yathā khalvapyamṛtaṃ vā mṛtamatijīvo mā te hāsiṣurasavaḥ
            śarīramityabhidhīyate / na ca prāṇināmatyantāyāsavo jahati, kintarhi prakṛṣṭaṃ kālam
            / evamihāpyucyate tarati mṛtyumiti / nātyantāya mṛtyuṃ tarati, kintarhi prakṛṣṭaṃ
            kālam / upacaryate hi loke prakṛṣṭe nityaśabdaḥ / tadyathā nityaprahasito nityaprajalpita
            iti / evaṃ siddhaḥ kṣayayogaḥ /
            āha, atiśayayoga idānīmasya hetoḥ kathamanumātavya iti /
            ucyate- atiśayayogaḥ kriyābhyāsāt / yatra hi kriyā sakṛt pravartate yatra cāsakṛdāvartate
            tatrātiśayo dṛṣṭaḥ / tadyathā kṛṣyādiṣu / yajñe ca dravyopādānaśaktyapekṣā / kvacit
            sakṛdeva pravṛttiḥ, kvacit punaḥpunarāvṛttiḥ / tasmādatiśayena bhavitavyam / kiṃ cānyat
            aṅgātiśayāt / ihāṅgānāmatiśayādaṅgino 'pi ghaṭāderatiśayo dṛṣṭaḥ / asti cāyaṃ pratiyajñamaṅgānāṃ
            dakṣiṇādīnāmatiśayaḥ /
            tasmādatrāpyatiśayena bhavitavyam /
            devatāṅgabhāvagamanāt kṣayātiśayānupapattiriti cet- athāpi syāt yo hi yajñe dravyamātrasya
            sādhanabhāvamanumanyate taṃ prati kṣayātiśayadoṣāvaparihāryau syātām / vayantu dravyasamavāyinīṃ
            devatāṃ kratāvaṅgabhāvamupagacchantīṃ vidmaḥ / tasmādadoṣo 'yamiti / taccānupapannam
            / kasmāt ? sādhyatvāt / devatānāmaparimitatvaṃ sādhyam / tadaṅgabhāvagamanācca doṣābhāvaḥ
            / na cātmakriyāṅgatvamudāsīnatvāt iti naḥ siddhāntaḥ / tasmādayuktametat / upetya
            vā / kratusamanuṣṭhānānarthakyaprasaṅgāt / yadi dravyasamavāyinīṃ devatāmupalabhya
            tadaṅgabhāvagamanādakṣayo niratiśayaśca heturavāpyate itīṣṭaṃ vaḥ, tena tarhi yadvā
            tadvā vedoktaṃ karma kṛtvā śakyo 'vāptumarthaḥ / kiṃ prāṇivināśahetubhiḥ kratubhiḥ
            ? katham ? na hi kiṃcitkarma vidyate yatra śarīrasyāṅgabhāvo na syāt / sarvadevatāmayaṃ
            ca śarīraṃ yasmādāha tasmādvai vidvānpuruṣamidaṃ brahmeti manyate / sarvā hyasmin
            devatāḥ śarīre 'dhi samāhitāḥ / tatra yaduktaṃ devatāṅgabhāvagamanāt kṣayātiśayānupapattirityetadayuktam
            / evamayaṃ hetustridoṣaḥ / tena yaḥ phalaviśeṣo 'bhinirvartyate so 'pi tathājātīyaka
            iti śakyamanumātum / tasmānnāsya jijñāsoratra samādhiḥ /
            āha, yadi nāyaṃ śreyāniti kṛtvāsya jijñāsornātra samādhiḥ tena tarhi yaḥ śreyān phalaviśeṣaḥ
            sa upadeṣṭavaya iti /
            ucyate-</p>
         
         
         <p>  <span class="bold">tadviparītaḥ śreyān</span></p>
         
         
         <p>  tadityanena karmavidhiniṣpāditasya svargaprāptilakṣaṇasya phalasyābhisambandhaḥ
            / tasmādviparītaḥ śuddho 'kṣayo niratiśaya ityarthaḥ / ko 'sāvityucyate mokṣaḥ śreyān
            / etaduktaṃ bhavati / ubhāvapyetau praśasyau svargāpavargau, āmnāyavihitatvāt / mokṣastu
            praśasyataraḥ / kasmāt ? yathoktadoṣānupapatteḥ / sa hyavaśyaṃbhāvitvādaikāntikaḥ
            / atīndriyatvādasaṃvedyaḥ / svātmanyavasthitvāllaghuḥ sarvatra sannihitaśca / āmnāyastutatvātpraśastaḥ
            / sadbhirāsevitatvādaninditaḥ / yamaniyamavairāgyajñānābhyupāyaśuddherviśuddhaḥ /
            adravyatvādakṣayo niratiśayaśca /
            āha, kathaṃ punarayamapavargaḥ prāpyata iti ?
            ucyate, saṃyogābhāvāt / duḥkhaṃ ca pradhānam / tathā ca tantrāntareṣvapyuktam- duḥkhahetuḥ
            kāryakaraṇaśaktiriti / tena yadā puruṣasya saṃyogastadāviśuddhitvamasya / svaśaktiviśeṣayogātteṣu
            teṣu jātyantaraparivarteṣu dharmādinimittasāmarthyādāyāsamanubhavati / yadā tu pradhānasaṃyogo
            vinivartate tadā nimittābhāve naimittikasyāpyabhāva iti kṛtvā na punardvandvānyanubhavati
            /
            āha, kimarthaḥ punarayaṃ pradhānasya puruṣeṇa saha saṃyogaḥ ?
            ucyate, naitadihābhidhānīyam / vakṣyatyayamupariṣṭādācāryaḥ "puruṣasya darśanārthaḥ,
            kaivalyārthastathā pradhānasya / paṅgvandhavadubhayorapi saṃyoga iti" (<span class="it">ISk 21</span>) /
            āha, viyogastarhi kasmānnimittād bhavatīti ?
            ucyate -</p>
         
         
         <p>  <span class="bold">vyaktāvyaktajñavijñānāt // ISk_2 //</span></p>
         
         
         <p>  vyaktaṃ cāvyaktaṃ ca jñaśca vyaktāvyaktajñāḥ / teṣāṃ vijñānaṃ vyaktāvyaktajñavijñānaṃ
            tasmāt / bahuṣvaniyamādalpāco 'pi jñaśabdasya na pūrvanipātaḥ / athavā jñānasya sādhakatamaṃ
            vyaktam / tatpūrvakatvādavyaktasamadhigamasyetyabhihitam / yadvā vyaktaṃ ca avyaktaṃ
            ca te vyaktāvyakte, te vijānāti iti vyaktāvyaktajñaḥ, tadvijñānāt saṃyogo nivartate
            / vakṣyati caitat, "dṛṣṭā mayetyupekṣata eko dṛṣṭāhamityuparamatyanyā" iti (<span class="it">ISk 66</span>) /
            tatra rūpapravṛttiphalalakṣaṇaṃ vyaktam / rūpaṃ punaḥ mahānahaṃkāraḥ pañca tanmātrāṇi
            ekādaśendriyāṇi pañca mahābhūtāni / sāmānyataḥ pravṛttirdvividhā / hitakāmaprayojanā
            ca, ahitapratiṣedhaprayojanā ca / viśeṣataḥ paṃca karmayonayo vṛttyādyāḥ prāṇādyāśca
            pañca vāyavaḥ / phalaṃ dvividham / dṛṣṭamadṛṣṭaṃ ca / tatra dṛṣṭaṃ siddhituṣṭyaśaktiviparyayalakṣaṇam
            / adṛṣṭaṃ brahmādau stambaparyante saṃsāre śarīrapratilambha ityetad vyaktam / eṣāṃ
            guṇānāṃ sattvarajastamasāmaṅgāṅgibhāvagamanādviśeṣagṛhītiḥ / yadā tvaṅgabhāvamagacchanto
            nirlikhitaviśeṣā vyavatiṣṭhante tadāvyaktamityucyante / cetanāśaktirūpatvāccitraṃ
            guṇavṛttaṃ jānātīti jñaḥ /
            eṣāṃ trayāṇāṃ bhedamabhedaṃ ca vijñāya saṃyoganivṛttiṃ labhate / kasmāt ? saṃyoganimittapratidvandvibhūtatvādyoganimittasya
            / iha yadādarśananimittaḥ pradhānapuruṣayoḥ saṃyogaḥ tasmādasya pratidvandvibhūtena
            jñānena viyogahetunā bhavitavyam / ko dṛṣṭāntaḥ ? tamaḥprakāśavat / yathā tamasā tirohitāni
            dravyāṇi ghaṭādīni nopalabhyante, tatpratidvandvibhūtena tu pradīpena prakaśitānāmeṣāmupalabdhirbhavati
            / tadvadihāpi draṣṭavyamiti siddhaṃ jñānānmokṣaḥ / uktaṃ ca-
            
            <p>
                 vṛkṣāgrāccyutapādo yadvadanicchannaraḥ patatyeva /<br />
                 tadvad guṇapuruṣajño 'nicchannapi kevalī bhavati //
               </p>
         </p>
         
         
         <p>  kiṃ cānyat / āmnāyābhihitatvāt / āmnāyanibandhano hyayamartho jñānānmokṣa iti, na
            yādṛcchikaḥ / katham ? evaṃ hyāha- "satyaṃ jñānamanantaṃ brahma yo veda nihitaṃ guhāyāṃ
            parame vyoman so 'śnute sarvān kāmān saha brahmaṇā vipaścitā /"
            
            <p>
                 "yato vāco nivartante aprāpya manasā saha /<br />
                 ānandaṃ brahmaṇo vidvān na bibheti kutaścana //"
               </p>
            "tameva viditvāmṛtatvameti nānyaḥ panthā ayanāya vidyate /" tathā brāhmaṇe 'pyuktam
            / "tarati śokamātmavit /" "brahmavid brahmaiva bhavatīti /" tasmādāmnāyaprāmāṇyādapi
            manyāmahe jñānānmokṣa iti /
            āha, jñānavācino 'mṛtatvanimittābhyupagamānmahata āmnāyāntarasyānarthakyam / yadi
            jñānavācina āmnāyakhaṇḍakādamṛtatvamavāpyata ityetadabhyupagamyate, tena kriyāvācino
            mahata āmnāyāntarasyānarthakyaṃ prāptam / kiṃ kāraṇam ? na hyanāyāseneṣṭāvāptau satyām
            āyāsabhūyiṣṭhe karmaṇi pravartamānaḥ kṛtī bhavatīti / āha ca -
            
            <p>
                 akke cenmadhu vindeta kimarthaṃ parvataṃ vrajet /<br />
                 iṣṭasyārthasya saṃprāptau ko vidvān yatnamācaret //
               </p>
         </p>
         
         
         <p>  ucyate- yadi punaḥ karmāṇyatyantakartavyatayeṣyante, jñānavācina āmnāyasya kathamarthavattā
            siddhā bhavati ?
            āha, samuccaye tūbhayārthavattvam / jñānakarmaṇostu samuccaye 'bhyupagamyamāne dvayorapyāmnāyārthavattā
            siddhā bhavati / vidvān yajeta vidvān yājayediti vacanāt, tathā sarvapuruṣāṇāṃ kratāvadhikāraḥ
            aśrotriyaṣaṇḍhaśūdravarjamitinyāyāt / tasmājjñānakarmaṇoḥ samuccayādiṣṭaprasiddhiḥ
            /
            ucyate- na, pūrvadoṣāparihārāt / yadi niyamato viduṣaiva karmāṇi kartavyānītyabhyupagamyate
            tena yaḥ pūrvokto doṣaḥ saṃsārābhāvaprasaṅgaḥ, tasyāparihāraḥ / kiṃ ca śāstrahāneśca
            / yaśca śāstramiṣṭāpūrte samupāsyate te dhūmamabhisaṃbhavantīti tadetasyāṃ kalpanāyāṃ
            hīyate / kiṃ cānyat- bhinnaphalatvāt / ihābhinnaphalāni dravyāṇi samuccīyante / tadyathā
            bhujyaṅgāni sūpādīni / abhinnaṃ teṣāṃ tṛptilakṣaṇaṃ phalamiti / na caitajjñānakarmaṇorabhinnaṃ
            phalam / svargāpavargahetutvāt / jñānasāmarthātkaivalyamabhinnaṃ phalamiti cet pūrveṇāviśeṣaḥ
            / yaduktaṃ saṃsārābhāvaprasaṃga iti tadanapahṛtameva bhavati / kiṃcānyat- śrūyamāṇaphalavirodhaśca
            / yacca kriyāyāḥ phalaṃ śrūyate agnihotraṃ juhuyāt svargakāmo, rāṣṭramagniṣṭomena
            jayatīti tadvirudhyate / karmaṇaśca śeṣabhāvaḥ / svārthopasarjanatve satyarthāntaraniṣpādakatvāt
            / yathāvahantītyevamādyāḥ kriyāḥ svaṃ phalamupasarjanīkṛtya taddvāreṇa yajerupakurvantyastaccheṣabhūtā
            bhavanti evaṃ kriyāpi jñānaphalabhūtatvāttaccheṣabhūtā syāt /
            vidhisadbhāvāt kriyāprādhānyamiti cenna- uktatvāt / kathametat ? nāsti vidhikṛto viśeṣaḥ
            / upetya vā / tatrāpi tadutpatteḥ / asti hi jñānasyāpi vidhāyakaṃ śāstram / katham
            ? evaṃ hyāha- "ya ātmāpahatapāpmā vijighatso vipipāso vijaro vimṛtyurviśokaḥ sannyastasaṃkalpaḥ
            so 'nveṣṭavyaḥ sa jijñāsitavyaḥ / sarvāṃśca kāmānavāpnoti ya ātmānamanuvidya vijānātīti"
            prajāpatervacanaṃ śrūyate / punarapyāha- "dve vidye veditavye parā caivāparā ca" yā
            / tasmādvidhisadbhāvātkriyāprādhānyamiti svapakṣānurāgamātrametat / dṛṣṭārthatvādityeke
            /
            eke punarācāryā manyante dṛṣṭameva jñānasyājñānanivṛttilakṣaṇaṃ phalaṃ tasmānna śāstreṇa
            vidhīyate / kiṃ kāraṇam ? dṛṣṭārthasya hi karmaṇo na śāstraṃ prayojakam / svayamevārthitatvāttatra
            pravṛtterbhujyādivat / teṣāṃ jñānavidhāyakāni vākyāni tānyupāyaguṇavidhānārthamanuvādabhūtānyāśrīyante
            / tadyathā dadhnā juhoti, payasā juhotīti /
            yattu khalvidamucyate vidvānyajeta, vidvān yājayet, śrotriyasya ca karmaṇyadhikāra
            iti tasyāmayamarthaḥ- adhītya vedaṃ kriyānupūrvo ca jñātvā karmaṇi pravartitavyam
            / evaṃ ca sati na kaściddoṣaḥ / yadi punarniyamata evātmavidhāṃ karmaṇyadhikārastena
            saṃsārābhāvaprasaṃgaḥ / svābhāvikatvāt / vijñānasya śāsrasya sarvādhikāravirodhaḥ
            / tasmānnāsti samuccayo jñānakarmaṇoḥ /
            apara āha- satyam / nāstyanayoḥ samuccayaḥ kintarhi sarvārthā kriyā jñānaṃ pratiṣiddhārtham
            / ye hi ṣaṇḍhāndhavabadhirādayaḥ karmaṇo 'tyantaṃ nirākṛtāsteṣāṃ jñānādāśramāntare
            'mṛtatvāvāptiḥ / itareṣāṃ tū mūlāśrame karmaṇa eveti tasya nāyaṃ vādinaḥ parihāra
            iti /
            ucyate- na, svasamayavirodhāt / evaṃ bruvāṇasyāsya vādinaḥ svasamaya eva virudhyate
            / yaduktam- vidvāṃsaḥ prajāṃ nākāmayanta, kiṃ prajayā kariṣyāmaḥ ? atha yaduktaṃ putraiṣaṇāyāśca
            vittaiṣaṇāyāśca vyutthāya bhaikṣacaryāṃ carantīti / na ca ṣaṇḍānāṃ putraiṣaṇāvyutthānamathavad
            bhavati, devakṛtatvāt / kiṃ cānyat - rahasyabhūtatvāt / rahasyabhūtaṃ hi vedānāṃ jñānam
            / yasmādāha- taddha smaitadāruṇirauddālakirjyeṣṭhāya putrāya provāca / idaṃ jyeṣṭhaputrāya
            pitā brahma prabrūyāt / praṇāyyāntevāsine nānyasmai yasmai kasmaicana / ya imāmadbhiḥ
            parigṛhītāṃ vasunā vasumatīṃ pūrṇāṃ dadyādetadeva tato bhūya iti /
            
            <p>
               bhavati cātra -<br />
                 paraṃ rahasyaṃ vedānāmavasāneṣu paṭhyate /<br />
                 ṣaṇḍādyarthaṃ tadiṣṭaṃ ceddhiṣṭyā saphalatā śrute //
               </p>
         </p>
         
         
         <p>
              vidvān karmāṇi kurvītetyetaduktaṃ kila śrutau /<br />
              sa ca paṇḍādirevasyādyo 'tyantaṃ karmaṇaścyutaḥ //
            </p>
         
         
         <p>  sa eva vartyatāṃ prājñaiḥ kiṃ nyāyyo 'tha matibhramaḥ ?
            indriyārthānurāgo vā dveṣo vā mokṣavartmani //</p>
         
         
         <p>
              kaivalyaprāptihetutvādyā vedavihitā stutiḥ /<br />
              praśastā yājñavalkyādyairviśiṣṭaistattvaniścayāt //
            </p>
         
         
         <p>
              seyaṃ viṣayarāgāndhairviparītārthavādibhiḥ /<br />
              vidyā kanyeva ṣaṇḍāya dīyamānā na śobhate //
            </p>
         
         
         <p>
              tasmādrāgānugairuktāṃ kuhetupṛtanāmimām /<br />
              apohya matimānyuvatyā hyāśramādāśramaṃ vrajet //
            </p>
         
         
         <p>  iti śrīmadācāryeśvarakṛṣṇaviracitāyāṃ sāṃkhyasaptatau yuktidīpikānāmni vivaraṇe
            prathamamāhnikam //</p>
         
         
         
         
         <p>  kārikā 3
            </p>
         
         
         
         
         <p>  āha- samyagupadiṣṭaṃ bhavatā vyaktāvyaktajñavijñānānmokṣo 'vāpyate / idānīmupadeṣṭavyam
            kathametattrayaṃ pratipattavyamiti /
            ucyate - trayasyāsya pratipattiṃ dvedhā samāmananti / samāsato vistarataśca / tadeva
            trayaṃ paṃcabhiradhikaraṇairbhidyate / kāni punaradhikaraṇānīti ? ucyate- prakṛtivikāravṛttaṃ,
            kāryakāraṇavṛttaṃ, atiśayānatiśayavṛttaṃ, nimittanaimittikavṛttaṃ, viṣayaviṣayivṛttamiti
            / tatra prakṛtivikāravṛttapūrvakatvāditareṣāmadhikaraṇānāṃ tadbhedānvakṣyāmaḥ / tatpunaścaturdhā
            bhidyate / kiṃcitkāraṇameva na kāryam / kiṃcitkāraṇaṃ ca kāryaṃ ca / kiṃcitkāryameva
            na kāraṇam / kiṃcinnaiva kāraṇaṃ na cāpi kāryamiti /
            āha- atisāmānyopadiṣṭametannāsmākaṃ buddhāvavatiṣṭhate / tasmādvibhajyopadiśyatāṃ
            kasya padārthasya kiṃ vṛttamiti ?
            ucyate- bāḍham / upadiśyate-</p>
         
         
         <p>  <span class="bold">mūlaprakṛtiravikṛtiḥ</span></p>
         
         
         <p>  mūlamādhāraḥ pratiṣṭhetyanarthāntaram / prakarotīti / prakṛtiḥ / mūlaṃ cāsau prakṛtirmūlaprakṛtiḥ
            / mūlaprakṛtiḥ kasya mūlam ? mahadādīnām / saṃjñā khalviyaṃ pradhānasya mūlaprakṛtiriti
            / sā cāvikṛtiravikārānutpādyetyarthaḥ /
            āha- samāsānupapattiḥ viśeṣaṇāntaropādānāt / mūlamityayaṃ śabdaḥ prakṛtiviśeṣaṇārthamupātto
            mahadādiviśeṣaṇāntaramupādatte / tatra saviśeṣaṇānāṃ vṛttirneti samāsapratiṣedhaḥ
            prāpnoti / samāsāntaravidhānādadoṣa iti cetsyānmatam- yadyetasmin samāse doṣo 'yamupapadyate
            samāsāntaramatra vidhāsyate mūlaṃ prakṛtīnāṃ mūlaprakṛtiriti / etaccānupapannam /
            kasmāt ? doṣāntaropapatteḥ / evamapyupasarjanaṃ pūrvaṃ nipatatīti ṣaṣṭhyoktasyopasarjanatvātpūrvanipātaḥ
            / tatraivaṃ bhavitavyaṃ mūlaṃ prakṛtīnāṃ prakṛtimūlamiti / tasmādidamapyasāramiti
            /
            ucyate- pūrva eva samāso 'stu, sambandhiśabdaḥ sāpekṣo nityaṃ vṛttau samasyate / yattūktaṃ
            viśeṣaṇāntaropādānātsamāsānupapattiriti- tatra brūmaḥ sambandhiśabdānāṃ sambandhyantaramanapekṣya
            svarūpapratilambha eva nāstītyākāṃkṣāvatāmeva vṛttyā bhavitavyam / tadyathā devadattasya
            gurukulamiti sambandhiśabdatvāddevadattaśabdamapekṣamāṇo 'pi guruśabdaḥ kulaśabdena
            saha vṛttiṃ pratipadyate / evamihāpi mūlamityayaṃ śabdaḥ sambandhiśabdatvānmahadādyapekṣo
            'pi prakṛtiśabdena saha vṛttiṃ pratipadyata iti / kiñcānyat / vākyapratipādyasyārthasya
            vṛttāvupalabdheḥ / yatra hi vākyapratipādyo 'rtho vṛttyā na labhyate yathā ṛddhasya
            rājñasya puruṣaḥ iti tatra saviśeṣaṇānāṃ vṛttirneti vyavasthitaṃ śāstre / gamyate
            ceha vākyapratipādyo 'rtho vṛttāvapi satyām / tasmādadoṣo 'yamiti / kiṃ ca jñāpakāt
            / jñāpakaṃ khalvapi "karmavatkarmaṇā tulyakriyaḥ" / tathā "akārasya vivṛttopadeśa"
            ityādi / tasmānnātrāsūyā kartavyeti /
            āha- avayavasya pratyavamarśānupapattiḥ saṃjñāśabdatvāt / saṃjñāśabdeṣu hi nāvayavasya
            parāmarśo bhavati / tadyathā gajakarṇo 'śvakarṇaḥ / kasya gajasya kasyāśvasyeti /
            ucyate na, arthopapatteḥ / yatra hyartha upapadyate bhavatyeva tatra saṃjñāśabdeṣvayavaparāmarśaḥ
            / tadyathā saptaparṇānyasya parvaṇi parvaṇi, aṣṭau padānyasya paṅktau paṅktau saptaparṇo
            'ṣṭāpadamiti / upapadyate cehāyamarthaḥ, tasmādadoṣo 'yam /
            āha- mūlaprakṛtiravikṛtiḥ, prakṛtiriti vaktavyam / yadāha mahadādyāḥ prakṛtivikṛtayaḥ
            sapteti /
            ucyate- prakṛtitvāvacanam / prakṛtitvaṃ ca mūlaprakṛterna vaktavyam / kiṃ kāraṇam
            ? arthādāpatteḥ / mūlaprakṛtiravikṛtirityeva siddham / ucyamānaṃ hi tadanarthakaṃ
            syāt /
            āha- prakṛtitvānupapattiḥ / satkāryavādābhyupagamāt / prakarotīti prakṛtiḥ, tadbhāvaḥ
            prakṛtitvam / tacca sati kārye na ghaṭate / kasmāt ? na hi satāmātmādīnāṃ kāraṇamupapadyata
            iti /
            ucyate- taditaratrāpi tulyam / yathaiva hi satāmātmādīnāṃ kāraṇaṃ nopapannamevamasatāṃ
            śaśaviṣāṇādīnāmapīti nāsti kaścidviśeṣaḥ / tṛtīyā tu viṣādāvalyaiva koṭiḥ / evamubhayapakṣavyudāsātsvapakṣasiddhiriti
            cet athāpi syāt- sadasatoḥ kriyāsambandhaṃ pratyaviśeṣa upadarśyate bhavatā / tenobhayorapi
            pakṣayorvyudāsaḥ kṛto bhavati / na cobhayapakṣavyudāsātsvapakṣasiddhiriti / etaccāyuktam
            / kasmāt ? uttaratra pratiṣedhāt / sa khalveṣa vādī satkāryavādaṃ pratyācaṣṭe tasmātsvaka
            evainamadhikāre nivartayiṣyāmaḥ /
            āha- avikṛtyabhidhānānarthakyam / mūlaprakṛtitvāttatsiddheḥ / yadi mūlaṃ sarvāsāṃ
            prakṛtīnām avikṛtyaiva tayā bhavitavyam / itarathā hi mūlaprakṛtitvānupapattiḥ / yadi
            khalvapi pradhānasyāpi prakṛtyantaraṃ syānmūlaprakṛtitvaṃ nopapannaṃ bhavet / tasmānmūlaprakṛtitvavacanādeva
            tatsiddheravikṛtigrahaṇamanarthakamiti /
            ucyate- na / anavasthāprasaṃganivṛttyarthatvāt / yathā hi mūlādīnāṃ bījaṃ prakṛtistasyāpyanyattasyāpyanyadityanavasthā
            evaṃ mahadādīnāṃ pradhānaṃ mūlaprakṛtiḥ tasyāpyanyadityanavasthā prasajyeta / sā mā
            bhūdityatastannivṛttyarthaṃ tadabhidhānam /
            āha, na / hetvanupadeśāt / asaṃśayametadevaṃ syāt, na tu heturatropadiṣṭo bhavadbhiḥ
            / na cānupadiṣṭahetukaṃ vipaścidbhiḥ pratipattuṃ nyāyyam / tasmādayuktametat /
            ucyate, kāraṇāntarapratiṣedhāt / puruṣākartṛtvātpradhānākhyānāṃ guṇānāṃ cāvasthāntarānupapatteravikṛtitvasiddhiḥ
            / ihārabhyamāṇā prakṛtiḥ kāraṇāntarairīśvarādibhirārabhyate, puruṣeṇa vā, guṇairvā
            / kiñcātaḥ ? tanna tāvatkāraṇāntarairīśvarādibhirārabhyate / kasmāt ? pratiṣedhāt
            / yathā kāraṇāntarāṇi na santi tathottaratra pratiṣedhaḥ kariṣyate / idānīṃ sattvaṃ
            rajastamaḥ puruṣa iti padārthacatuṣṭayaṃ pratijñāyate / tatrāpi puruṣakartṛtvaṃ pratyākhyāyate
            / tasminpratyākhyāte guṇānāmevāvasthāntarāpekṣaḥ kāryakāraṇabhāvaḥ / sūkṣmāṇāṃ mūrtilābhaḥ
            kāryam / nivṛtaviśeṣāṇāmavibhāgātmanāvasthānaṃ kāraṇamityayaṃ siddhāntaḥ / tatrāstaṅgataviśeṣāṇāṃ
            nivṛttapariṇāmavyāpārāṇāmaṅgāṅgibhāvamanupagacchatāmupasaṃhṛtaśaktīnāṃ sarvavikārasāmyaṃ
            sarvaśaktipralayaṃ nissattāsattaṃ nissadasadavyaktalakṣaṇamavasthāntaramupasaṃprāptānāṃ
            nāstyanyatsūkṣmataramavasthāntaram, yasyedaṃ pradhānalakṣaṇamavasthāntaraṃ kāryaṃ
            syāt / tasmātsuṣṭhūcyate mūlaprakṛtiravikṛtiriti /</p>
         
         
         <p>  <span class="bold">mahadādyāḥ prakṛtivikṛtayaḥ sapta /</span></p>
         
         
         <p>  mahānādyo yāsāṃ tā mahadādyāḥ / avayavena vigrahaḥ, samudāyaḥ samāsārthaḥ / anyathā
            mahānevātrāparigṛhītaḥ syāt / prakṛtayaśca vikṛtayaśca prakṛtivikṛtayaḥ / kāraṇāni
            kāryāṇi cetyarthaḥ / tatra mahānahaṃkārasya prakṛtiḥ pradhānasya vikṛtiḥ / ahaṃkāro
            'pi tanmātrendriyaparvaṇoḥ prakṛtirvikṛtirmahataḥ / tanmātrāṇi ca bhūtaparvaṇaḥ prakṛtirahaṃkārasya
            vikṛtiḥ /
            āha- saptagrahaṇaṃ kimartham ?
            ucyate- saptagrahaṇamavadhiparicchedārtham / akriyamāṇe hi saptagrahaṇe na jñāyate
            kriyānprakṛtigaṇaḥ prakṛtivikṛtisaṃjño bhavati / tatra mahābhūtendriyaparvaṇorapi
            prakṛtitvaṃ prasajyeta /
            āha- naitadasti prayojanam / pariśeṣasiddheḥ / iha bhavatāṃ pañcaśikhānāṃ pañcaviṃśatistattvāni
            / tatra mūlaprakṛtiravikṛtirityuktam, ṣoḍaśakastu vikāro na prakṛtirna vikṛtiḥ puruṣa
            iti vakṣyati / pariśeṣataḥ saptaivāvaśiṣyante / tasmānnārthastadarthena saptagrahaṇena
            /
            ucyate- ahaṃkāraparigrahārtham / evaṃ tarhi naivāhaṃkāro vidyata iti patañjaliḥ /
            mahato 'smipratyayarūpatvābhyupagamāt / tatparihārārthametad bhaviṣyati /
            āha, na / uttaratra parigrahāt / etadasti nāsti prayojanam / vakṣyati hi mahatā kaṇṭhenopariṣṭādācāryaḥ
            "prakṛtermahāṃstato 'haṅkāra" (<span class="it">ISk 22</span>) iti tenaivedaṃ siddham / nārthastadarthenāpi saptagrahaṇena /
            ucyate- rūpabhede 'pi tattvābhedajñāpanārtham / evaṃ tarhi dharmādīnyaṣṭau rūpāṇi
            buddhervakṣyamāṇāni, ahaṃkāraśca vaikārikataijasabhūtādirūpatvāt trilakṣaṇo vakṣyamāṇaḥ
            / tatra rūpabhedāttattvabhedo mā bhūdityevamarthaṃ saptagrahaṇaṃ kriyate /
            āha, hetumantareṇāpratipatteḥ / kaṇṭhoktamapi yuktimantareṇa na tarkaśīlāḥ pratipadyante
            kimpunaḥ kleśopapāditam / tasmādatra samādhirvācyaḥ kathamanekarūpā buddhirekaiveti
            ?
            ucyate na, uttaratra vicāraṇāt / uttaratraitadvicārayiṣyāmaḥ kimanekarūpāvirbhāve
            'pi tadeva tadvastu bhavati āhosvidrūpabhedāttattvabhedaḥ ? tasmādiha tāvaddṛśyatāmiti
            siddhaṃ mahadādyāḥ prakṛtivikṛtayaḥ sapteti /</p>
         
         
         <p>  <span class="bold">ṣoḍaśakastu vikāraḥ</span></p>
         
         
         <p>  ṣoḍaśaparimāṇasya so 'yaṃ ṣoḍaśakaḥ saṃghaḥ / tasya parimāṇaṃ saṃkhyāyāḥ saṃjñāsaṃghasūtrādhyayaneṣviti
            kanpratyayaḥ /
            āha- kaḥ punarayaṃ ṣoḍaśaka iti ?
            ucyate - pañca mahābhūtāni, ekādaśendriyāṇi /
            tuśabdo 'vadhāraṇārthaḥ /
            āha- śakyaḥ punarayamartho 'ntareṇāpi tuśabdamavāptum / katham ? mahadādyāḥ prakṛtivikṛtayaḥ
            sapteti hyupadiṣṭaṃ purastāt / tato 'haṅkāratamātrapūrvakatve siddhe sati indriyamahābhūtaparvaṇoḥ
            punaḥ śruterniyamo bhaviṣyati / tadyathā pañca pañcanakhā bhakṣyā ityatra kṣutpratīkārasamarthānāṃ
            dravyāṇāmarthādeva sarveṣāṃ bhakṣaṇe samprāpte punaḥ śruterniyamo bhavati, tadvadidaṃ
            draṣṭavyam / iṣṭato 'vadhāraṇārthaṃ iti cet syānmatam / iṣṭato 'vadhāraṇārthastarhi
            tuśabdo bhaviṣyati / kathaṃ nāma ṣoḍaśako vikāra eveti yathā vijñāyate, ṣoḍaśakastu
            vikāra ityevaṃ mā jñāyīti / yadyevamasthāne tarhi tuśabdaḥ paṭhitaḥ / ṣoḍaśako vikārastviti
            vaktavyam / atha mataṃ vṛttaparipūranārthamayamasminpradeśe paṭhitastuśabdo yatra
            nirdoṣastatraivāyaṃ draṣṭavya iti / etadanupapannam / kasmāt ? asandehāt / mahadādyāḥ
            prakṛtivikṛtayaḥ saptetyapadiṣṭe kimiti sāṃśayikā bhaviṣyāmaḥ / tasmātpelavamasya
            pāṭhe prayojanaṃ paśyāmaḥ / athāyamabhiprāyaḥ syāt yadyapyetadarthataḥ siddhaṃ tathāpyayamācāryaḥ
            sphuṭapratipattyarthamavadhāraṇaṃ pratyādriyate / kiṃ kāraṇam ? yasmāt vicitrāḥ sūtrakārāṇāmabhiprāyagatayaḥ
            / tadyathā bhagavān pāṇiniḥ na kye, rātsasyetyevamādiṣvantareṇa prayatnamiṣṭato 'vadhāraṇe
            siddhe anyatra ajādī guṇavacanādeva stautiṇyoreva ṣaṇyabhāsādityevamādiṣu yatnaṃ karoti
            / tadvadihāpi draṣṭavyamiti / etadanupapannam / kasmāt ? aśakyatvāt / sati vā punaravadhāraṇārthatve
            tuśabdasya kathamivātra śakyamavadhāraṇaṃ pratipattum ? yāvatā mahābhūtānāmapi śarīrādilakṣaṇaṃ
            kāryamupalabhyata iti / tatra kecit samādhimāhuḥ / śarīrādīnāmanarthāntarabhāvātpṛthivyādīnāmaprakṛtitvam
            / yasmāt kila pṛthivyādīnāṃ sanniveśaviśeṣamātraṃ kāryaṃ muṣṭigranthikuṇḍalādivannārthāntarabhūtam
            / ata eṣāmaprakṛtitvamiti / etaccānupapannam / kasmāt ? aviśeṣāt / sarvameva hi sāṃkhyānāṃ
            kāryamanarthāntarabhūtam / tatraitasyāṃ kalpanāyāṃ sarvatattvānāmaprakṛtitvaṃ
            prasajyeta / athaitadaniṣṭaṃ, satkāryavyāghātaḥ / anye punarāhuḥ- apariṇāmitvānmahābhūtānāṃ
            viakaritvānavadhāraṇamiti / tadapyanupapannam / kasmāt ? pratyakṣopalabdheḥ / pratyakṣata
            evopalabhyate mahābhūtānāṃ kalilāṅkurakṣīrādipariṇāmaḥ / anumānagrāhyastu tattvāntarāṇām
            / tadetadadharottaraṃ bhavati / tasmādayuktametat /
            āha - na tarhi idaṃ pratipattavyaṃ ṣoḍaśako vikāra eveti ?
            ucyate- pratipattavyam / kiṃ kāraṇam / tattvāntarānupapatteḥ / iha puruṣārthena hetunā
            sāmyātpracyutānāṃ guṇānāṃ yo 'yaṃ mahadādirviśeṣānto vipariṇāmaḥ sa tattvāntarotpattiniyamena
            vyavatiṣṭhate / na tu pṛthivyādibhyastattvāntarotpattirasti / tasmādeteṣāṃ vikāratvameveti
            / kiṃ cānyat / grāhakāntarābhāvāt / yathā tanmātrairārabdheṣu pṛthivyādiṣu ahaṃkārāttadyogyaṃ
            grāhakāntaramindriyalakṣaṇamutpadyate, naivaṃ pṛthivyādivikārāṇāṃ ghaṭādīnāṃ grāhakāntaramasti
            / tasmānna tattvāntaram / ataśca pṛthivyādayo vikārā eveti / kiṃ cānyat / pradhāne
            prakṛtibhāvapratyastamayavatteṣu vikārabhāvapratyastamayāt / yathā pradhānātsūkṣmataramavasthāntaraṃ
            nāstīti tatra prakṛtibhāvasya pratyastamayastathā teṣu vikārabhāvapratyastamayaḥ /
            tasmādyuktamucyate ṣoḍaśako 'yaṃ vikāra eveti /
            āha- puruṣe tarhi kā pratipattiriti ?
            ucyate-</p>
         
         
         <p>  <span class="bold">na prakṛtirna vikṛtiḥ puruṣaḥ // ISk_3 //</span></p>
         
         
         <p>  puruṣo na hyayamavasthāntaraṃ pratipadyate / no khalvapyavasthāntarasyāvasthāntaraṃ
            bhavatīti /
            āha- naitadyuktimantareṇa śraddhīyate, tasmādupapādyatāṃ kathamasyāprakṛtitvamavikṛtitvaṃ
            ceti /
            ucyate- prakṛtitvānupapattiḥ / uttaratra pratividhānāt / tasmācca viparyāsādityatra
            (<span class="it">ISk 19</span>) yuktimupadekṣyāmaḥ / tasmāttāvadasyāprakṛtitvam / avikṛtitvaṃ pradhānavat / yathā
            pradhānamevamayamapi puruṣaḥ kriyamāṇaḥ kāraṇāntarairīśvarādibhirnārabhyate / kasmāt
            ? pratiṣedhāt / yathā kāraṇāntarāṇi na santi tathottaratra pratiṣedhaḥ kariṣyate /
            puruṣāntaraiḥ samatvāt / samāḥ sarve puruṣāḥ / na ca samānāṃ kāryakāraṇabhāvo dṛṣṭaḥ
            / kiṃ ca niṣkriyatvāt śuddhatvāccaiṣāṃ vipariṇāmalakṣaṇā parispandalakṣaṇā vā kriyā
            vibhutvādanupapannā / kasmāt ? eṣāmitaretarānārambhakatvāt / na guṇairbhinnajātīyakatvāt
            / ihācetanā guṇā ityetatpratipādayiṣyāmaḥ / yacca yenārabhyate tacca tanmayaṃ bhavati
            / yadi guṇaiḥ puruṣāṇāmārambhaḥ tadā teṣāmapyacetanatvaṃ syāt, cetanāstu te / tasmānna
            guṇairārabhyanta iti siddhametat /
            kiṃcitkāraṇameva na kāryam / kiṃcitkāraṇaṃ kāryaṃ ca / kiṃcitkāryameva / kiṃcinnaiva
            kāraṇaṃ naiva kāryamiti caturvidhaṃ kāraṇavṛttaṃ pratipāditam / etetpratijñāpiṇḍasūtram
            / atra yadapadiṣṭaṃ bhavadbhirasmin śāstre prameyamityavagantavyam // 3 //</p>
         
         
         
         
         <p>  kārikā 4
            </p>
         
         
         
         
         <p>  āha- athāsya prameyasya kutaḥ siddhiriti ?
            ucyate-</p>
         
         
         <p>  <span class="bold">prameyasiddhiḥ pramāṇāddhi // ISk_4d //</span></p>
         
         
         <p>  pramīyate taditi prameyam / prameyasya siddhiḥ prameyasiddhiḥ / siddhiradhigamo
            'vabodha ityarthaḥ / pramīyate 'neneti pramāṇam / karaṇasādhano lyuṭ / tadekameva,
            buddherekatvābhyupagamāt; upādhivaśāttu bhinnamāśrīyate pratyakṣamanumānamityādi /
            tasya yo 'sāvupādhikṛto bhedastamanāśritya prameyaparicchedakatvasāmānyamaṅgīkṛtyaikavacananirdeśaḥ
            kriyate pramāṇāditi / etasmātprameyasiddhirityavagantavyam / katham ? vrīhyādivat
            / yathā vrīhyāti prameyaṃ prasthādinā pramāṇena paricchidyate evamihāpi vyaktādiprameyaṃ
            pratyakṣādipramāṇena paricchidyate iti /
            iha hiśabda idānīṃ kimarthaḥ syāt ?
            avadhāraṇārtha iti /
            āha- yadyevaṃ hiśabdāvacanam / avadhāraṇānupapatteḥ / na hyetasmin sūtre kathaṃcidavadhāraṇamupapadyate
            / tasmādavacanameva hiśabdasya nyāyyam / prameyasyaiveti cet- na / anyasyāsambhavāt
            / sati hi vyabhicārasambhave vastvavadhāryate - tadyathā gaurevāyaṃ nāśvaḥ, devadatta
            evāyaṃ na yajñadatta iti / na ca prameyāprameyayoḥ pramāṇaparicchedyatve 'sti prasaṃgaḥ
            yannivṛttyarthaṃ prameyasyaivetyavadhāryate / pramāṇebhya eveti cenna- ārṣajñānavirodhaprasaṃgāt
            / paramarṣerhi bhagavataḥ jñānaṃ sāṃsiddhikamapramāṇapūrvakamiti vaḥ pakṣaḥ / sāṃsiddhikāśca
            bhāvāḥ prākṛtikā vaikṛtāśca dharmādyā (<span class="it">ISk 43</span>) iti vacanāt / ubhayāvadhāraṇe sati ubhayorapi pakṣayorye doṣāste prasajyante / tasmādayuktametat
            / siddhireveti cenna anekāntāt / kadāciddyayaṃ pramātā sannihite 'pyādityādau liṅge
            diṅniścayādiṣvartheṣu pratihanyate / tasmādanekāntāt siddhirevetyetadayuktamavadhāraṇam
            /
            ucyate- yaduktaṃ hiśabdāvacanamavadhāraṇānupapatteriti astu pramāṇebhya evetyavadhāraṇam
            / yattūktamārṣajñānavirodhaprasaṃga iti ayamadoṣaḥ / kasmāt ? siddharūpatvāt / sādhyamānarūpāṇi
            hi vastūni nāntarīyakatvāt svarūpaniṣpattaye sādhanasambandhaṃ pratyākāṃkṣāvanti bhavanti,
            siddharūpaṃ tu bhagavataḥ paramarṣerjñānam / tasmādasya sādhanasambandhaṃ pratyākāṅkṣā
            nopapadyata iti / athavā punarastu siddhirevetyavadhāraṇam / yattūktamanekāntāditi
            tadanupapannam / kasmāt ? sattvādīnāmaṅgāṅgibhāvāniyamāt / tamaḥprakarṣasāmagryātpramāṇavaikalyopapatteḥ
            / iha sattvādīnāmaniyato 'ṅgāṅgibhāvaḥ / deśakālanimittasāmarthyāddhi kadācitsattvaṃ
            prakṛṣyate, kadācidrajaḥ, kadācittamaḥ / sattvaprakarṣaśca prakāśarūpatvātpramāṇam
            / tatra yadā tamaḥ prakṛṣyate tadā tenābhibhūtatvāt sattvasya tatkāryamanumānaṃ trikālāṅgamuttiṣṭhate
            / ityataḥ satyāmapyādityādiliṅgapravṛttau diṅniścayādiṣvartheṣu pratihanyate / itarathā
            tu na svarūpahānam / yasya tu niṣpattivaikalyātpramāṇapratibandho neṣṭaḥ tasya svarūpahānaṃ
            pramāṇānāṃ prāptam / katham ? etāvaddhi teṣāṃ svarūpaṃ yaduta prameyaparicchedaḥ /
            tasmādyuktametadavadhāraṇārtho hiśabdaḥ /
            āha- bahūni pramāṇānyācāryairabhyupagamyante tāni sarvāṇi kiṃ bhavānanumanyate ?
            ucyate-</p>
         
         
         <p>  <span class="bold">trividhaṃ pramāṇamiṣṭam // ISk_4c //</span></p>
         
         
         <p>  kintarhi vidhānaṃ vidhā, tisro vidhā asya tattrividhaṃ triprakāramityarthaḥ / anenaitadācaṣṭe-
            ekameva buddhilakṣaṇaṃ sattvaṃ nimittāntarānugrahopajanitābhiḥ kāryaviśeṣaparicchinnarūpabhedābhiḥ
            śaktibhirupakārādbhinnamiva pratyavabhāsamānaṃ dṛṣṭādiśabdavācyaṃ bhavati / na tu
            yathā tantrāntarīyāṇāṃ viṣayopanipātibhirindriyairupajanitāvadhyo buddhayastatheha
            vidyante yāḥ parikalpyamānāḥ svatantrāṇi trīṇi pramāṇāni syuḥ /
            syānmatam, kathaṃ punaḥ pramāṇalakṣaṇānāṃ śaktīnāmakavastusanniveśarūpabhedā bhavantīti
            ?
            ucyate- sattvādivat / yathā sattvādīnāṃ guṇānāmekaśabdādivastusanniveśe 'pi prakāśādikāryabhedādrūpasaṃkaro
            na bhavati, yathā vā śabdasparśarūparasagandhānāmekadravyasanniveśe 'pi grāhakāntaragamyakatvāt,
            yathā vā kartṛkaraṇādhikaraṇasampradānāpādānakarmalakṣaṇānāṃ śaktīnāmekadravyasanniveśe
            'pi kāryaviśeṣaparicchinnāni svarūpāṇi na saṃkīryante, tadvadidaṃ draṣṭavyam / śaktyantaropajanane
            vastvantaropapattiriti cenna, anabhyupagamāt / na hi kṣaṇabhaṅgasāhasaṃ yuktimantareṇa
            daṇḍabhayādapi pratipadyāmahe, na tu tasyāmavasara iti sthīyatāṃ tāvat /
            āha, kathaṃ punaretad gamyate yathā trividhameva pramāṇaṃ na punaranekavidhamapīti
            ?
            ucyate-</p>
         
         
         <p>  <span class="bold">sarvapramāṇasiddhatvāt // ISk_4b //</span></p>
         
         
         <p>  sarvāṇi ca tāni pramāṇāni sarvapramāṇāni / siddhasya bhāvaḥ siddhatvam / sarvapramāṇānāṃ
            siddhatvaṃ sarvapramāṇasiddhatvam / siddhatvamantarbhāva ityarthaḥ / tasmāt sarvapramāṇasiddhatvāt
            / tasminneva trividhe pramāṇa iti vākyaśeṣaḥ / sarveṣāṃ paraparikalpitānāṃ pramāṇānāmasminneva
            trividhe pramāṇe 'ntarbhāvāditi yāvaduktaṃ syāttāvadidamucyate sarvapramāṇasiddhatvāditi
            / athavā sarvapramāṇeṣu siddhaṃ sarvapramāṇasiddhaṃ- saptamī siddhaśuṣkapakvabandhairiti
            samāsaḥ, yathā sāṃkāśyasiddhaḥ pāṭaliputrasiddha iti / tadbhāvaḥ pramāṇasiddhatvaṃ
            tasmāt sarvapramāṇasiddhatvāt / kasya trividhasya pramāṇasyeti vākyaśeṣaḥ /
            kena punarākāreṇa trividhaṃ pramāṇaṃ siddhamiti ?
            ucyate- parasparaviśeṣāt / anyāni punarasmāt trayāt yathābhinnāni tathā pratipādayiṣyāmaḥ
            /
            āha, kimpunastat trividhaṃ pramāṇamiti ?
            ucyate-</p>
         
         
         <p>  <span class="bold">dṛṣṭamanumānamāptavacanaṃ ca // ISk_4a //</span></p>
         
         
         <p>  iti / tatra dṛṣṭaṃ nāma upāttaviṣayendriyavṛttyupanipātī yo 'dhyavasāyaḥ / anumānaṃ
            dvayoravinābhāvinorekaṃ pratyakṣeṇa pramāya tatpūrvakaṃ sambandyantare yat paścānmānaṃ
            bhavati / āptavacanaṃ tu pramāṇabhūtadvārako 'tyantaparokṣe 'rthe niścayaḥ / ityuddeśamātramidam
            / mūlalakṣaṇaṃ tu ācāryo vakṣyati svayameva prativiṣayādhyavasāyo dṛṣṭamityādi /
            āha, traividyānupapattiḥ, nyūnādhikaśravaṇāt / tantrāntarīyāḥ kecit catvāri pramāṇānīcchanti
            / pratyakṣānumānopamānaśabdāḥ pramāṇānīti vacanāt / tathā ṣaḍityanye /
            
            <p>
                 pratyakṣamanumānaṃ ca śabdaṃ copamayā saha /<br />
                 arthāpattirabhāvaśca hetavaḥ sadhyasādhakāḥ //
               </p>
         </p>
         
         
         <p>  ityabhidhānāt / etāni sambhavaitihyaceṣṭāsahitāni navetyapare / pratyakṣānumāne
            eveti vaiśeṣikabauddhāḥ / tatra kathamidaṃ niścīyate trividhameva pramāṇaṃ, na punarnyūnamadhikaṃ
            veti ?
            ucyate- kimpunaridamupamānaṃ nāma ?
            āha, prasiddhasādharmyāt sādhyasādhanamupamānam / prasiddhaḥ prajñātaḥ, tena sādharmyāt,
            sādhyasyāprasiddhasya sādhanamadhigamo yastadupamānam / avabodhavidhistu yenānupalabdho
            gavayaḥ sa tasyopalabdhyarthamadhigatagavayaṃ paryanuyuṅkte kiṃrūpo gavaya iti / sa
            tasmā ācaṣṭe- yathā gaurevaṃ gavaya iti / tatra pratipattyātyantānupalakṣitagavayasvarūpo
            vyākhyātṛpratipāditaprasiddhavastusādharmyajñānāhitasaṃskāraḥ pratipadyate- nūnamevaṃrūpo
            gavaya iti / apara āha- pratirāptavacanopajanitaprasiddhavastusādharmyajñānāhitasaṃskārasyottarakālaṃ
            pratyakṣeṇa tamupalabhya yā samākhyāsambandhapratipattiḥ- ayamasāvartho 'sya śabdasya
            samākhyā iti- tadupamānamucyate /
            yadyevamupamaitihyāvacanam, āptopadeśasiddheḥ / yathā gaurevaṃ gavaya iti cāptopadeśabalāt
            pratipattā aprasiddhaṃ gavayamupalabhate na sādharmyamātrāt / tasmānna śabdāt pṛthagupamā
            / yattu khalviti ha uvāca yājñavalkyasya ityetadaitihyaṃ nāma pramāṇāntaramupakalpyate
            tadapi vaktṛviśeṣāpekṣatvānna śabdādarthāntaram /
            āha, na / sādharmyāpekṣatvāt / yadi hyāptopadeśa upamā syāttena yathā svarge 'psarasaḥ,
            uttarāḥ kurava ityevamādiṣvantareṇa sādharmyopādānaṃ pratipattirbhavati evamihāpi
            syāt / gavayantu ayamākhyātā pratipādayiṣyan prasiddhasādharmyagarbhaṃ śabdamupādatte
            na kevalam / pratipattāpi tasmādeva pratipadyate na śabdamātrāt, tasmātpṛthagevāsyopadeśaḥ
            kartavyaḥ / śabdavyāpārāttadantarbhāva iti cet syānmatam śabdavyāpārasahito 'yaṃ prasiddhasādharmyalakṣaṇārtho
            gavayapratipattau na kevalaḥ, tasmādasya tatrāntarbhāva iti tadapyanupapannam / kasmāt
            ? vītāvītayorapi tatprasaṅgāt / vītāvītāvapi hetū parapratipādanārthamupādīyamānau
            śabdavyāpāramapekṣete / tayorapyāptavacanatvaprasaṃgaḥ / aniṣṭaṃ caitat / tasmānnopamānamāptopadeśaḥ
            /
            ucyate, sādharmyāvyatireka, upāyabhūtatvāt / ākhyātṛprāmāṇyādeva pratipatturgavayavijñānamupapadyate
            / sa tu kauśalāddurupapādo 'yamartha iti kṛtvā prasiddhasādharmyamupādatte / tasmādākhyāturgavayapratipādanārthamupāyabhūtaṃ
            sādharmyamupādadānasya śabdādarthāntaramudbhavati / athaivaṃjātīyakānāmapi pramāṇāntaratvamiṣyate
            tenātyalpamidamucyate catvāri pramāṇānīti / kiṃ tarhi pāṇivihārākṣinikocaprabhṛtīnāmapyupasaṃkhyānaṃ
            kartavyam / kiṃca vaktṛviśeṣāpekṣatvāt / yatra hyarthavaśātpratipattirutpadyate na
            tatra pratipattā vaktṛviśeṣamapekṣate dṛṣṭārtho 'yamadṛṣṭārtho 'yamiti / tadyathānumāne
            / asti copamāne vaktṛviśeṣāpekṣā / tasmānna śabdādarthāntaraṃ tat / avaśyaṃ caitadevaṃ
            vijñeyam / yo hi manyate prasiddhasādharmyādeva gavayapratipattiriti yathāśvastathā
            gavaya ityetasmādapi tasya sampratipattiḥ syāt / na cārhati bhavituṃ, mithyājñānatvāt
            / yattu khalvidamucyate yataḥ samākhyāsambandhapratipattiriti tadupamānamiti / etadanupapannam
            / kasmāt ? anavasthāprasaṃgāt / tadyathā bahuṣu niṣaṇṇeṣu ko 'tra devadatta ityukte
            yo mukuṭī kuṃḍalī vyūḍhoraskastāmrāyatākṣa iti pratyāha / tataśca samākhyāsambandhapratipattiriti
            pramāṇāntaratvaprasaṅga ityevamanavasthā pramāṇānāṃ syāt / aniṣṭaṃ caitat / evaṃ hi
            na tāvat parata upamānaṃ pramāṇāntaram / yadā svayameva gāṃ gavayaṃ copalabhya vikalpayati
            yathāyaṃ tathāyamiti tadā tasyārthasya pramāṇāntareṇādhigatatvāt pramāṇameva tanna
            bhavatīti / tasmāt suṣṭhūktamayamaitihyāptavacanamāptopadeśāt siddheriti /
            kiñcānyat- arthāpattisaṃbhavābhāvaceṣṭānāmanumānasiddheḥ / avacanamityanuvartate /
            tatrārthāpattirnāma yatrārthayoḥ pūrvamavyabhicāramupalabhya paścādanyatarasya darśanācchravaṇādvānyatarasmipratipattirbhavati
            / darśanādyā guḍamupalabhya mādhuryamindriyāntaraviṣayaṃ pratipadyate / śravaṇādyathā
            guḍaśabdaṃ śrutvā mādhuryamaśabdakaṃ pratipadyata iti / aparā khalvārthāpattiḥ / yatra
            dharmayoravyabhicāramupalabhya tatpratidvandvinorapi sāhacaryakalpanā / sā tu dvividhā,
            vyabhicāriṇī cāvyabhicāriṇī ca / tatra vyabhicāriṇī yathā sāvayavamanityamityukte
            'rthādāpannaṃ niravayavaṃ nityamiti / tacca karmādiṣvadṛṣṭamityeṣānaikāntikatvātpramāṇameva
            na bhavatīti / yā tvavinābhāvinī avyabhicāriṇī yathā kesarivarāhayorupagahvare sannipātamupalabhyottarakālaṃ
            kevalaṃ kesariṇaṃ varāhavraṇāṃkitaśarīraṃ prayāntamupalabhya pratipadyate jito varāha
            iti tadanumānam / katham ? yasmātkesarivarāhayoryau jayaparājayau tayoravyabhicārī
            sambandhaḥ / tatra yadā kesariṇo jayamupalabhyāvyabhicāriṇamitarasya parājayaṃ pratipadyate
            kimanyatsyādṛte 'numānāt ? adhigatobhayasambandhisamudāyasya hi pratipattuḥ pratyakṣībhūtānyatarasambandhino
            yā sambandhyantarapratipattistadanumānam / itthaṃ cārthāpattirato na tasmātpṛthagbhavitumarhati
            /
            sambhavo nāma droṇaḥ prastha ityukte 'rdhadroṇādīnāṃ sannidhānamavasīyate / ityayamapi
            sāhacaryakalpanayārthāpattireva / katham ? yasmāduktaparimāṇe dravye droṇaśabdo vartate,
            na nyūne nādhike / tatra droṇa ityukte yadatyantasahabhuvāṃ tadavayavānāmanyaśabdavācyānāmapi
            sannidhānam tadarthāpattireva / sa cānumānamityuktam /
            abhāvo nāma tadyathā dhūmasya bhāvādagnerbhāvaḥ pratīyate evaṃ dhūmābhāvādagnyabhāva
            ityayaṃ pratidvandvisāhacaryakalpanayārthāpattirabhihitaḥ / tatra yadā vyabhicārasāhacaryakalpanā
            tadā pramāṇābhāva eva / tadyathāyoguṇāṅgārādiṣu dhūmābhāvo nāgnyabhāvaḥ / yatra tu
            kvacidekāntaḥ syāt yathākṛtakatvānnitya iti tatrānumānam / katham ? sāhacaryopapatteḥ
            / kṛtakatvānityatvavat /
            anye tu abhāvamanyathā varṇayanti / tadyathā gehe nāsti caitra ityukte bahirastīti
            sampratyayo bhavati, tatra gehābhāvo bahirbhāvasampratipattiheturarthāntarāpattireva
            pratidvandvisāhacaryakalpanayā / katham ? yathaiva hi divā na bhuṅkte devadattaḥ pīna
            ityatrābhojanapratiyogino meduratvasyopalambhāddivāpratiyogini kāle rātrau bhujiravasīyate
            evamihāpi gehābhāvābhidhānasāmarthyāttatpratiyogini viparyayaḥ kalpyate / anyathā
            tu yadyabhāva evābhipretaḥ syānnāsti caitra eveti brūyāt / arthāpattiścānumānam /
            ceṣṭā nāma abhiprāyasūcakaḥ kaścidevodaratāḍanāñjalikaraṇādiḥ śarīravyāpāraḥ / sa
            hi bubhukṣādīnyapratīyamānāni pratipādayatīti pramāṇamityucyate / sa cānumānameva
            / kasmāt ? yasmād bhojanecchādisahacaro hi vyāpāro 'nuṣṭhīyamāno yadi sahacāriṇaṃ
            gamayati tadā nānumānātpṛthagiti śakyaṃ pratijñātum /
            āha- pratibhā tarhi pramāṇāntaraṃ bhaviṣyati /
            ucyate- keyaṃ pratibhā nāma ?
            āha, yo 'yamanādau saṃsāre devamanuṣyatiraścāmabhinne 'rthe bāhye stryādau pratyaye
            pūrvābhyāsavāsanāpekṣaḥ kuṇapakāminībhakṣyādyākārabhedabhinnapratyaya itikartavyatāṅgamutpadyate
            sā hi pratibhā / tathā coktam-
            
            <p>
                 yathābhyāsaṃ hi vākyebhyo vināpyarthena jāyate /<br />
                 svapratyayānukāreṇa pratipattiranekadhā //
               </p>
         </p>
         
         
         <p>  yena hi yo 'rtho 'bhyastassukhāditvena tasya vināpi tenārthena śabdamātrāt pratipattirutpadyate
            / tadyathā vyāghro 'tra prativasatītyukte vināpi bāhyenārthenābhyāsavaśādeva svedavepathuprabhṛtayo
            bhavanti / tasmāt pratibhaiva devamanuṣyatiraścāmitikartavyatāṅgatvātpramāṇamiti /
            āha ca-
            
            <p>
                 pramāṇatvena tāṃ lokaḥ sarvaḥ samanugacchati /<br />
                 vyavahārāḥ pravartante tiraścāmapi tadvaśāt //
               </p>
         </p>
         
         
         <p>  ucyate pratibhāyā dṛṣṭādivyatirekena rūpāntarānupapatteḥ / avacanamityanuvartate
            / yadi pūrvābhyāsavāsanāpekṣaḥ pratyayaḥ pratibhetyupagamyate tena tarhi asau pratyakṣamanumānamāptavacanaṃ
            cetyetadāpannam / kasmāt ? yato na dṛṣṭādivyatirekeṇa pratyakṣarūpaṃ kadācidapyupalabhāmahe
            / tasmānna tebhyo 'rthāntaraṃ pratibhā / ārṣapratyayasambhavādayuktamiti cet- syādetat,
            astyārṣo hi dṛṣṭādivyatirekeṇa sarvapadārtheṣu sāṃsiddhikaḥ pratyayaḥ / sa prātibho
            bhaviṣyatīti / etaccāpyayuktam / kasmāt ? uktatvāt / uktametat siddharūpaṃ bhagavataḥ
            paramarṣerjñānam / ato na pramāṇāpekṣamiti / yogināmiti cenna, anabhyupagamāt / na
            hi yogināmapramāṇapūrvakaṃ jñānamiti yathā tathā vakṣyāmaḥ / sa laukika iti cet na
            / aniścitatvāt / syādetat- asti laukikaḥ pratyayo dṛṣṭādivyatirekeṇa / tadyathā santamase
            vrajato drāgiti vijñānamutpadyate - asti me pratīghāti dravyaṃ purastādūrdhvamavasthitamiti
            / tacca naivam / kasmāt ? aniścitatvāt / na hi tatra niścaya utpadyate idaṃ taddravyamasti
            purato vā vyaktamastīti / na cāniścitaṃ pramāṇajñānamiṣyate / kiṃcānyat- anavasthāprasaṃgāt
            / yadi caivaṃjātīyato 'pi pratyayaḥ pramāṇamabhyupagamyate tenānavasthā prāpnoti /
            kiṃ kāraṇam ? anavasthānādvikaraṇasya / kāmakrodhalobhayaviṣādadvārako vikalpaḥ samyaṅmithyā
            vā yasmādaneka utpadyate tasmānna laukikaḥ pratyayaḥ pratibhā / yattu khalvidamucyate-
            abhyāsavāsanāpekṣāsatsvapi vyāghrādiṣu pratipattirutpadyate / iti / satyametat / sā
            tu mithyājñānatvātpramāṇatvena na parigṛhyate ityayamadoṣaḥ / tasmāt siddhaṃ dṛṣṭādivyatirekeṇa
            rūpāntaranupapatteḥ pratibhāyāḥ pṛthaganabhidhānam / tataśca sarvapramāṇasiddhatvāt
            trividhaṃ pramāṇamiṣṭamiti sthitametat // 4 //</p>
         
         
         
         
         
         <p>  kārikā 5
            </p>
         
         
         
         
         <p>  āha- astvevametat / lakṣaṇānabhidhānāttadapratipattiḥ / tasmāttadabhidhānam / anavasthitaṃ
            hi dṛṣṭādīnāṃ lakṣaṇam, dṛṣṭivaicitryāt / indriyārthasannikarṣotpannaṃ jñānamavyapadeśyamavyabhicāri
            vyavasāyātmakaṃ pratyakṣamiti kecit / tathātmendriyamano 'rthasannikarṣādyanniṣpadyate
            tadanyadityeke / satsamprayoge puruṣasyendriyāṇāṃ buddhijanma tatpratyakṣamityapare
            / śrotrādivṛttiriti vārṣagaṇāḥ / kalpanāpoḍhamityanye / itthamanavasthitaṃ lakṣaṇam
            / iti dṛṣṭādīnāmapratipattiḥ / tasmāllakṣaṇamabhidhānīyam /
            ucyate-</p>
         
         
         <p>  <span class="bold">prativiṣayādhyavasāyo dṛṣṭam</span></p>
         
         
         <p>  viṣiṇvantīti viṣayāḥ śabdādayaḥ / athavā viṣīyante upalabhyante ityarthaḥ / te ca
            dvividhāḥ / viśiṣṭā aviśiṣṭāśca / viśiṣṭāḥ pṛthivyādilakṣaṇā asmadādigamyāḥ / aviśiṣṭāśca
            tanmātralakṣaṇā yogināmūrdhvasrotasāṃ ca gamyāḥ / vakṣyati caitadupariṣṭāt "buddhīndriyāṇi
            teṣāṃ pañca viśeṣāviśeṣaviṣayāṇi" (<span class="it">ISk 34</span>) adhyavasāyo buddhiriti (<span class="it">ISk 23</span>) ca vakṣyati / viṣayaṃ prati vartata iti prativiṣayam / kintat ? indriyam / tasmin
            yo 'dhyavasāyaḥ sa prativiṣayādhyavasāyaḥ / upāttaviṣayāṇāmindriyāṇāṃ vṛttyupanipāti
            sattvodrekādarajastamaskaṃ yatprakāśarūpaṃ tad dṛṣṭamiti yāvat / tad dṛṣṭaṃ pratyakṣamityarthaḥ
            / etatpramāṇam / anena yaścetanāśakteranugrahastatphalam / prameyāḥ śabdādayaḥ / evamuttaratrāpi
            pramāṇaphalabhāvo draṣṭavyaḥ /
            āha- kiṃ punaridaṃ pramāṇātphalamarthāntaramāhosvidanarthāntaram ?
            kathaṃ tāvat bhavitumarhati anarthāntaramiti ?
            āha- kasmāt ? adhigamarūpatvāt / adhigamarūpaṃ hi jñānaṃ, tasyotpattyaivādhigato 'rtha
            iti kutaḥ phalabheda iti ?
            ucyate- karaṇabhāva idānīṃ kathaṃ syāt ?
            āha- karaṇabhāvastu prasiddhivaśāt / viṣayanirbhāsā hi jñānasyotpattiḥ adhigamarūpāpi
            loke savyāpāreva pratīteti kalpanayā karaṇabhāvo 'bhyupagamyate na paramārthataḥ /
            ucyate- phalasyārthāntarabhāvaḥ / adhikaraṇabhedāt / buddhyāśrayaṃ hi pramāṇamadhyavasāyākhyam,
            puruṣāśrayaṃ phalamanugrahalakṣaṇam / na ca bhinnādhikaraṇayorekatvamarhati bhavitum
            / yattūktamadhigamarūpatvāt jñānameva phalamiti tadanupapannam / kasmāt ? asiddhatvāt
            / yathaiva hi ghaṭādayo 'rthā jñānamantareṇa na tadrūpā nātadrūpā iti na śakyaṃ pratipattum,
            evaṃ jñānamapi puruṣapratyayamantareṇa na viṣayarūpaṃ nāviṣayarūpam / tathā ca śāstram-
            "tatsaṃyogādacetanaṃ cetanāvadiva liṅgamiti" (<span class="it">ISk 20</span>) vacanāt / ataḥ puruṣapratyayamantareṇa jñānamadhigamarūpamiti sāṃkhyaṃ pratyasiddhametat
            / ubhayapakṣaprasiddhena ca vyavahāraḥ / puruṣābhāvādayuktamiti cenna uttaratra pratipādanāt
            / saṃghātaparārthatvādityatra puruṣāstitvaṃ pratipādayiṣyāmaḥ / tasmāt siddhamadhyavasāyapramāṇavādinaḥ
            pramāṇātphalamarthāntaramiti /
            āha- yadi hyadhyavasāyaḥ pramāṇaṃ kathaṃ laukikaḥ prayogo 'rthavān bhavati pratyakṣaṃ
            vastu iti ?
            ucyate- viṣaye pratyakṣaśabdaḥ tatpramitatvāt tatkāraṇātvācca / yathā prasthapramito
            vrīhirāśiḥ prasthaśabdavācyo bhavati evaṃ pratyakṣapramito 'rthaḥ pratyakṣaśabdavācyaḥ
            syāt /
            āha, na / anyatrāpi tatprasaṅgāt / yadi pratyakṣapramitatvādviṣaye pratyakṣaśabdastena
            tarhi anumāmapramito 'rtho 'numānamiti syāt / śabdapramito 'rthaḥ śabda iti / na cāgnisvargādayaḥ
            pramāṇaśabdavācyā bhavanti / tasmādviṣamaliṅgaliṅgipūrvakam, yogināṃ ca dhyānabhūmikāsu
            viharatāmanumānāgamātītaṃ prātibhaṃ yadvijñānamutpadyate tadupasaṃkhyeyaṃ syāt / kutaḥ
            ? na hi sukhādayaḥ śrotrādivṛttigrāhyāḥ, yogināṃ cātindriyaṃ jñānamiti / yathānyāsaṃ
            tu kriyamāṇe te 'pi viṣayāḥ, teṣāṃ yo 'dhyavasāyastasya pratyakṣatvaṃ kena vāryate
            ?</p>
         
         
         <p>  ucyate- tadabhāvāditaratrāpravṛttiḥ / pramāṇāntare tu nāsti sāmānyaṃ nimittam /
            katham ? anumīyate 'nenetyanumānam / na cāgnyādibhiḥ kaścidanumīyata ityatastulyaśabdavācyatā
            na bhavati /
            āha- adhyavasāyagrahaṇaṃ kimartham ?
            ucyate- atiprasaṃganivṛttyartham / prativiṣayaṃ dṛṣṭamitīyatyucyamāne yāvatkiṃcit
            prativiṣayaṃ vartate 'nugrāhakatvenopaghātatvena vā tat sarvaṃ dṛṣṭamityetadāpadyate
            / adhyavasāyagrahaṇe punaḥ kriyamāṇe na doṣo bhavati /
            āha- na, pramāṇādhikārāt / nādhyavasāyaśabdasya prayojanam / kutaḥ ? pramāṇādhikāro
            'yam / na cādhyavasāyādṛte yatkiṃcidviṣayaṃ pratipadyate tena kiṃcit pramīyate / tena
            vayaṃ sāmarthyādadhyavasāyamevābhisaṃbhantyasyāmaḥ / tadyathā- adhyayanādhikāre brāhmaṇā
            ānīyantāmityukte ya evādhīyante ta evānīyante /
            ucyate- karaṇāntarāṇāṃ tu sandehanivṛttyartham / evaṃ tarhi śrotrādīnāmanyatamamantaḥkaraṇaṃ
            cetyetad dvāradvāribhāvena catuṣṭayaṃ viṣayaṃ prati vartate / tasmādadhyavasāyagrahaṇaṃ
            kriyate sandeho mā bhūditi /
            āha- astvatra sandehaḥ, naikena kenacit kaścidviṣaya upādīyate / tena vayaṃ sarveṣāṃ
            pratyakṣatvaṃ pratipatsyāmahe /
            ucyate- sarvābhyupagame hi śāstrahāniḥ / yadi punaḥ sarveṣāmeva pramāṇatvamabhyupagamyate
            tena yacchāstramekameva darśanaṃ khyātireva darśanamiti taddhīyate / vakṣyati cācāryaḥ
            "ete pradīpakalpāḥ" (<span class="it">ISk 36</span>), "sarvaṃ pratyupabhogaṃ yasmāt puruṣasya sādhayati buddhiriti" (<span class="it">ISk 37</span>) tadvirudyate / tasmādadhyavasāyagrahaṇaṃ kartavyam / sandeho mā bhūditi /
            āha- na, sandehamātrametad bhavati / sarvasandeheṣu caitadupatiṣṭhate- vyākhyānato
            viśeṣapratipattirna hi saṃdehādalakṣaṇam / tatrādhyavasāyo dṛṣṭamiti vyākhyāsyāmaḥ
            /
            ucyate- muktasaṃśayaṃ cendriyavṛttipratipatteḥ / syādetat, yadyatra sandehaḥ syāt
            / naivātra sandehaḥ prāptaḥ, kintarhi śrotrātivṛttereva grahaṇam /
            āha- kiṃ punaḥ kāraṇaṃ yena nimittāviśeṣe 'pi śrotrādivṛtterevātra grahaṇaṃ prāpnoti,
            nāntaḥkaraṇasyaiva pratyakṣatvam ?
            ucyate- tatra ca mukhyā śrotrādivṛttiḥ / kasmāt ? sākṣādviṣayagrahaṇasāmarthyāt /
            nāntaḥkaraṇam, taddvāreṇa pratipatteḥ / gauṇamukhyayośca mukhye sampratipattiḥ / tadyathā-
            gauranubandhyaḥ ajo 'gnīṣomīya iti vāhīko nānubadhyate /
            āha- yadīyaṃ śrotrādivṛttireva pratyakṣamityabhupeyate ka evaṃ sati doṣaḥ syāt ?
            ucyate- rāgādiviṣayaṃ yadvijñānaṃ liṅgaliṅgipūrvakam, yogināṃ ca dhyānabhūmikāsu viharatāmanumānāgamatītaṃ
            prātibhaṃ yadvijñānamutpadyate tadupasaṃkhyeyaṃ syāt / kutaḥ ? na hi sukhādayaḥ śrotrādivṛttibāhyāḥ,
            yogināṃ cātīndriyaṃ jñānamiti / yathānyāsaṃ tu kriyamāne te 'pi viṣayāḥ, teṣāṃ yo
            'dhyavasāyastasya pratyakṣatvaṃ kena vāryate ?
            āha- prativiṣayagrahaṇaṃ tarhi kimartham ?
            ucyate - prativiṣayagrahaṇamasadvyudāsārtham / adhyavasāyo dṛṣṭamitīyatyucyamāne mṛgatṛṣṇikālātacakragandharvanagarādiṣu
            api yo 'dhyavasāyastad dṛṣṭamiti / prativiṣayagrahaṇāttu teṣāṃ vyudāsaḥ kṛto bhavati
            /
            āha- yadyevaṃ viṣayādhyavasāya ityeva cocyatām / kimpratigrahaṇena ?
            ucyate- pratigrahaṇaṃ sannikarṣārtham / viṣayādhyavasāyo dṛṣṭamitīyatyucyamāne viṣayamātre
            sampratyayaḥ syāt / pratigrahaṇe punaḥ kriyamāṇe pratirābhimukhye vartate / tena sannikṛṣṭendriyavṛttyupanipātī
            yo 'dhyavasāyastad dṛṣṭamityupalabhyate /
            āha- kasya punaratīndriyasannikarṣe pratyakṣatvaṃ prāpnoti ?
            ucyate- anumānasya / kasmāt ? taddhi liṅgadarśanādasannikṛṣṭe viṣaye bhavati /
            āha- anumānasyāprasaṅgaḥ / sāmānyavihitasya viśeṣavihitena bādhanāt / sāmānye hi viṣayamātre
            'dhyavasāyasya pratyakṣatvaṃ vidhāya viśeṣe liṅgaliṅgipūrvake 'numānaṃ śāsti / sāmānyavihitaṃ
            ca viśeṣavihitena bādhyate, yathā taddhi brāhmaṇebhyo dīyatāṃ takraṃ kauṇḍinyāyeti
            /
            ucyate- smṛtestarhi pratyakṣatvaṃ prāpnoti / tatrāyamapavādo nābhiniviśata iti /
            āha na, smṛteḥ, pramāṇādhikārāt / pramāṇādhikāro 'yam / na ca smṛtyā kiṃcit pramīyate
            / smṛteḥ pramite 'rthe prādurbhāvāt /
            ucyate- saṃśayasya tarhi prāpnoti /
            na saṃśayasya, adhyavasāyagrahaṇāt / adhyavasāyo hi dṛṣṭamityucyate / na ca saṃśayo
            'dhyavasāyo 'niścitatvāt /
            ucyate- indriyāntarākūtaviṣaye tu prasaṅgaḥ / evaṃ tarhīndriyārthasannikṛṣṭendriyavṛttyupanipātīti
            doṣo na bhavati /
            āha- rāgādyupasaṃkhyānam / yadi sannikṛṣṭendriyavṛttyupanipātī yo 'dhyavasāyastad
            dṛṣṭamityabhyupeyate, tena rāgādiviṣayaṃ vijñānamatīndriyatvātpratyakṣaṃ na prāpnoti
            / tasyopasaṃkhyānam kartavyam /
            ucyate- na tarhīdaṃ pratigrahaṇamindriyaviśeṣaṇaṃ viṣayaṃ viṣayaṃ prati yo vartate
            tasmin yo 'dhyavasāyastad dṛṣṭamiti / kintarhi- adhyavasāyaviśeṣaṇaṃ viṣayaṃ viṣayaṃ
            prati yo 'dhyavasāya iti /
            āha- adhyavasāyaviśeṣaṇamiti cet, śabdādyupasaṃkhyānam / śabdādīnāmeva tena pratyakṣatvaṃ
            prāpnoti / teṣāmupasaṃkhyānaṃ kartavyaṃ prāpnoti / kiṃ kāraṇam ? antaḥkaraṇasya taiḥ
            sannikarṣānupapatteḥ / pratigrahaṇaṃ sannikarṣārthamiti pūrvamatisṛṣṭaṃ bhavatā /
            taccedānīmantaḥkaraṇaviśeṣaṇam / na cāntaḥkaraṇasya śabdādibhiḥ sannikarṣa upapadyate,
            śrotrādivaiyarthyaprasaṅgāt / dvāridvārabhāvasyāpaghātaprasaṅgācca / tasmātsudūramapi
            gatvā pratigrahaṇaṃ pratyākhyānānna mucyate / rāgādyupasaṃkhyānādveti /
            ucyate- astu tarhīndriyāṇāṃ prati viṣayagrahaṇaṃ viśeṣaṇam / yattūktaṃ rāgādīnāmupasaṃkhyānaṃ
            kartavyamiti tatra brūmaḥ / ekaśeṣanirdeśāt siddham / evaṃ tarhi prativiṣayādhyavasāyaśca
            prativiṣayādhyavasāyaśca prativiṣayādhyavasāya iti sarūpāṇāmekaśeṣaḥ kariṣyate / tatraikena
            bahiraṅgasyaindriyasya pratyakṣasya parigrahaḥ / dvitīyenāntaraṅgasya prātibhasyeti
            rāgādiviṣayaṃ yogināṃ ca yadvijñānaṃ tat saṃgṛhītaṃ bhavatīti vyākhyātaṃ pratyakṣam
            /
            āha- anumānamidānīṃ vaktavyam /
            ucyate-</p>
         
         
         <p>  <span class="bold">trividhamanumāmamākhyātam /</span></p>
         
         
         <p>  anumānaṃ triprakāramācāryairākhyātam / pūrvavat, śeṣavat, sāmānyatodṛṣṭaṃ ca / tatra
            pūrvamiti kāraṇamucyate / yasya hi yat kāraṇaṃ sa loke tatpūrvaka ityucyate / yathā
            tantupūrvakaḥ paṭo, devadattapūrvako yajñadatta iti / pūrvamasyāstīti pūrvavat / śeṣa
            iti vikāranāma, śiṣyata iti kṛtvā / tathā coktam- na śeṣo 'gneranyasya jātamityasti
            / nāpatyamanyena jātaṃ sambhavatītyarthaḥ / śeṣo 'syāstīti śeṣavat /
            tatra pūrvavat yadā kāraṇamabhyuditaṃ bhaviṣayattvaṃ kāryasya pratipadyate / tadyathā
            meghodaye bhaviṣyattvaṃ vṛṣṭeḥ /
            āha- naitadastyudāharaṇamanekāntāt / na hi meghodayo 'vaśyaṃ vṛṣṭeḥ kāraṇaṃ bhavati,
            vāyvādinimittapratibandhasambhavāt /
            ucyate- yadi tarhi kāraṇaśaktiṃ sahakāriśaktyantarānugṛhītāmapratiyoginīṃ dṛṣṭvā kāryasya
            vyaktiṃ pratipadyate / tadyathā yadā lauhadaṇḍādisādhanasampanne vyāpāravatā kumbhakāreṇādhiṣṭhitāṃ
            mṛdamupalabhya ghaṭasya, tadā pūrvavat /
            śeṣavat- yadā kāryanirvṛtiṃ dṛṣṭvā kāraṇasadbhāvaṃ pratipadyate / tadyathā kumārakaṃ
            dṛṣṭvā dvayasamāpattim /
            āha- naitadastyudāharaṇam / anekāntāt / na hi dvayasamāpattipūrvaka eva prāṇabhṛtāṃ
            prādurbhāvo, droṇādīnāmanyathotpattiviśeṣaśravaṇāt /
            ucyate- yadā tarhi prabhānuraṃjitamantarikṣaṃ dṛṣṭvā candrārkayorudayaṃ pratipadyate
            tadā śeṣavat /
            āha- etadapi nāstyudāharaṇam / anekāntāt / na hi prabhānurāgo 'ntarikṣe candrārkanimitta
            eva bhavati / kintarhi digdāhādinimitto 'pi /
            ucyate - yadā tu nadīpūraṃ dṛṣṭvā vṛṣṭiṃ pratipadyate tadā śeṣavat /
            etadapi nāstyudāharaṇam / anekāntāt / nadīpūrasya hi nimittamanekavidhaṃ bhavatīti
            himilayanasetubhaṃgagajakrīḍādi / tasmādayuktametat /
            ucyate yadā tarhi parṇaṃ dṛṣṭvā śālūkaṃ pratipadyate, aṃkuraṃ vā dṛṣṭvā bījamiti tadā
            śeṣavat /
            athavā punarastu pūrvakamevodāharaṇam / yattūktaṃ- anekāntāditi atra brūmaḥ- vītāvītasāmarthyāt
            / vītāvītābhyāṃ hetubhūtābhyāmabhipretārthasiddhiriti vakṣyāmaḥ / prasaṃgidharmāntaranivṛttimukhena
            cāvītaprayogaḥ / tatra yadā prasaṃgināṃ himavilayanādīnāṃ deśakālaliṅgaiḥ pratiṣedhaḥ
            kriyate tadā muktasaṃśayaṃ pratipattirbhavati / deśastāvattad yathā- dakṣiṇāpathe
            nāsti himavilayanasambhavaḥ / kālato yathā prāvṛṭkāle / liṅgato 'pi yasmānmudgagavedhukaśyāmākakāṣṭhasūtraśakṛtprabhṛtīnāmanupalambhastathoṣmakaluṣatvādīnāmupalambhaḥ
            / tasmāt pariśeṣato medhyā evāpa iti / tasmānnānekāntaḥ / evaṃ kṛtvā pūrvāṇyapyudāharaṇāni
            upapannāni bhavanti / deśādivicārasāmarthyāt /
            sāmānyatodṛṣṭaṃ nāma yatraikadārthayoravyabhicāramupalabhya deśāntare kālāntare ca
            tajjātīyayoravyabhicāraṃ pratipadyate / tadyathā kvaciddhūmāgnisambandhaṃ dṛṣṭvā kvaciddhūmāntareṇāgnyantarasyāstitvaṃ
            pratipadyate /
            āha- naitadastyudāharaṇam / aviśeṣaprasaṅgāt / sarvatraiva hyanumāne kvacidarthayoravyabhicāramupalabhyānyatra
            tajjātīyayorarthayoravyabhicāraṃ pratipadyate / tadyathā kvacit sādhanavato mṛtpiṇḍād
            ghaṭaniṣpattimupalabhyānyatra sādhanavataḥ piṇḍāntarādghaṭāntaraniṣpattiṃ pratipadyate,
            tathaikatra nadīpūrād vṛṣṭimupalabhyānyatra nadīpūrāntarādvṛṣṭyantaramavasīyate /
            tathā ca sati trayāṇāmaviśeṣaprasaṃgaḥ /
            ucyate- yadā tarhi sahabhuvāmekasya viśiṣṭaguṇamupalabhya śeṣāṇāmapi tadvattvamanumīyate
            tadā sāmānyatodṛṣṭam / tadyathā vṛkṣādekasya phalasya pākamupalabhya śeṣāṇāṃ vṛkṣāntarāṇāṃ
            ca pāko 'numīyate / āha- etadapi nāstyudāharaṇam / anekātantāt / na hi sarveṣāṃ phalānāṃ
            tulyakālaṃ pāko bhavati / pūrvāparakālaniṣpannatvāt, nimittabhedācca / ucyate- yadā
            tarhi samudrādekamudababinduṃ prāśya śeṣasya lavaṇatānumīate / sthālyāṃ vaikaṃ pulākamupalabhya
            śeṣāṇāṃ pāko 'numīyate tadā sāmānyatodṛṣṭam / āha- naitadastyudāharaṇam / akṛtsnasaṅgrahāt
            / vakṣyatyayamupariṣṭādācāryaḥ "sāmānyatastu dṛṣṭādatīndriyāṇāṃ pratītiranumānāditi"
            (<span class="it">ISk 6</span>) / tatraivaṃ pramāṇe parikalpyamāne kāryakāraṇayostatsaṃghātānāṃ ca sukhaduḥkhamohasvabhāvopalambhāttanmātrāhaṅakārapradhānānāṃ
            samadhigamaḥ syāt / na puruṣasya, tajjātīyārthānupalambhāt /
            ucyate- yadā tarhi kvaciddharmeṇa dharmāntarasyāvyabhicāramupalabhyaikadharmopalambhādbhinnajātīye
            'tyantānupalabdhasya dharmāntarasya pratipattistadā sāmānyatodṛṣṭam / tadyathā - devadatte
            gamanāddeśāntaraprāptimupalabhyātyantādṛṣṭajyotiṣāṃ deśāntaraprāptergamanamanumīyate
            / tathā prāsādādīnāṃ vṛddhipūrvakaṃ dīrghatvamupalabhyauṣadhivanaspatīnāṃ dīrghatvadarśanādvṛddhiranumīyate
            /
            āha- naitadapyastyudāharaṇam / pūrveṇāviśeṣāt / kāryāt kāraṇasyādhigamaḥ śeṣavaditi
            pūrvamatisṛṣṭaṃ bhavatā / atrāpi ca deśāntaraprāptilakṣaṇāt kāryād gatilakṣaṇasya
            kāraṇasyādhigamaḥ / tasmāt śeṣavatsāmānyatodṛṣṭayorabhedaprasaṃgaḥ /
            ucyate- na, aniyamāt / yatra hi niyamataḥ kāryeṇa kāraṇamadhigamyate taccheṣavaditi
            ayamasmadabhisandhiḥ / na tu tadasti sāmānyatodṛṣṭe / kasmāt ? saṃghātatvasāmānyāt
            / pārārthyasāmānyasādhanamapi dṛśyate / yathāha- avyabhicārādviśeṣāstu pratītāḥ pratipādakāḥ
            iti / sādhyasādhanasāmānyayorapi dṛśyate, yathānityaḥ śabdaḥ kṛtakatvāditi / tatraivaṃ
            sati niyamavādinaḥ pratijñāhāniḥ / etenāsiddhaviruddhānaikāntikasādhanābhāsāḥ pratyuktāḥ
            / te hi saṃśayaviparyayājñānahetukatvādagamakā iti vyākhyātamanumānam /
            āha- āptavacanasya kiṃ lakṣaṇamiti ?
            ucyate-</p>
         
         
         <p>  <span class="bold">āptaśrutirāptavacanantu // ISk_5 //</span></p>
         
         
         <p>  āptā nāma rāgādiviyuktasyāgṛhyamāṇakāraṇaparārthāḥ vyāhṛtiḥ / śravaṇaṃ śrutiḥ /
            āptā cāsau śrutirāptaśrutiḥ / athavā āptāsyāstītyāptaḥ / akāro matvarthīyaḥ / tadyathā
            tundo ghaṭa iti / āptebhyaḥ śrutirāptaśrutiḥ / āptaśrutiścāptaśrutiḥ / sarūpāṇimityekaśeṣaḥ
            / tatra pūrveṇāptaśrutigrahanena pratipādayati apuruṣabuddhipūrvaka āmnāyaḥ, svatantraḥ
            puruṣaniḥśreyasārthaṃ pravartamāno niḥsaṃśayaṃ pramāṇamiti / dvitīyena manvādinibandhanānāṃ
            ca smṛtīnāṃ vedāṅgatarketihāsapurāṇānāṃ śiṣṭānāṃ nānāśilpābhiyuktānāṃ cāduṣṭamanasāṃ
            yadvacastatpramāṇamityetasiddhaṃ bhavati / tuśabdo 'vadhāraṇārthaḥ / āptaśrutirevāptavacanaṃ
            na śabdamātram /
            evaṃ sati yaduktaṃ tantrāntarīyaiḥ śiṃśapādiśabdānāṃ nirvikalpamanumāne 'ntarbhāvastrilakṣaṇatvāditi
            tadayatnataḥ pratikṣiptaṃ bhavatīti vyākhyātāni pramāṇāni / etaiḥ pūrvoktaṃ prameyaṃ
            yathāsvaṃ pratipattavyamiti // 5 //</p>
         
         
         
         
         
         <p>  kārikā 6-7
            </p>
         
         
         
         
         <p>  āha- astu tāvadakṣarānnikarṣabhājāmarthānāṃ pratyakṣeṇopalabdhiḥ / asannikarṣabhājāmapi
            copalabdhasambandhānāmanumānena / ye tvatīndriyā bhāvāsteṣāmubhayavailakṣaṇyānnāsti
            pratyakṣānumānābhyāmupalabdhiḥ / āgamikatve sarvavādasiddhiprasaṃgaḥ / ityato 'tyantamevāgrahaṇaṃ
            prāptam / tatra yaduktametāvadbhiḥ pramāṇaiḥ sakalapadārthāvabodha iti etadayuktam
            /
            ucyate- syādetadevaṃ yadyekarūpamevānumānamadhītaṃ syāt, kiṃ tarhi trividham / tatra
            satyameva pūrvavaccheṣavatī prāganubhūtasambandhaviṣayaphale iti kṛtvā na tābhyāmaśeṣapadārthādhigamo
            'bhyupagamyate /</p>
         
         
         <p>  <span class="bold">sāmānyatastu dṛṣṭādatīndriyāṇāṃ prasiddhiranumānāt // ISk_6a //</span></p>
         
         
         <p>  yattvetatsāmānyatodṛṣṭamanumānametasmādatīndriyāṇāmarthānāṃ samadhigamaḥ pratyavagantavyaḥ
            / katham ? yathā hi kṛtakatvānityatvayorghaṭe sahabhāvamupalabhyānyatra śabdādau kṛtakatvadarśanādanityatvamanumīyate
            / evaṃ śakalādīnāṃ tajjātīyatā candanādipūrvakatvasiddheḥ, kāryakāraṇasya sukhādijātīyatayā
            tatpūrvakatvasiddheḥ, śayanādīnāṃ ca saṃghātatvātpārārthyasiddheḥ, kāryakāraṇasyāpi
            saṃghātatvātpārārthyasiddhiriti sarvamiṣṭaṃ saṅgṛhītaṃ bhavatīti / yeṣāṃ tu śeṣavadeva
            sāmānyatodṛṣṭaṃ teṣāṃ tasya kāryadvāreṇa samadhigamahetutvāt puruṣasyāgrahaṇaprasaṃgaḥ
            / vṛttau kāryopacārādadoṣa iti cet syānmatam, yadyapi puruṣasya kāryābhāvastathāpi
            puruṣāvyaktamahadahaṅkāraviśeṣāṇāṃ sāmprate kāle svavṛttibhyasteṣāṃ grahaṇamityuktam
            / kasmāt ? vṛttiśaktireṣāṃ kāryatvenopacaritā svamātmānaṃ yunaktīti / taccāyuktam
            / kasmāt ? hetvantarābhidhānāt / yadi vṛttyā grahaṇaṃ puruṣasya sūpapādamabhaviṣyat
            saṃhatapārārthyamācāryo hetutvena nāvakṣyat / taccāvṛttibhūtamityavaśyaṃ śeṣavatsāmānyatodṛṣṭayorarthāntarabhāvo
            'bhyupagantavyaḥ / tasmāt siddhaṃ sāmānyatodṛṣṭādatīndriyāṇāmarthānāṃ samadhigamaḥ
            /
            tasya prayogamātrabhedāddvaividhyam / vītaḥ avīta iti / tayorlakṣaṇamāmananti-
            
            <p>
                 yadā hetuḥ svarūpeṇa sādhyasiddhau prayujyate /<br />
                 sa vīto 'rthānarākṣepāditaraḥ pariśeṣitaḥ //
               </p>
         </p>
         
         
         <p>  svarūpaṃ hi sādhanasya dvividham- sādhāraṇamasādhāraṇaṃ ca / tatra sādhāraṇaṃ sādhyasahabhāvī
            tatpratipattihetutvena yathāvadāśrīyamāṇo 'rthātmā / asādhāraṇaṃ punaḥ parimāṇamanvayaḥ
            saṃghātaparārthatvamityādi / tatra yadā hetuḥ parapakṣamapekṣya yathārthena svarūpeṇa
            sādhyasiddhāvupadiśyate tadā vītākhyo bhavati / yadā tu svasādhyādarthāntarabhūtānāṃ
            prasaṃgināṃ kṣepamapohaṃ kṛtvā pariśeṣataḥ sādhyasiddhāvapadiśyate tadāvītākhyo bhavati
            / tadyathā na cet paramāṇupuruṣeśvarakarmadaivakālasvabhāvayadṛcchābhyo jagadutpattiḥ
            sambhavati pariśeṣataḥ pradhānāditi tadā punaravītākhyo bhavati / tatra yadā vīto
            hetuḥ svabuddhāvavahitavijñānasarūpaṃ vijñānāntaramādadhānena vaktrā pratipādyādau
            vākyabhāvamupanīyate /vākyamantareṇārthasya buddhyantare saṃkrāmayitumaśakyatvāt,
            tadāvayavivākyaṃ parikalpyate /
            tasya punaravayavāḥ jijñāsāsaṃśayaprayojanaśakyaprāptisaṃśayavyudāsalakṣaṇāśca vyākhyāṅgam
            / pratijñāhetudṛṣṭāntopasaṃhāranigamanāni parapratipādanāṅgamiti /
            tatra jñātumicchā jijñāsā / kaścit kaṃcidupasadyāha- puruṣaṃ jñātumicchāmi / kimasti
            nāstīti ? kutaḥ saṃśaya iti paryanuyuktaḥ pratyāha- anupalabhyamānasyobhayathā dṛṣṭatvāt
            / ihānupalabhyamānamubhayathā dṛṣṭam- sadbhūtamasadbhūtaṃ ceti / sadbhūtaṃ cārkendumaṇḍalāparabhāgādi,
            asadbhūtaṃ ca śaśaviṣāṇādi / ayamapi cātmā nopalabhyate / ataḥ saṃśayaḥ kimasti nāstīti
            ? kimasyāścintāyāḥ prayojanamiti pṛṣṭo vyācaṣṭe - śāstratattvādhigamaḥ, tataśca mokṣāvāptiḥ
            / kathamiti ? yadi tāvadayamātmāsti tato 'sya aprakṛtitvaudāsīnyavibhutvādisattvavijñānānnairātmyabhrāntivipakṣabhūtādapavargaprāptiravaśyaṃbhāvinīti
            yaduktam vyaktāvyaktajñavijñānānmokṣo 'vāpyata iti tacchāstramarthavad bhavatīti /
            atha nāstīti niścīyate tena sāmānyatodṛṣṭādanumānāttadvadanye 'pi padārthā na santīti
            vipralambhabhūyiṣṭhamārṣaṃ darśanamapahāyātmagrahadṛṣṭivigamāllokottarmavalambanaṃ
            śūnyaṃ dhyānaviṣayamupasamprāptastraidhātukakleśanirodhalakṣaṇamātyantikaṃ nirvāṇamavāpsyatīti
            / śakyaścāyamartho niścetum, pramāṇatrayaparigrahāditi vyavasthite, vyudāsya saṃśayaṃ
            sādhyāvadhāraṇaṃ pratijñā / sādhyasya yadavadhāraṇamasti puruṣa iti sā pratijñā /
            sādhanasamāsavacanaṃ hetuḥ / sādhyate 'neneti sādhanaṃ liṅgam / samāsaḥ saṃkṣepaḥ
            / sādhanasya samāsavacanaṃ sādhanasamāsavacanam / sādhanagrahaṇaṃ tadābhāsapratiṣedhārtham
            / na hi tāni sādhanaṃ, saṃśayaviparyayahetutvāt / samāsagrahaṇamavayavāntarāvakāśapradānārtham
            / liṅganirdeśamātraṃ hetuḥ / yastu tasya sādhyasahabhāvitvalakṣaṇaḥ prapañcaḥ so 'vayavāntarāṇītyuktaṃ
            bhavati /
            udāharaṇantvatra nidarśanaṃ dṛṣṭāntaḥ / tasya sādhanasya sādhyena sahabhāvitvanidarśanaṃ
            yadasau dṛṣṭāntaḥ / tadyathā saṃhatyakāriṇāṃ parārthatvaṃ dṛṣṭaṃ, yathā śayanāsanarathaśaraṇānām
            / vyatirekastvavītasya prasaṅgidharmāntaranivṛttirūpatvāttadantarbhūta iti tadarthaṃ
            vaidharmyadṛṣṭānta ucyate /
            sādhyadadṛṣṭāntayorekakriyopasaṃhāraḥ upanayaḥ / sādhyasya cakṣurādipārārthyalakṣaṇasya,
            dṛṣṭāntasya ca śayanāderekakriyopasaṃhāraḥ / tatrārthāntarabhūtatvāt sādhyadṛṣṭāntayorañjasā
            naikakriyopapadyate / tenaiva tasyānidarśanādityato dharmasāmānyādyathedaṃ tathedamityekakriyopacaryate
            / yathā śayanādayaḥ saṃhatatvātparārthā evaṃ cakṣurādibhirapi parārthairbhavitavyam
            / yo 'sau paraḥ sa puruṣaḥ /
            tadvaśātpratijñābhyāso nigamanam / hetudṛṣṭāntopasaṃhārāpekṣayā yaḥ punarabhyāsaḥ
            tannigamanam / tadyathā- tasmādasti puruṣa ityeṣāmavayavānāṃ parasparasambandhādviśiṣṭārthaḥ
            samudāyo vākyamityupadiśyate / vākyamapyanekaṃ yadā guṇībhūtasvārthamarthāntaropakāritvāditareṇa
            saṃsṛjyate tadā śāstramapyekaṃ vākyamityavasīyate /
            āha- jijñāsādyanabhidhānam / tadvyatirekeṇāpi svayamarthagateḥ / svaniścayavacca parapratipādanāt
            / yathā hi svayamutpadyate niścetuḥ pratyayastathaivānyaḥ pratyāyya ityetannyāyyam
            / na ca svayamevārthaṃ pratipadyamānasya jijñāsādīnāṃ tatra vyāpāraḥ / tasmāt parārthamapyeṣāmupādānaṃ
            na kalpyate / saṃśayavacanānarthakyam ca, pratītārthatvāt / niścitau hi vādiprativādinau
            svapakṣayoḥ, tayoritaretarasaṃśayaparyanuyoge nāsti prayojanam / kiṃcānyat- prayojanaśakyaprāptyavacanaṃ
            ca / sādhanābhyupagamādeva tatpratīteḥ / na hi mahatāṃ niṣprayojanā pravṛttirupapadyate
            / na cāśakye 'rthe himavatsamīkaraṇādiṣu pravṛtteḥ / tasmādanarthakaṃ tadabhidhānam
            / tadbhāve bhāvāditi cet syādetat satsu jijñāsādiṣu tattvādhigamaṃ prati pravṛttirbhavati,
            asatsu na bhavati / tasmādetānyapi sādhanaṃ bhaviṣyantīti / etaccānupapannam / kasmāt
            ? atiprasaṃgāt / satsvātmāntaḥkaraṇendriyālokaviṣayeṣu pravṛttidarśanātteṣāmapi sādhanatvaṃ
            syāt / aniṣṭaṃ caitat / tasmājjijñāsādayo 'narthakāḥ / pratijñādayo durvihitāḥ / katham
            ? sādhyāvadhāraṇasyāvayavāntareṣvapyupapatteḥ / yadi sādhyāvadhāraṇaṃ pratijñetyucyate
            tena sādhyasya hetordṛṣṭāntasya vā yadavadhāraṇaṃ tadapi pratijñā prāpnoti, nimittāviśeṣāt
            / sādhyaśabdo hyayaṃ sāmānyavṛttiḥ / na yatnamantareṇa viśeṣe 'vasthāpayituṃ śakyata
            iti / kiṃ ca hetulakṣaṇānupapattiśca, sādhanānupadeśāt / yo hi sādhanasamāsavacanaṃ
            heturityetallakṣaṇamācaṣṭe tena prāksādhanamabhidheyaṃ syāt / tato vaktavyamamuṣya
            samāsavacanaṃ heturiti na caivamuktam / tasmādalakṣaṇametat / kiṃcānyat, samāsavacanaṃ
            ca vistaraniṣedhaprasaṅgāt / yadi hi samāsagrahaṇaṃ kriyate kiṃ prāptaṃ yo 'yamādhyātmikānāṃ
            bhedānāṃ kāryakāraṇātmakānāṃ caikajātisamanvayo dṛṣṭa ityevamādiḥ sādhanaprapañcaḥ
            so 'heturityuktaṃ bhavati / tasmāt samāsagrahaṇamaniṣṭam / liṅgābhidhānādadoṣa iti
            cet syānmatam, liṅgaṃ hi naḥ sādhanam / tasyātra nirdeśaḥ kṛtaḥ / tasmātsvamatijāḍyādidamaniṣṭamadhyāropyate,
            na tvasmatpramādāditi / etadapyayuktam / kasmāt ? tasya dvidhā bhinnasya pañcadhā
            sādhanabhāvāt / taddhi liṅgaṃ vītāvītatveneṣṭam / tena dvidhā bhinnam / tatrāpi vītaḥ
            pañcaprabhedaḥ ityataḥ samudāyānniṣkṛṣṭasyaikasya liṅgatvamaśakyaṃ vaktumiti / kiñcānyat,
            dṛṣṭāntalakṣaṇāyogaśca, śabdārthalakṣaṇe 'niṣṭaprasaṅgāt / tannidarśanaṃ dṛṣṭānta
            iti / atra śabdo vā yena sādhyasādhane nidarśyete sa dṛṣṭāntaḥ syāt ? artho vā yatra
            nidarśyate ? kiñcātaḥ ? na tadyadi tāvacchabdaḥ parigṛhyate tata upanayalakṣaṇaṃ bādhyate
            / kasmāt ? na hi yathābhidhānaṃ tathā sādhyamityekakriyā yujyate iti / athārthaḥ parigṛhyate
            tenābhidheyasya vākyānavayavatvātpañcāvayavatvavirodhaḥ / kiñcānyat- dṛṣṭāntopanayanigamanābhedaśca
            hetupratijñārthābhidhānāt / sādhanatvameva sādhyāvinābhāvitvalakṣaṇaṃ dṛṣṭāntopanayayoḥ
            pratyāyaya(yya)te / pratijñārthaṃ ca nigamanasya nāvayavāntaratvaṃ yujyate /
            ucyate- yaducyate svaniścayenāṅgabhāvagamanātparapratyāyanārthaṃ jijñāsādyanabhidhānamiti
            atra brūmaḥ- na, uktatvāt / uktametat purastādvyākhyāṅgaṃ jijñāsādayaḥ / sarvasya
            cānugrahaḥ kartavya ityevamarthaṃ śāstravyākhyānaṃ vipaścidbhiḥ pratāyate, na svārthaṃ
            svasadṛṣabuddhyarthaṃ vā / tatraivaṃ kalpyamāne ye vyutpādyāstānprati naivaiṣāmānarthakyam
            / athaitadaniṣṭam- yaduktaṃ sandigdhaviparyastāvyutpannabuddhyanugrahārtho hi satāṃ
            viniścayaḥ śāstrakathetyasya vyāghātaḥ / kiṃ ca niyamānabhyupagamāt / na hi vayameṣāmāvaśyakamabhidhānamācakṣmahe,
            kintarhi yadā prativādī paryanuyuṅkte- kiṃ jijñāsasa iti avaśyamabhidhānīyaṃ śabdamiti
            / kena dharmeṇa, kiṃ nityo 'nitya iti ? kutaḥ saṃśayaḥ ? mūrtatvāt / yastu na paryanuyuṅkte
            na taṃ pratyete vācyāḥ / kvacidānarthakyāt sarvatra prasaṅga iti cenna itareṣāmapi
            tatprasaṅgāt / pratijñādīnāmapi tarhi kvacidanabhidhānamatasteṣāmapi sarvatrāvacanaṃ
            prasajyate / tathā ca bhavatoktaṃ kasyacittu kiñcit prasiddhameva bhavatītyanyataroktirapi
            sādhanaṃ bhavati, śabda ivārthadvayapratītatvādubhayānabhidhānamiti / yadapyuktaṃ
            niścitatvāt saṃśayāvacanamiti asadetat / kasmāt ? uktatvāt / uktametat sati paryanuyoge
            tadvacanamiti / etena prayojanaśakyaprāptī pratyukte / yo hi paryanuyuñjīta kiṃ prayojano
            'yaṃ śakyo vāyamartha iti taṃ prati vācyametat / yadapyuktaṃ tadbhāve bhāvāditi- na,
            anabhyupagamāt / na brūmo yasmāt satsu jijñāsādiṣu tattvādhigamasadbhāvastasmādeteṣāmavayavatvamiti
            / kintarhi yaṃ pratyeṣāṃ pratipattāvaṅgabhāvagamanaṃ taṃ pratyetāni sādhanamiti /
            yadapyuktaṃ sādhyābhidhāyinaḥ pratijñābhyupagamāddhetudṛṣṭāntayorapi tatprasaṅga iti
            ayuktametat / kasmāt ? jijñāsādeḥ sadbhāve sati tatpratīteḥ / yadyapi sādhyaśabdo
            'yamaviśeṣeṇa siddhatvādarthāntaramācaṣṭe tathāpi yaṃ prati jijñāsāsaṃśayaprayojanaśakyaprāptayastasya
            vyudasya saṃśayaṃ sādhyasyāvadhāraṇaṃ pratijñā, na hetudṛṣṭāntayostadastītyasadetat
            / kiṃcānyat tadbhāve 'virodhāt / yadā tu jijñāsādayo hetau dṛṣṭānte vā bhavanti
            tadā kiṃ kṛtakaḥ śabdo 'tha na kṛtako 'tha buddhirnityā kṣaṇikā veti bhavatyeva tadavadhāraṇaṃ
            pratijñā / yadapyuktam sādhanānupadeśāddhetulakṣaṇāyoga iti asadetat / kasmāt ? lokaprasiddhatvāt
            / yathā sādhyavatvenepsitaḥ pakṣa iti pratijñālakṣaṇamācakṣāṇo bhavānna sādhyalakṣaṇamācaṣṭe,
            kasmāt ? sādhanīyaṃ sādhyamiti loke siddhatvāt, evaṃ sādhanasamāsavacanaṃ hetulakṣaṇamācakṣāṇā
            vayaṃ na sādhanamācakṣmahe / kasmāt ? sādhyate 'neneti kṛtvā sādhanamiti loke siddhatvāt
            / upetya vānumānanirdeśāt / liṅgaṃ hi naḥ sādhanaṃ, tacca nirdiṣṭaimiti / yattūktaṃ
            vītāvītabhede sati pañcadhā sādhanabhāvāditi, atra brūmaḥ, ayuktametat / kasmāt ?
            samāsagrahaṇasāmarthyāt / ataeva samāsagrahaṇaṃ kriyate, sādhanasvarūpābhidhānamātraṃ
            heturiti yathā vijñāyate / prapañcastvavayavāntarāṇīti / etena vistarapratiṣedhaprasaṅgaḥ
            prayuktaḥ / katham ? na hi samāsaśabdasyāyamartha iti kṛtvā / yatpunaretaduktaṃ śabdārthakalpane
            'niṣṭaprasaṅgād dṛṣṭāntalakṣaṇāyoga iti, astu tāvacchabdo dṛṣṭāntaḥ / yattūktaṃ upanayalakṣaṇaṃ
            bādhyata iti anupapannametat / kasmāt ? asambhave sati sambandhyantare kāryavijñānāt
            / śabde 'sambhavādarthe kāryaṃ vijñāsyāmaḥ / athavā punarastvartho dṛṣṭāntaḥ / yattūktamabhidheyasya
            vākyānavayavatvātpañcāvayavatvavirodha iti arthe 'sambhavācchabde kāryaṃ vijñāsyāmaḥ
            / yadapyuktam pratijñāhetvarthābhidhānād dṛṣṭāntopanayanigamanānāṃ nāvayavāntaratvamiti
            ayamadoṣaḥ / kasmāt ? apratijñānāt / na hyetadasmābhiḥ pratijñāyate / kiṃ tarhi prameyavacanaṃ
            pratijñā / pramāṇarūpamātravacanaṃ hetuḥ / tasya prameyasahabhāvitvanidarśanaṃ dṛṣṭāntaḥ
            / sādhyadṛṣṭāntayordharmasāmānyādekakriyopasaṃhāra upanayaḥ / samudāyasya sādhyasiddhaye
            vyāpāranirdeśo nigamanam / tasmādayuktametat / kiṃcānyat / ekasya sādhanabhāvaparikalpanāvattatparikalpane
            doṣābhāvāt / yathā vākyam evaṃ ca tadarthaśca mukhyau śabdārthau, tayorabhinnārthatvādityabhyupagamādekamevārthamabhāgamakramaṃ
            ca buddhāvavasthāpya
            śrotragrāhyatvānityatvakṛtakatvaprameyatvādilakṣaṇānāṃ śaktīnāmapoddhārātsādhyasādhanasaṃśayarūpāpannaṃ
            vaktāro bhinnamācakṣate, na caikārthadharmatvātsādhyasādhanasaṃśayābhidhānānāmekatvamanuṣajyate
            / tathaikasya sādhanasya sādhyadharmatatsahabhāvitvalakṣaṇānāṃ śaktīnāmabhidhānaṃ
            hetudṛṣṭāntādināvayavāntaraṃ naḥ syāt / tatra yaduktaṃ pratijñāhetvarthābhidhānād
            dṛṣṭāntopanayanigamanānāṃ nāvayavāntaratvamiti etadayuktam / tasmātsūktaṃ daśāvayavo
            vītaḥ /
            tasya purastātprayogaṃ nyāyyamācāryā manyante / kiṃ kāraṇam ? avītalakṣaṇāvirodhāt
            / avītasya hi lakṣaṇaṃ pariśeṣataḥ sādhyānugrahaḥ / tatrānvayadinā svarūpeṇādhigate
            pradhānalakṣaṇe dharmiṇi parapakṣapratiṣedhamātreṇopasaṃhāre kriyamāṇe pariśeṣalakṣaṇaṃ
            bādhyate / kasmāt ? iha pratiṣedhamātramādāvucyate / tena yathā hetuvirodhātparamāṇvadibhyo
            na vyaktamutpadyate tathā hetvabhāvāt pradhānādapi notpadyate iti śakyaṃ kalpayitum
            / atastadvyavacchedo 'pi cāvītādgamyate / tathā sati kaḥ pariśeṣaḥ syāt ? svarūpeṇa
            tu paricchinne dharmiṇi upasaṃhāro yathāvadavakalpyate / na cetparamāṇvādibhyo vyaktamutpadyate
            pariśeṣataḥ pradhānādeva vyaktamutpadyate iti yathoktebhyo 'nvayādibhya ityuktaṃ bhavati
            / tasmātprāgvītaprayoga iti siddhaṃ sāmānyatodṛṣṭādanumānādatīndriyāṇāmarthānāṃ samadhigama
            iti /
            āha- na, kāraṇāntarato 'nupalabhyamānānāmagrahaṇāt / yadi sāmānyatodṛṣṭādanumānātsarvaṃ
            parokṣamadhigamyate ityabhyupagamyate prāptamidaṃ yeṣāmapyarthānāṃ kāraṇāntarato 'nupalabdhisteṣāmapi
            tasmādeva grahaṇam / tadyathā-</p>
         
         
         <p class="bold">
            atidūrātsāmīpyādindriyaghātānmano 'navasthānāt /<br />
             saukṣmyādvyavadhānādabhibhavātsamānābhihārācca // ISk_7 //
            </p>
         
         
         <p>  tatrātidūrāttāvat tadyathā proḍḍīnasya śakuneḥ / atisāmīpyādañjanaprabhṛtīnām /
            indriyaghātācchabdādīnām / mano 'navasthānācchakaṭādīnām / saukṣmyāttruṭyādīnām /
            vyavadhānāddhiraṇyādīnām / abhibhavātsūryaprakāśādgrahādīnām / samānābhihārādanekapradīpaprabhāṇām
            / caśabdādaiśvaryayogāddevādīnām / na cārhati bhavituṃ dharmasāmānyānupapatteḥ / tasmādayuktaṃ
            sarvamatīndriyamanumānagrāhyamiti /
            ucyate- śakyaṃ tāvatkāraṇāntarato 'nupalabhyamānaṃ kiṃcitsāmānyatodṛṣṭādanumānādadhigantum
            / tadyathā samīpāvasthitasya śakunerayatnena cakṣuṣā grahaṇaṃ, yathā yathā tu viprakarṣaṃ
            pratipadyate praṇidhāya cakṣurgṛhyate tāvadyāvatkrameṇādarśanamupasaṃprāptaḥ / tatra
            deśaviprakarṣe pracīyamāne 'darśanamupacīyamānamavagamyātyantādarśanamapi paścāttaddhetukamanumīyate
            / tathā nātisamīpāvasthitasya dravyasyāsphuṭamākāramavadhārya paścādyathā yathārādupasaṃpadyate
            tathā tathā pratipadyamānadarśanaśaktayo 'numātāraḥ kṛṣṇasārāñjanaprabhṛtīnāmagrahaṇamatisāmīpyādanumīyate
            / tathā girisaritsamudrasamīpavartinaṃ śravaṇapratighātinaṃ prāk śabdamupalabhya paścāttasminneva
            deśe śabdamagṛhṇānāḥ śravaṇopaghātamanumimate /</p>
         
         
         <p>  <span class="bold">tasmādapi cāsiddhaṃ parokṣamāptāgamātsādhyam // ISk_6b //</span></p>
         
         
         <p>  tasmādapi cāsiddhamityanenāgamaviṣaye sāmānyatodṛṣṭasyānavatāramācaṣṭe / parokṣamiti
            viṣayaṃ prati nirdiśati / āptāgamātsādhyamiti viṣayiṇamāha / etaduktaṃ bhavati- tasmādapi
            sāmānyatodṛṣṭādanumānādyanna siddhyati pratyakṣagrāhyamapi svayamadṛṣṭaṃ kāraṇāntarapratibaddhaviṣayabhāvamatyantaparokṣaṃ
            vā svargāpavargadevatādi dharmasāmānyarahitaṃ tadāptāgamātsādhyam /
            sarvavādasiddhiprasaṅgādaprāmāṇyamiti cet syādetat, yadi tarhyāgamaḥ pramāṇīkriyate
            tena pratiśāstraṃ ye 'bhiyuktāsteṣāṃ prāmāṇyamityavaśyamabhyupagantavyam / evaṃ sati
            sarvācāryaprāmāṇyādanekavikalpavicitrā tarkavṛttirityapariniścitatvādbhrāntiḥ prasajyeta
            / tathā ca sati jijñāsūnāmapavargaprāptivighātaḥ syāt / tasmādbhiṣajeva bhavatā paropadeśaḥ
            prayukto nāsmānayaṃ prīṇāti / etaccāyuktam / kasmāt ? āptalakṣaṇasyānavadhāritatvāt
            / vyapagatarāgādidoṣāṇāmasandigdhamatīnāmatīndriyārthadṛśvanāmīśvaramaharṣīṇāmāptatvamācakṣmahe,
            na sarveṣām / yadi cānyo 'pyevaṃdharmo 'sti bhavatu pramāṇam / kiṃcānyat / svaviṣaye
            ca tatprāmāṇyasyādoṣavattvāt / yasya khalvapi yo viṣayastasya tasminviṣaye vaco 'ntareṇāpi
            sādhanaṃ pramāṇamityavaśyamabhyupagantavyam / itarathā pratiśāstramācārasthitiniyamānāmadṛṣṭārthānāmapratipattiḥ
            syāt / etenākhilaliṅgādāgamo 'rthāntaram / yasmānmahatābhidhānena yuktiranviṣyate
            tasmādyuktyapekṣālliṅgādāgamo 'rthāntaramiti /
            āha na, anvayavyatirekābhyāmadhigamahetutvāt / yathā kṛtakatvādidharmo 'nityatvādau
            viṣaye dṛṣṭastadabhāve cādṛṣṭa ityanitye 'rthe niścayamādadhāti evaṃ śabdo 'pi svārthe
            tajjātīye na dṛṣṭaḥ pratipattiheturbhavati / tasmādanumānādabhinna evāyamiti /
            ucyate- candrādiṣvidānīmasādhāraṇaviṣayeṣu kā pratipattiḥ syāditi ?
            āha- avayavāpekṣatvāccandraśabdo hyanekeṣu vacaneṣu vartate, jātidravyaguṇakriyāsu
            ca, tathā ḍitthādiśabdaḥ, tasmādevaṃjātīyakānāmapi cānumānādabhedaḥ /
            ucyate- svargādīnāṃ tarhi kathamanumānatvamiti ?
            āha- āptavaco 'visaṃvādasāmarthyāt / yathā hairaṇyakaprabhṛtīnāmāptānāṃ vākyamavyabhicāri
            evamīśvaramaharṣayo 'pi cāptāḥ / tasmādeṣāmapi vākyamavyabhicārīti śakyamatrāpi sāmānyaviṣayatvaṃ
            kalpayitum / evamanumānamevāgama iti /
            ucyate- yaduktamanvayavyatirekābhyāmadhigamahetutvācchabdo 'numānamiti atra brūmaḥ
            na, apratijñānāt / na hi vayaṃ vyavahārānupātināṃ vṛkṣādīnāmāgamatvamācakṣmahe, kiṃ
            tarhi svargādīnāmatyantaparokṣaviṣayāṇām / tasmādapratijñānādanupālambho 'yamiti /
            upetya vā vaktrapekṣatvāt / athavopetyāpi sarvaśabdānāmāgamatvamanumānādarthāntarabhāvaṃ
            brūmaḥ / tathā hi kṛtakatvāditi liṅgaṃ caṇḍālakāpālikairapi prayujyamānaṃ sāhacaryāpekṣaṃ
            niścayamādadhāti / na vaktṛviśeṣamapekṣate / vaktṛviśeṣāpekṣastu śabdaḥ / tasmānna
            liṅgam / kiṃ cānyat viparyayāt / na hi liṅgaṃ deśāntare viparyeti / śabdasya tu dṛṣṭo
            viparyayaḥ / sa eva hi śabdo deśāntare, kālāntare tu svārthaṃ na pratyāyayati arthāntaraṃ
            ca praśaṃsati /
            sambandhānupalabdheriti cet syādetat, sambandhāntaraṃ deśāntare 'nupalakṣitam / tasmācchabdārthaviparyaya
            iti / etadanupapannam / liṅgavaidharmyāt / na hi pratyakṣābhimatasya liṅgina upalabdhau
            gavāderliṅgaṃ nopalabhyate / śabdastūpalabhyamāno gavādau nopalabhyate / tasmānna
            liṅgam / kiṃcānyat / deśaniyamāt / na hi liṅgasya deśaniyamo dṛṣṭaḥ / asti tu śabdasya
            deśaniyamaḥ / tadyathā śavatirgatikarmā kāmbojeṣveva bhāṣyate / raṃhatiḥ prācyeṣu,
            tathā dātirlavanārthaḥ, dātramudīcyeṣu nānyatra / tasmānna śabdo liṅgam / kiṃcānyat,
            iṣṭato viniyogāt / svābhāvikaṃ liṅgam / na hi dhūmognerapakṛṣya śakyate 'psu vāyāvākāśe
            'nyatra vā niveśayitum / śabdastu yatra vakturabhiprāyastatra tatra viniveśyate /
            yatha vṛddhyādayaḥ śabdāḥ svārthābhyuccayādiṣu prasiddhā ādaikṣu viniveśyante / tasmānna
            te liṅgam /
            sarvābhidhānaśaktitvācchabdasyādoṣa iti cet syānmataṃ sarvābhidhānaśaktiḥ śabdaḥ sarvābhidheyaśaktiścārthastayoḥ
            puruṣavyāpāreṇa śaktyavavacchedaḥ kriyate / katham ? ayameva śabdo 'syārthasya pratyāyako
            bhavatu / ayameva cārtho 'nena śabdenābhidhīyatām / etāvati puruṣavyāpāraḥ / tasmācchabdasya
            svābhāvikaḥ sambandho vaktrapekṣayā vyajyata iti / etadapyanyupapannam / kasmāt ?
            sutarāmanumānādarthāntaratvaprasaṃgāt / evamapi kalpayitvānumānātsutarāṃ śabdasyārthāntaratvamāpadyate
            / kasmāt ? na hi yathā vakrapekṣayā sarvārthasya sataḥ śabdasya śaktyavacchedastathā
            sarvārthaṃ liṅgaṃ vaktrapekṣayārthāntarādavacchidyate / yathā caikaḥ śabdo jagatyevamuditaḥ
            puruṣaviniyogāpekṣaḥ sarvamarthamabhidhātuṃ samarthastathaikaṃ liṅgaṃ kayācidyuktyā
            sarvārthapratyāyanasamartham / tasmānna śabdo liṅgam / yatpunaretaduktam candrādīnāmavayavāpekṣaṃ
            sāmānyamabhyupagamyate / tadayuktam / asādhāraṇatvāt / anumānābhāve śabdaprasiddho
            'rtha iti vyāghātaḥ / kiṃ cānyat / jātyādisādhyatvāt jātiguṇadravyakriyāṇāṃ ca parasparato
            'rthāntaratvaṃ, samudāyaśca sādhyaḥ / tasmādayuktameṣāṃ tadapekṣayā sāmānyaviṣayatvam
            / yadapyuktamāptavādāvisaṃvādasāmānyātsvargādiśabdānāmanumānatvamiti, atra brūmaḥ-
            etadapyanupapannam / kasmāt ? pramāṇaviṣayatvāt / satyamastyeṣāṃ sāmānyaparikalpanā,
            sā tu pramāṇaviṣayā na tu prameyaviṣayā / prameyaṃ tu sāmānyamanumānamasyetyayamabhyupagamo
            vaḥ / taccāsādhāraṇatvātsvargādīnāṃ pratiṣiddham / tasmāttyajyatāmiyamāśaṅkānumānamevāgama
            iti /
            anyaḥ punaranumānāgamayorabhedapratijña idamāha / svargādayaḥ śabdā na pramāṇam /
            kasmāt ? pramāṇāntareṇa tadarthānupalabdheḥ / yasya hi śabdasyārthaḥ pratyakṣato 'numānato
            vā nopalabhyate sa na pramāṇam / itarastu pramāṇam / tadyathā nadyāstīre pakvamāmravanaṃ,
            pathi guḍaśakaṭaṃ viparyastamiti / na ca svargādiśabdānāmarthaḥ pramāṇāntareṇopalabhyate
            / tasmādyathā vibhurātmā sarvatra sukhādisambhavādityevamādayo bauddhaṃ prati dharmyasiddhatvādayo
            yathārthāstathā vedaśabdā api prāyeṇeti / etattu na yuktarūpam / kasmāt ? anyāyena
            sarvaśabdāpavādāt / kā hyatra yuktiryadasmadādibhiranupalabhyamānārthaṃ pramāṇabhūtānāmapi
            vākyamayathārthaṃ syāt ? saveṇa cāvaśyaṃ kaścidāptastasya ca vākyamadṛṣṭārthamityabhyupagantavyam
            / ato 'yaṃ tavātrāpi samānaḥ prasaṃgaḥ / na ca pramāṇaṃ svārthasiddhaye pramāṇāntaramapekṣate
            / tatra yadi śabdasya pramāṇāntarāpekṣaṃ yathārthatvamāśrīyate tena na kevalaṃ svargādayaḥ
            kiṃ tarhi śabdā evāpramāṇamiti prāptam / anumānasya ca pramāṇāntaranirapekṣasya gamakatvābhyupagamādāgamasya
            tato 'rthāntaratvaṃ sutarāṃ prasajyate / tasmādyuktāgamavirodhina evaṃvidhā nāstikavādāḥ
            śreyo 'rthibhirdūrādapohyā iti sthitametat- anumānādasiddhaṃ vastu yattadāptāgamātsādhyamiti
            /
            evamasya trividhasya pramāṇasyaindriyikaṃ kāraṇāntarato 'nupalabhyamānaṃ ca prameyaṃ
            vyākhyātam / etasmāttu yadanyattadasaditi pratyavagantavyam // 6-7 //</p>
         
         
         
         
         
         <p>  kārikā 8
            </p>
         
         
         
         
         <p>  āha, yadyevaṃ pradhānasyāsattvaprasaṅgaḥ / anupalabdau kāraṇāntaratvānupalabdheḥ
            / taddhi pratyakṣāviṣayatve satyatidūrādibhiranupalabdhikāraṇairnopalabhyate / tanna
            tāvat atidūrātsāmīpyādvyavadhānāccāsyāgrahaṇam / kasmāt ? vibhutvāt / nendriyaghātāt,
            avikalendriyairagrahaṇāt / na mano 'navasthānāt, avasthitamanobhiragrahaṇāt / na saukṣmyāt,
            śaśaviṣāṇādīnāṃ sattvaprasaṅgāt / nābhibhavāt, asambhavāt / na samānābhihārādekatvāt
            / tasmāt kāraṇāntarābhāvato 'nupalabhyamānasyāsattvamicchataḥ pradhānasyāpi śaśaviṣāṇādīnāmapi
            sattvaprasaṅgaḥ / athaitanneṣyate kāraṇāntaraṃ tarhyanupalabdhau vaktavyamiti /
            ucyate- yattāvaduktaṃ anupalabdhau kāraṇāntarānupapatteḥ pradhānasyāsattvaprasaṅga
            iti, atrāstu /</p>
         
         
         <p>  <span class="bold">saukṣmyāt tadanupalabdhirnābhāvāt /</span></p>
         
         
         <p>  yattūktaṃ śaśaviṣāṇādīnāmapi sattvaprasaṅga iti tadayuktam / kasmāt ? sādhanopapatteḥ
            / asti hi pradhānasya saukṣmyāttadanupalabdhau sādhanaṃ, na śaśaviṣāṇādīnām / kiṃ
            tat ? ucyate</p>
         
         
         <p>  <span class="bold">kāryatastadupalabdhiḥ /</span></p>
         
         
         <p>  pradhānasya hi kāryata upalabdhirityetadupariṣṭātpratipādayiṣyāmaḥ / na tu śaśaviṣāṇādīnāṃ
            kāryamasti / tasmādviṣamo 'yamupanyāsaḥ /
            āha- evamapi pratijñāntarānarthakyam, ekena kṛtatvāt / saukṣmyāttadanupalabdhirityukte
            gamyata etannābhāvāditi / tasmāttadvacanamanarthakamiti /
            ucyate- na, vītāvītaparigrahārthatvāt / evaṃ siddhe yatpratijñādvayaṃ karoti tat jñāpayatyācāryaḥ
            vītāvītābhyāmabhipretārthasiddhiḥ / prākca saukṣmyātiśayāttadanupalabdhirityācakṣāṇaḥ
            pratipādayati purastādvītaḥ prayoktavyava iti / ekasmiṃśca viṣaye dvau prayuṃjānaḥ
            samuccayena siddhiṃ dyotayati / kiṃ siddhaṃ bhavati ? yaduktaṃ tantrāntarīyaiḥ na
            pṛthakpratipattihetū vītāvītāviti tadiṣṭamevaṃ saṃgṛhītaṃ bhavati / tatra vītasya
            pratijñā saukṣmyāttadanupalabdhiḥ / tasya cāvītasya prasaṅgidharmāntaranivṛttirūpeṇa,
            nābhāvāt heturubhayayogī / katham ? yasya pratyakṣato 'nupalabhyamānasya kāryastadupalabdhistasya
            saukṣmyāttadanupalabdhirdṛṣṭā / tadyathendriyāṇi / yadi punarasyābhāvādanupalabdhissyāt,
            kāryato 'nupalabdhiprasaṅgaḥ / asti ceyaṃ kāryata upalabdhiḥ / tasmānnābhāvāt / na
            cedabhāvāt, pariśeṣataḥ saukṣmyāt tadanupalabdhiriti //</p>
         
         
         <p>  āha, kiṃ punastatkāryaṃ yadbhavānpradhānasyāstitve liṅgamācaṣṭa iti ?
            ucyate-</p>
         
         
         <p>  <span class="bold">mahadādi tacca kāryaṃ prakṛtivirūpaṃ sarūpaṃ ca // ISk_8 //</span></p>
         
         
         <p>  taddhi mahadahaṃkārendriyaviśeṣāviśeṣalakṣaṇaṃ kāryaṃ pradhānena visadṛśaṃ sadṛśaṃ
            cetyupariṣṭātpravedayiṣyāmaḥ /
            āha- prastāvābhāvādayuktametat / kiṃ punaradhikṛtyedamucyate prakṛtivirūpaṃ sarūpaṃ
            ca mahadādi kāryamiti ?
            ucyate- vyaktāvyaktajñavijñānānmokṣo 'vāpyata ityetatprakṛtam / etāni ca parasparavaidharmyasādharmyapratipattimantareṇa
            na śakyāni vijñātumityevamarthamidaṃ prastūyate / tasmānnākasmiko vairūpyasārūpyopanyāsa
            iti // 8 //</p>
         
         
         <p>  // iti śrīyuktidīpikāyāṃ saptatipaddhatau dvitīyamāhnikam //</p>
         
         
         
         
         <p>  kārikā 9
            </p>
         
         
         
         
         <p>  āha- āstāṃ tāvadvairūpyasārūpyacintā / kāryamidameva tāvanmahadādi parīkṣiṣyāmahe
            / kiṃ prāgutpatterasti nāstīti ? kutaḥ saṃśaya iti cet syānmatam- asaṅgatārthaṃ prakaraṇāntaramupakṣipyate
            bhavatā / na cāvidyamānasambandhasya saṃśayasya prakaraṇāntare 'bhidhīyamānasya nirṇītiṃ
            sādhvīmācāryā manyante / avakāśāsambhavāditi /
            ucyate- asti saṃśayāvakāśaḥ / kasmāt ? ācāryavipratipatteḥ / prāgutpatteḥ kāryamasadityācāryāḥ
            kaṇādākṣapādaprabhṛtayo manyante / sadasaditi bauddhāḥ / naiva sannāsadityanye / tasmādupapannaḥ
            saṃśayaḥ /
            tatredānīṃ bhavataḥ kā pratipattiriti ?
            ucyate /
            nāvidyamānasya mahadādervikārasya pradhānādāvirbhāva iti pratijānīmahe / kasmāt ?
            sanniveśaviśeṣamātrābhyupagamāt / na hi naḥ kāraṇādarthāntarabhūtaṃ kāryamutpadyata
            ityabhyupagamaḥ / kiṃ tarhi viśvātmakānāṃ sattvarajastamasāmapagataviśeṣāviśeṣāḥ sanmātralakṣaṇopacayāḥ
            pratinivṛttapariṇāmavyāpārāḥ paramavibhāgamupasaṃprāptāḥ sūkṣmāḥ śaktayaḥ / tāsāmadhikārasāmarthyādupajātapariṇāmavyāpārāṇāṃ
            sanmātrānukrameṇa pracayamupasaṃpadyamānānāṃ sanniveśaviśeṣamātraṃ vyaktam / etasyāṃ
            kalpanāyāmasata utpattau kaḥ prasaṅga iti ? etenaiva bāhyānāṃ tantvādikāryāṇāṃ paṭādīnāṃ
            sanniveśaviśeṣamātratvādasata utpattiḥ pratiṣiddhā boddhavyā /
            āha- avidyamānametat / kasmāt ? asiddhe, nārthāntarasiddheḥ / yadi hi sanniveśaviśeṣamātratvaṃ
            kāryasya siddhaṃ syādata etadyujyate vaktum- tadabhyupagamādasadutpatteraprasaṅga
            iti / tattvasiddham / dravyāntarabhūtasyāvayavino niṣpattipratijñānāt / tasmāt kākaviṣāṇāt
            śaśaviṣāṇasiddhivadayuktaṃ sanniveśaviśeṣamātrābhyupagamātsatkāryasiddhiriti /
            itaścāsat kāryam, agrahaṇāt / iha śrotrādīnāṃ viṣayabhūtasya tatsannidhānādavaśyaṃ
            grahaṇena bhavitavyam / yadi ca prāgutpatteḥ satkāryaṃ syāt tadapi śrotrādisannidhānāt
            gṛhyeta / na tu gṛhyate / tasmādasatkāryam /
            anupalabdhikāraṇasadbhāvāditi cet, tatraitatsyāt, asti prāgutpatteḥ kāryasyānupalabdhikāraṇaṃ
            tasmādasya sato 'pyagrahaṇaṃ bhavati / uttarakālaṃ tadvigamāt grahaṇamiti / etaccānupapannam
            / kasmāt ? anupalabdhyasambhavāt / taddhi pratyakṣāviṣayatve satyatidūrādibhiranupalabdhikāraṇairnopalabhyate
            / na caiṣāṃ tatra sambhavaḥ / tasmādasadetat / kāraṇāntarānabhidhānāt / na cātidūrādivyatiriktamanupalabdhau
            kāraṇāntaramadhīdhve yato 'syāgrahaṇaṃ syāt / ataścāsadeva / kiṃ cānyat kāraṇānupalabdhiprasaṅgāt
            / anupalabdhikāraṇasadbhāvātkāryasyāgrahaṇamicchataḥ kāraṇāgrahaṇaprasaṅgaḥ / kasmāt
            ? abhinnadeśatvāt / ekendriyagrāhyatvāt sthūlatvācca / tattvaniṣṭam / tasmādayuktamanupalabdhikāraṇasadbhāvātsataḥ
            kāryasyāgrahaṇamiti / pramāṇāntaranivṛttiprasaṅgādayuktamiti cet, syādetat yadi tarhi
            pratyakṣaviṣayamevāsti / tato 'nyatrāstītyetadupagamyate / tenātīndriyaviṣayasyānumānasya
            nivṛttiprasaṅgaḥ / aniṣṭaṃ caitat / tasmānnānupalabdherasatkāryamiti / etadapyayuktam
            / kasmāt ? kriyāguṇavyapadeśāsambhavāt / yaddhi pratyakṣato nopalabhyate tatkriyayāstīti
            saṃsūcyate / yathā harmyāvasthitānāṃ tṛṇānāmudvahanādvāyuḥ guṇena, yathā mālatīlatāgandhena
            vyapadeśena vā, kāryādinā yathendriyāṇi / na tu prāgutpatteḥ kāryasya kriyāguṇavyapadeśasambhavaḥ
            tasmādasatkāryam /
            itaścāsatkāryam / kartṛprayāsasāphalyāt / iha prāgvyāpāropakramāt kartārastasmātphalamupalipsamānāḥ
            kāryaviśeṣaniyatasāmārthyaṃ sādhanamupādāya vyāpriyante / taccetprāgapi vyāpārāt syāttadarthasya
            parispandasyānarthakyaṃ prāptam / aniṣṭaṃ caitat / tasmāt kartṛprayāsasāphalyāt asatkāryam
            / pariṇāmādyupapatterna doṣa iti cet syānmataṃ kāraṇasya pariṇāmavyūhasaṃśleṣavyaktipracayakṣaṇāndharmān
            yasmāt kartrādīni kurvanti nānarthakāni syuḥ / sattvaṃ ca kāryasya na nirupyate /
            ka evaṃ sati doṣaḥ syāditi ? ucyate- na śakyamevaṃ kalpayitum / kasmāt ? mārgāntarānupapatteḥ
            / pariṇāmo hi nāmāvasthitasya dravyasya dharmāntaranivṛttiḥ dharmāntarapravṛttiśca
            / tatra sato dharmāntarasya nirodhābhyupagamādasataścotpattipratijñānānnedamarthāntaramārabhyate
            / evaṃ vyūhādayo 'pyupasaṃhartavyāḥ / tasmāt pariṇāmādibhirabhibhavāt kartrādīnāmarthavattvādasatkāryam
            / tathā coktam-
            
            <p>
                 jahaddharmāntaraṃ pūrvamupādatte yadā param /<br />
                 tattvādapracyuto dharmo pariṇāmaḥ sa ucyate //
               </p>
         </p>
         
         
         <p>  kutaśca na satkāryam ? ārambhoparamayorādyantāviśeṣaprasaṃgāt / yadi satkāryaṃ syāt
            tena yaḥ kriyārthaḥ sādhanānāmādau parispandaḥ so 'nte 'pi syāt / vā yo 'nte virāmaḥ
            sa ādāvapi syāt / kasmāt ? sadaviśeṣāt / na tu tadasti / tasmādasatkāryam /
            itaścāsatkāryam utpattidharmasyādyantayoraviśeṣaprasaṅgāt / yadi satkāryaṃ syāt tena
            yathā niṣpannasyotpattidharmeṇābhisambandhaḥ tathā ādāvapi syāt / yathaivādāvabhisambandhaḥ
            tathānte 'pi syāt / dṛṣṭastvabhisambandho nābhisambandhaścādyantayoḥ / tasmādasatkāryam
            /
            itaścāsatkāryam / janmasacchabdayorvirodhāt / iha janmaśabdaḥ prāgabhūtasyārthasya
            bhāvakramamāha / sacchabdastu kriyāntarahetutvamāha / yadi sato janma syādaikārthyamanayoḥ
            syāt / na tvetadasti / tasmādayuktaṃ sajjāyata iti /
            ucyate- yaduktaṃ dravyāntarabhūtasyāvayavino niṣpattipratijñānānna sanniveśaviśeṣamātratvāt
            satkāryamityatra brūmaha- tadasiddhiḥ, bhedenāgrahaṇāt / yadi tantvādibhyo dravyāntarabhūtasyāvayavino
            niṣpattiḥ syāt tena yathā tantukalāpe paṭastatraiva vā paṭāntaramāhitaṃ bhedenopalabhyate
            tathaivopalabhyeta / na tūpalabhyate / tasmāt na dravyāntaram /
            samavāyādagrahaṇamiti cet syādetat, saṃyoginordravyayoḥ satyādhārādheyabhāve bhedena
            grahaṇaṃ bhavati / samavāyalakṣaṇā tu prāptistantupaṭayoḥ / tasmānnāsti bhedena grahaṇamiti
            /
            taccānupapannam / kasmāt ? asiddhatvāt / siddhe satyarthāntarabhāve 'vayavinastatprāptau
            ca samavāye sarvametatsyāt / tattvasiddhamubhayam / tasmādayuktametat / kiṃcānyat
            dṛṣṭāntābhāvāt / mahāparimāṇaṃ dravyamanyatrāhitaṃ samavāyāt bhedena nopalabhyate
            ityetasminnarthe paryanuyuktasya kaste dṛṣṭāntaḥ ? na cāstyanudāhṛto vādaḥ /
            vyāpte na grahaṇamiti cet syānmatamakāryakāraṇabhūtaṃ dravyaṃ satyapi sambandhe na
            dravyāntaraṃ vyaśnuta ityato bhedena gṛhyate / tantupaṭayostu kāryakāraṇabhūtatvāt
            vyāptiḥ / tasmānnāsti bhedena grahaṇamiti /
            etadapyayuktam / kasmāt ? sādhyatvāt / satyarthāntarabhāve 'vayavidravyāntaravat kāryakāraṇabhāvaḥ
            sādhyaḥ samavāyaśca / ata iyaṃ vyāptiḥ syāt / sā cāprasiddhā ityato na samyagetat
            /
            vemādivat iti cet syādetat- yathā satyarthāntarabhāve vemādayo 'vayavinaḥ kāraṇam
            evaṃ tantavo 'pi /
            etadanupapannam / kasmāt ? anabhyupagamāt / karaṇaṃ vemādayaḥ paṭasya, na kāraṇamityayamabhyupagamo
            naḥ / tasmāt viṣamo 'yaṃ dṛṣṭāntaḥ / kiṃ cānyat / tadvadavyāptiprasaṅgāt / vemādivadarthāntaraṃ
            paṭāttantava ityevaṃ bruvatastadvadavyāptiprasaṅgaḥ / kiṃ cānyat / sparśakriyāmūrtigurutvāntaravatastadvati
            pratighātāditi / iha sparśāntaravati sparśāntaravatpratīghāto dṛṣṭaḥ / tadyathā ghaṭasyāśmani
            / sparśāntaravāṃśca te paṭastantubhya ityato 'sya tadvyāpitvamayuktam / evaṃ ca kriyādayo
            vaktavyāḥ / tasmādyuktametat bhedānāṃ grahaṇānnāvayavī dravyāntaramiti /
            itaśca nāvayavī dravyāntaram / kṛtsnaikadeśavṛttyanupapatteḥ / sa hyavayaveṣu vartamānaḥ
            kṛtsneṣu vā vartate pratyavayavaṃ vā ? kiṃ cātaḥ ? tanna tāvat kṛtsneṣu vartate /
            kasmāt ? ekadeśagrahaṇe grahaṇābhāvaprasaṅgāt / yadanekeṣu vartate tasya kṛtsnādhāragrahaṇe
            sati grahaṇaṃ dṛṣṭam / tadyathā dvitvādīnām / evaṃ ca sati viṣāṇādigrahaṇe gograhaṇaprasaṅgaḥ
            / kiṃ cāvayavānavasathāprasaṅgāt / sa hyavayavān vyāpnuvaṃstaddvyatirekeṇāvayavāntarābhāvāt
            kena vyāpnuyāt ? avayavāntarābhyupagame cānavasthāprasaṃgaḥ / kṛtsnaikadeśavṛttiprasaṅgaśca
            samānaḥ / tasmānna sarveṣu parisamāpyate, na pratyekamanekatvaprasaṅgāt / anekādhāraparisamāptaṃ
            hyanekaṃ rūpādi dṛṣṭamiti / kiṃcānyat śāstrahāneḥ / pratyavayavaṃ parisamāpto 'vayavītyetadicchato
            mūrtimatāvayavena samānadeśaḥ syāt / tataśca yacchāstraṃ mūrtimatāmasamānadeśatvamiti
            tasya vyāghāto 'vayavaparimāṇaṃ ca prāpnoti / na mahattvādiparisamāptatvādekadravyaṃ
            ca prāpnoti / tataśca yacchāstraṃ dravyamanekadravyamadravyaṃ vā tasya hāniretāvatā
            cāsya vṛttirbhavantī bhavet / sarvathā ca doṣaḥ / tasmānnāvayavī dravyāntaram /
            arthāntarāvasthāne 'rthāntarotpattivināśadarśanādanyatvamiti cet syādetat - vidyamāneṣu
            tantuṣu paṭo na bhavati saṃyogalakṣaṇasya kāraṇāntarasyānutpatteḥ / saṃyogottarakālaṃ
            tu bhavati / kāraṇasāmagryā vidhamāneṣveva ca tantuṣu vināśamupayāti / vibhāgādarthāntarāvasthāne
            cārthāntarotpattivināśau dṛṣṭau / tadyathā himavadavasthāne davāgneḥ / tasmādarthāntaraṃ
            paṭastantubhya iti /
            etadapyayuktam / kasmāt ? sādhyatvāt / sādhyaṃ tāvadetat- kimatrārthāntaramutpadyate
            vinaśyati vā ? āhosvittantuṣveva samavasthānaviśeṣāpekṣasya paṭābhidhānasya pravṛtinivṛttī
            senāvanavadbhavataḥ ? tasmādetadapi nāvayavino dravyāntarabhāve liṅgam /
            tatpuruṣabahuvrīhidvandvasamāsopapatteranya iti cet syānmatam, ihārthāntaratve sati
            tatpuruṣo dṛṣṭaḥ / tadyathā rājñaḥ puruṣo rājapuruṣa iti / bahuvrīhiśca citraguḥ śabalaguḥ
            / dvandvaśca plakṣanyagrodhāviti / asti cehāpi tatpuruṣastantūnāṃ paṭaḥ / bahuvrīhiśca
            dṛḍhatantuḥ śuklatantuḥ / dvandvaśca tantupaṭāviti / tasmāccāvayavyarthāntaram /
            etaccāyuktam / kasmāt ? anekāntāt / ananyatve 'pi hi tatpuruṣo dṛṣṭaḥ / tadyathā senāgajaḥ
            kānanavṛkṣa iti / bahuvrīhiśca vīrapuruṣā mattagajā senā iti / dvandvastu yadi syātsatyamevārthāntaramavayavī
            syāt / na tu kaścitpaṭāvasthāyāmevaṃ prayuṅkte- tantupaṭāvānayeti / tasmānmanorathamātrametat
            / etena samākhyāsāmarthyabhedāḥ prayuktāḥ / te cāpi cānarthānatve sati senādiṣu dṛṣṭāḥ
            / tasmānnāvayavī dravyāntaram / dravyāntarabhūtasyāvayavino niṣpattipratijñānāt, na
            sanniveśaviśeṣamātratvāt satkāryamityetadayuktam /
            yatpunaretaduktamanupalabdherasatkāryamiti, atra brūmaḥ / etadapyayuktam / kasmāt
            ? saṃśayakāraṇatvāt / sa ca sadviṣayānupalabdhiḥ / ityetasmādeva hetossāṃśayikā vayam
            / tāmeva tu niścayārthamavalambamāno na yuktimārgamanuyāti / yat punaretaduktaṃ kāraṇāntarānabhidhānāditi-
            etadapyanupapannam / kasmāt ? abhiprāyānavabodhāt / yo hi yathā kuṇḍe badarāṇyarthāntarabhūtānyāhitāni
            tathā kāraṇe kāryamastītyetadācaṣṭe taṃ pratyayamupālambhaḥ syāt / vayantu anekaśaktadharmiṇaḥ
            sahakāriśaktyantarānugṛhītasya pūrvasyāśśaktestirobhāvamuttarasyāścāvirbhāvamupādadhānāḥ
            kāraṇameva kāryamityanumanyāmahe / tayostu śaktyoryugapadagrahaṇam / itaretarapratibandhahetutvāt
            / vastrasyāyāmavistāravat, kūrmāṅgamiva draṣṭavyam / yathā vastrasyopasaṃhārapratibandhādāyāmavistārau
            na grahaṇaviṣayatāṃ pratipadyete, sattāṃ vā na jihītaḥ kūrmasyevāṅgāni, tatha tantvādīnāmapi
            bhāvānāṃ kāraṇābhimatā kāryābhimatā cāvasthā krameṇa vā sthiraśca bhavat tannimittastadgrahaṇāgrahaṇavikalpaḥ
            /
            etena kāraṇagrahaṇaṃ pratyuktam / yadapyuktaṃ pramāṇāntaranivṛttiprasaṅgāditi satyametat
            / yattūktaṃ kriyāguṇavyapadeśāsambhavādanumānābhāva iti tadanupapannam / kasmāt ?
            pṛthaktvānabhyupagamāt / kāryakāraṇapṛthaktvavādinastatkriyāguṇānāṃ pṛthaktvamanumātuṃ
            yuktamityatastantvavasthāne paṭakriyāguṇagrahaṇādanumānābhāva ityayamupālambhaḥ sāvakāśaḥ
            syāt / asmākantu kāraṇamātrasyaiva saṃghātādākārāntaraparigrahādvā kriyāguṇānāṃ pracitirvyaktiviśeṣo
            bhavatīti bruvatāmadoṣaḥ / vyapadeśastu kāryakāraṇaparyāyaḥ / so 'yuktaḥ / kasmāt
            ? anekāntāt / dravyaguṇatvakarmatvādīnāṃ kriyāguṇakāryakāraṇabhāvo 'tha ca satyamiṣyate
            'tha liṅgaparyāyaḥ / na tarhi vayaṃ paryanuyojyā vyapadeśābhāvādasatkāryamiti / kiṃ
            kāraṇam ? prakaraṇāt / vipratipattau hi satyāṃ liṅgataḥ prāgutpatteḥ kāryasya samadhigamaṃ
            kariṣyāma iti prakṛtamevaitat / anaikāntikatvaṃ ca samānam / niṣpattyanantaraṃ dravyasyāstitvābhyupagamādaguṇavato
            dravyasya guṇārambhaḥ / karmaguṇā aguṇā iti vacanādutpannamātraṃ dravyaṃ niṣkriyaṃ
            nirguṇamavatiṣṭhate iti vaḥ pakṣaḥ / na cāsya tathābhūtasya liṅgamasti / atha cāstitvaṃ
            bhavadbhirabhyupagamyate / siddhergrahaṇātsadbhāva iti cenna / sarvavivādasiddhiprasaṅgāt
            / dṛṣṭāntaviruddhamarthaṃ pratijñāya pratiṣidhyamānena siddhabuddhiviṣayatā smartavyetyetasyāṃ
            kalpanāyāṃ sarvavivādasiddhiprasaṃgaḥ syāt / kiṃ cānyat / pratipakṣe samānatvāt /
            asmatpakṣe 'pi tarhi bhagavatpañcaśikhādīnāṃ pratyakṣatvātsatkāryamabhyupagantavyam
            / tasmānna kriyāguṇavyapadeśāsambhavādasatkāryam /
            yatpunaretaduktaṃ- kartṛprayāsasāphalyādasatkāryamiti, atra brūmaḥ- etadapyayuktam
            / kasmāt ?</p>
         
         
         <p>  <span class="bold">asadakaraṇāt</span></p>
         
         
         <p>  yadyubhayapakṣaprasiddhasyāsataḥ kriyāyogaḥ syāt ata etadyujyate vaktum kārye sati
            kartuḥ prayāso 'narthaka iti / tattvasataḥ karaṇamanupapannam / tasmādayuktametat
            / hetvabhidhānādasiddhiriti cet syādetat- yathā niṣpannatvānmadhvādīnāṃ dhāraṇasamartho
            ghaṭo na kriyata ityayamapadiṣṭo heturasmābhiḥ evamitthaṃ kāryasyāsataḥ kāraṇaṃ nopapannamiti
            noktaṃ bhavatā / tasmādasiddhiriti / etaccānupapannam / kasmāt ? satyasati vā sambandhe
            doṣaprasaṅgāt / taddhi kriyamāṇaṃ sati vā sambandhe kārakaiḥ kriyate 'sati vā ? sambandhaścāsya
            bhavanpravṛttikāle vā kāraṇānāṃ syāt, niṣpattikāle vā ? kiṃ cātaḥ ? tanna tāvatpravṛttikāle
            sambandho yuktaḥ / kasmāt ? adravyatvāt / pravṛttikāle kartrādīnāṃ kriyāguṇavyapadeśābhāvādavastubhūtaṃ
            śaśaviṣāṇasthānīyaṃ vaḥ kāryam / na cāsti tathābhūtasya vastubhūtena sambandhaḥ /
            atha niṣpattikāle 'bhisambadhyate yaduktaṃ sato niṣpannatvātkriyānutpattiriti tasya
            vyāghātaḥ / atha matamasatyapi sambandhe niṣpattirbhavatīti tena kārakavyāpāravaiyarthyaprasaṃgaḥ
            / prāgapi ca kārakopādānātkāryaniṣpattiprasaṅga iti / uktaṃ ca
            
            <p>
                 asattvānnāsti sambandhaḥ kārakaiḥ sattvasaṃgibhiḥ /<br />
                 asambandhasya cotpattimicchato na vyavasthitiḥ //
               </p>
         </p>
         
         
         <p>iti /
            āha, nanu ca madhyame kāle kartrādibhiḥ kāryaṃ kriyate /
            kaḥ punarasau madhyamaḥ kāla iti ?
            āha-
            ārambhāya prasṛtā yasminkāle bhavanti karttāraḥ /
            kāryasyāniṣpādāttaṃ madhyamaṃ kālamicchanti // iti /
            yadā hetavaḥ pravṛttārambhā bhavantyuddiśya kāryaṃ na ca tāvannaimittikasyātmalābhaḥ
            saṃvartate sa madhyamaḥ kālaḥ / tasminkriyate kārakaiḥ kāryamiti /
            ucyate, na, avasthāntarānupatteḥ / prāṅniṣpatterasattā / niṣpannasya sattetyavasthādvayam
            / sadasadrūpā cāvasthā nāsti yo madhyamaḥ syāt / ato na yuktametaditi / kiṃcānyat
            / pūrvadoṣāparihārāduddiśya kāryaṃ tasyātmano lābhātmakena saha sambandha iti ? atrāpyayaṃ
            paryanuyogo naiva nivartata iti / tasmāccitramapi vākyaṃ prasārya na kiṃcitparihṛtaṃ
            bhavatā / tasmādyuktametat satyasati vā sambandhe doṣaprasaṃgādasanna kriyata iti
            /
            yasya punaḥ satkāryaṃ tasya doṣo nāsti / kasmāt ?</p>
         
         
         <p>  <span class="bold">upādānagrahaṇāt</span></p>
         
         
         <p>  upādānamiti kāraṇaṃ tantvādyācakṣmahe / taddhi tasya kārakairgṛhyate abhisambadhyata
            ityarthaḥ / tasmācca nārthāntaraṃ kāryam ityataḥ kāraṇenābhisambaddhānāṃ kārakāṇāṃ
            kāryeṇaiva sambandho bhavatītyadoṣaḥ /
            āha- nanu ca yasyāpi satkāryaṃ tasyopādānādarthāntaraṃ tatkāryaṃ syāt / kasmāt ? kāryārthirupādānāt
            / yadyadarthamupādīyate tattasmādarthāntara yathā vemādibhyaḥ paṭaḥ / tantavaśca paṭādibhirupādīyante
            / tasmāttebhyo 'pyarthāntaraṃ paṭa iti / etena sattvaṃ prayuktam / yadyadarthamupādīyate
            tattasminnasat / yathā vemādiṣu paṭa iti /
            ucyate, na avayavipratiṣedhāt / pratiṣiddhastāvadavayavī dravyāntarabhūtastasmādanupapannārthametat
            / kiṃ cānyat /</p>
         
         
         <p>  <span class="bold">sarvasambhavābhāvāt</span></p>
         
         
         <p>  upādānasāmānyādvemādivadarthāntaraṃ paṭastantubhya iti brūvato 'rthāntaratvasāmānyāttantuvatsarvasmātkāraṇātkāryasya
            sambhavaḥ syāt / na tvevamasti / tasmātsarvasambhavābhāvādasamyagetat / kiṃcānyat,
            jātibhedaprasaṃgādarthāntarārambhaprasaṅgācca upādānasāmānyādvemādivadarthāntaraṃ
            paṭastantubhya iti brūvato yathā vemādibhyo bhinnajātīyo bhinnadeśaśca, tathā tantubhyaḥ
            paṭaḥ syāt yathā cāvasthite paṭe vemādayaḥ paṭāntaraṃ kurvanti tathā hyavasthite paṭe
            tantavo 'pi paṭāntaramārabheran / na caitadiṣṭam / na tarhyupādānasāmānyādvemādivattantubhyaḥ
            paṭasyārthāntaratvam /
            yatpunaretaduktaṃ yadyadarthamupādīyate na tat tatrāstīti, atra brūmaḥ- ayuktametat
            / kasmāt ? ādhārādheyabhāvānabhyupagamāt / asakṛduktamasmābhirna tantuṣu paṭo nāma
            kaścidasti / kiṃ tarhi tantava eva paṭaḥ / tattu sanmārgavidveṣādbhavatā na gṛhyate
            / kiṃ cānyat / anekāntāt / upetya vā brūmaḥ kathaṃ tāvattilāstailārthamupādīyante,
            bhavati cātra tailam / mṛdvīkā rasārthamupādīyate, bhavati cāsyāṃ rasaḥ / godhukca
            payo 'rthaṃ gāmādatte, bhavati ca tasyāṃ kṣīram / śālikalāpaśca taṇḍulārthamupādīyate,
            santi cātra taṇḍulā ityanaikāntiko hetuḥ /
            āha- āvaraṇopalabdherayuktam / tilādiṣvāvaraṇaṃ pratyakṣata upalabhyate / tatpratibandhāttailādīnāmagrahaṇam
            / vyāpāraśca kartustadvigamārtho na tu kāryasyāvaraṇamasti / tasmādviṣamo dṛṣṭāntaḥ
            /
            ucyate na, mārgāntaratvāt / yadyatrāsti tatra tadarthamupādīyate iti pūrvaṃ bhavatātisṛṣṭam
            / idānīṃ tvavagamavigamārthaṃ sato 'pyupādānamiti brūvato mārgāntaragamanaṃ pūrvavādatyāgo
            'naikāntikasya cāparihāra iti / yatpunaretaduktaṃ pariṇāmādyupapatteradoṣa iti tathā
            tadastu / yattūktaṃ mārgāntarānupapatteriti atra brūmaḥ- etadapyayuktam / kasmāt ?
            pariṇāmadharmānavabodhāt / sato dharmāntarasya nirodhamasataścotpattiṃ pariṇāmamabhidadhato
            vyaktamayamupālambhaḥ syāt / na tvanayānusṛtyā pratiṣṭhāmahe / kiṃ tarhi sādhanānugṛhītasya
            dharmiṇo dharmāntarasyāvirbhāvaḥ pūrvasya ca tirobhāvaḥ pariṇāmaḥ / na cāvirbhāvatirobhāvāvutpattinirodhau
            / vyūhasaṃśleṣavyaktipracayāstu kimasato dharmā uta svato 'santa iti vicāryam / kiṃ
            cātaḥ / yadi tāvadasato dharmāḥ yathā kasyeti vācyam / atha svayamasantaḥ paścādbhavanti
            tadapyayuktam / kasmāt ? anarthāntaratvāt / satyarthāntarabhāve prāgasantaḥ paścādupalabhyamānāḥ
            satkāryavādaṃ nirākuryuḥ / sa caiṣāmarthāntarabhāvo na prasiddhaḥ / tasmātkimatropapannam
            ? grahaṇāgrahaṇavikalpe coktaḥ parihāraḥ / kiṃ cānyat / dravyāntarotpattivyāghātāt
            / upetya vaiṣāmutpattiṃ brūmaḥ- yadi hi pariṇāmavyūhasaṃśleṣavyaktipracayamātraṃ kāryamiṣyate
            yaduktaṃ dravyāṇi dravyāntaramārabhanta iti tasya vyāghātaḥ / kasmāt ? na hyete bhāvā
            dravyāntaram / tasmāddinakarakiraṇapratāpamūrchitasyeva dāvāgnyupasarpaṇadoṣonutāpāyaiva
            bhavataḥ pratipattiḥ /
            etenārambhoparamotpattyaviśeṣaprasaṅgo janmasacchabdaḥ pratyuktaḥ / katham ? ātmabhūtaṃ
            hi tantūnāṃ paṭākhyaṃ vyūhasthānīyaṃ sanniveśaviśeṣaṃ yadā kārakāṇi svena svena vyāpāreṇāviṣkurvanti
            tadā kriyate utpadyate jāyata ityevamādirlokasya vyavahāraḥ pravartate / yadā tu kārakāṇi
            śaktyantarāvirbhāvātsaṃsthānāntareṇautsukyavartitāmavasthāmupasaṃharanti tadā prāgupalabdhaṃ
            saṃsthānaṃ vināśaśabdavācyatāṃ pratipadyate / paramārthatastu na kasyacidutpādo 'sti
            na vināśaḥ / yatpunaretaduktaṃ janmaśabdaḥ prāgabhūtasyārthasya bhāvopakramamāheti
            tadapīcchāmātram / kasmāt ? vivādāt / sadasadviṣayaṃ janmeti vivāde 'nuṣakte janmaśabdaḥ
            prāgabhūtasya sadbhāvamācaṣṭa iti brūvato 'nuktasamam / puruṣādāvadṛṣṭatvādasiddhiriti
            cet syādetat yadi tarhi kriyate utpadyate jāyata ityeṣorthaḥ sadviṣayaḥ kalpyate,
            pradhānapuruṣayorapi tatprasaṃgaḥ, sadasadaviśeṣāditi / ataśca vivādāvasthamevaitatprakaraṇamiti
            / etaccāyuktam / kasmāt ? saṃsthānaviṣayatvāt / yadā bhāvaḥ svato 'narthāntarabhūtaṃ
            saṃsthānaṃ bhajate tadaite śabdāḥ pravartanta ityuktam / dṛṣṭaṃ ca loke tadyathā muṣṭigranthikuṇḍalāni
            karoti janayatyutpādayati, abhivyaktātmasu ca mūlodakādiṣu bhavatyutpannaṃ jātamiti
            / ubhayapakṣaprasiddhe tu śaśaviṣāṇādau naite śabdāḥ pravartante / tasmādbhavata evāniṣṭaprasaṅga
            iti / uktaṃ ca
            
            <p>
                 yadyasattvaṃ ghaṭādīnāmutpattau heturiṣyate /<br />
                 śaśaśṛṅge 'pi tulyatvādutpattiste prasajyate //
               </p>
         </p>
         
         
         <p>iti siddhaṃ satkāryam /
            itaśca satkāryam /</p>
         
         
         <p>  <span class="bold">śaktyasya śakyakaraṇāt</span></p>
         
         
         <p>  śakyamidamasya, śaktaścāyamasyetyayaṃ niyamaḥ satāṃ dṛṣṭaḥ / tadyathā cakṣuṣo rūpasya
            / āsti cāyaṃ paṭasya vemādīnāṃ ca niyamaḥ / tasmācca satkāryam / sahakārivattanniyama
            iti cet syānmatam yathāpo bījāṅkurasyotpattau samarthā bhavanti na kāṣṭhādagnervā
            / ubhayaṃ ca tattāsu ca vidyate / bījādapāṃ vicchinnatvāt / yathā ca sūryaḥ sūryakāntādagnimutpādayituṃ
            samartho na candrakāntācca pānīyam / ubhayaṃ tattatra na vidyate / tathā ca tattvādīnāṃ
            paṭasyaiva śaktiniyamaḥ syāt / na ca paṭasya tantuṣu sattvaṃ syāditi / etaccāyuktam
            / kasmāt ? sādhyatvāt / aṃkurādayo 'pi kāryamabādīnām / ataḥ sādhyam / kimaṅkuro 'styatha
            nāstyeva / tathā sūryakānte 'gniḥ / tadarthameva cāyaṃ vivādo 'nuṣaktaḥ / yattūktamapāṃ
            vicchinnavānna tāsvaṅkuro 'stīti tatrāpi yāsāmapāṃ bījānupraveśadaṅkurabhāvena vipariṇāmastābhyastasyānanyatvaṃ
            sādhyam / ato na kiṃcidetat / kiṃ cānyat / rūpavyavasthānācca / tadyathā vijñānotpattihetutve
            sati na rūpaṃ dṛṣṭamiti nedānīṃ tatsāmānyāt rūpamapyarūpaṃ bhavati / evaṃ paṭakāraṇatvādvemādayo
            na paṭa iti nedānīṃ tantavopyapaṭaḥ / tasmādyuktametacchaktasya śakyakaraṇātsatkāryam
            /</p>
         
         
         <p>  <span class="bold">kāraṇabhāvācca satkāryam // ISk_9 //</span></p>
         
         
         <p>  ihāsati kārye kāraṇabhāvo nāsti / tadyathā vandhyāyāḥ / asti ceha kāraṇabhāvastantupaṭayostasmātsatkāryam
            / kāraṇāntarātkāryotpattidarśanādanyatra tadbuddhiriti cet syānmataṃ prākkāraṇāntarātkāryāntarasyāsata
            utpattimupalabhya paścātkāraṇāntare kāraṇabuddhirbhavatīti / etaccāyuktam / kasmāt
            ? anabhyupagamāt / asataḥ kāryasyotpattireva na siddhā śaśaviṣāṇādiṣvasiddhatvāt /
            kutaḥ punastannimittākārabuddhiḥ ? kāraṇabhāvāditi cet - syādetat, asattvāviśeṣe 'pi
            paṭasya kāraṇaṃ samavāyyasamavāyinimittalakṣaṇamasti / tasmātpaṭa ucyate, na śaśaviṣāṇasyeti
            / etaccāyuktam / kutaḥ hetvabhāvāt / asattvāviśeṣe 'pi paṭasya kāraṇamasti na śaśaviṣāṇasyetyatra
            heturanuktaḥ / puruṣavaditi cet syādetat, yathā tulyatve sattve paṭasya kāraṇamasti
            na puruṣasya, evamasattve paṭasya saṃsthānaṃ na śaśaviṣāṇasyetyetadapyayuktam / kasmāt
            ? uktatvāt / saṃsthānaṃ kāryaṃ paṭasya / saṃsthānaṃ na puruṣasyetyuktaṃ prāk / saṃsthānavattadviśeṣa
            iti cet syānmataṃ yathā sattvāviśeṣe paṭaḥ saṃsthānaṃ na puruṣa evamasattvāviśeṣe
            paṭaḥ kāryaṃ na śaśaviṣāṇamiti / etadapyayuktam / kasmāt ? sāmānyaviśeṣabhāvāt / sāmānyasya
            hi viśeṣaparigrahaḥ saṃsthānam / na tvayamasti cetanāśaktau vikalpaḥ / tasmānna puruṣaḥ
            saṃsthānam / asatastu nirātmakatvādviśeṣo durupapādaḥ / tadupapattau vā sattvaprasaṃga
            iti / āha ca-
            
            <p>
                 nirātmakatvādasatāṃ sarveṣāmaviśiṣṭatā /<br />
                 viśeṣaṇaṃ cedbhinnaṃ te sattvamabhyupagamyatām //
               </p>
         </p>
         
         
         <p>  tasmādyuktametatkāraṇabhāvācca satkāryam / evaṃ tāvadvaiśeṣikamatenāsatkāryavādo
            na vimardasahaḥ /
            bauddhapakṣe tu bhūyāndoṣaḥ / kathaṃ tarhi dravyāntaraṃ paṭo neṣyate ? "tantuṣveva
            tathāstheṣu paṭa ityādibuddhayaḥ" ityevamādinā nyāyenāvayavipratiṣedhātsaṃyogo 'pi
            na saṃyogibhyasteṣāmarthāntaramiṣṭaḥ / tatraitāvatī parikalpanā syāt- yaduta tantusaṃyogo
            vā paṭaḥ, saṃyogakāraṇaṃ vā dravyāntaram ? ubhayaṃ ca teṣāṃ nārthāntaram / athotpattivināśau
            kasyāpīti māyākāraceṣṭitam / tadapi citrataro 'yamupanyāsaḥ / kāṇādānāṃ tu dravyāntarottpativināśābhyupagamānna
            tārkikasadṛśo vicāraḥ / tasmātpāramarṣa eva pakṣo jyāyān / yathā cāsatkāryaṃ na saṃbhavati
            tathā caśabdātsadasatkāryamapi /
            parasparavirodhāt naiva sannāsaditi eke / etadapyanupapannam / kasmāt ? sattve hetvabhidhānānniścitaḥ
            prāgutpatteḥ kāryasya sadbhāvaḥ // 9 //</p>
         
         
         
         
         
         <p>  kārikā 10
            </p>
         
         
         
         
         <p>  prakṛtamidānīṃ vakṣyāmaḥ / kiṃ ca prakṛtam ? mahadādi tacca kāryaṃ prakṛtivirūpaṃ
            sarūpaṃ ceti vacanādvairūpyam /
            āha- prāksārūpyagrahaṇaṃ, sukhapratipattihetutvāt / adhigatasārūpyasya hi sukhaṃ vairūpyasya
            pratipattirbhavatīti prāksārūpyagrahaṇaṃ kartavyam / yathā tantrāntarīyāṇāṃ sadanityaṃ
            dravyavatkāryaṃ kāraṇaṃ sāmānyaviśeṣavaditi dravyaguṇakarmaṇāmaviśeṣasāmānyamuktvā
            dravyāṇi dravyāntaramārabhante guṇāśca guṇāntaramityevamādiḥ viśeṣo 'bhidhīyate /
            ucyate- tadanupapattiḥ / aviśeṣāt / yathaivādhigatasārūpyasya laghīyasī vairūpyapratipattirevamadhigatavairūpyasya
            laghīyasī sārūpyapratipattiḥ / kasmāt ? parasparāpekṣatvāt / vairūpyāpekṣaṃ hi sārūpyaṃ,
            sārūpyāpekṣaṃ ca vairūpyamiti /
            āha- evamapi vairūpyasya prāgabhidhāne prayojanavacanam / dvayoraviśeṣe 'nyatarasya
            prāgabhidhāne niyamaheturvaktavya iti /
            ucyate na, vairūpyasya prakaraṇānaṅgabhāvāt / vicchinnaṃ hi vairūpyamatastatpūrvamabhidhāya
            prakaraṇāṅgaṃ sārūpyaṃ sukhamabhidhātumityevamarthamācāryeṇaivaṃ kriyate / kathaṃ
            sārūpyasya prakaraṇāṅgatvamiti cet traiguṇyābhidhānadvāreṇa guṇalakṣaṇopadeśāt /
            tatsiddhau cāvivekyādīnāṃ vyaktasiddheḥ, kāraṇaguṇātmakatvācca kāryasya pradhāne traiguṇyādipratipatteḥ,
            kāryakāraṇabhāvāsandehācca pradhānāstitvaprasiddhyapadeśāttatsiddhau ca bhogyasya
            bhoktrapekṣatvāt puruṣasiddheradhigatabhoktṛbhogyasya tatsaṃyogasya ca sukhapratipādyatvāttādarthyācca
            tattvabhūtabhāvasargāṇām / tasmādyuktametatprakaraṇāṅgatvātsārūpyaṃ paścānnirdiśyate
            / tadasambandhāditaratprāgiti /
            āha- yadi tarhi bhavānprāgvairūpyābhidhānaṃ nyāyyaṃ manyate tadvaktavyaṃ kiṃ punaridaṃ
            vairūpyamiti /
            ucyate-</p>
         
         
         <p class="bold">
            hetumadanityamavyāpi sakriyamanekamāśritaṃ liṅgam /<br />
             sāvayavaṃ paratantraṃ vyaktaṃ viparītamavyaktam // ISk_10 //
            </p>
         
         
         <p>  tatra hetuḥ kāraṇamityanarthāntaram / tadasyāstīti hetumat / nityaṃ dhruvam / na
            nityamanityam / vyāpnotīti vyāpi / na vyāpyavyāpi / asarvagatamityarthaḥ / saha kriyayā
            sakriyam / anekaṃ bhinnam / āśritamādheyam / liṅgaṃ tallakṣaṇopapannam / avayūyanta
            ityavayavāḥ / pṛthagupalabhyanta ityarthaḥ / sahāvayavaiḥ sāvayavam / paratantramanyādhīnam
            / ete hetumadādayaḥ paratantrāntā nirapavādāḥ vyaktasyāsādhāraṇā pradhānapuruṣābhyāṃ
            dharmāḥ /
            āha- hetumadityaviśeṣaḥ sarvatra sadbhāvāt / vyaktāvyaktapuruṣāṇāṃ hi sarveṣāṃ heturastīti
            aviśeṣa evāyaṃ paṭhitavyaḥ /
            ucyate na, kārakaparigrahāt / yadyapi vyaktāvyaktapuruṣāṇāmaviśiṣṭaṃ hetumattvaṃ tathāpi
            viśiṣṭasya kārakasya hetoḥ parigrahaṃ kariṣyāmaḥ / sa ca vyaktasyaiva nānyasyeti nāyamaviśeṣo
            bhaviṣyati /
            āha- tadanupapattiḥ, viśeṣānupādānāt / heturiti sāmānyaśabdo 'yam / sāmānyaśabdāśca
            nārthaprakaraṇaśabdāntarābhisambandhamantareṇa viśeṣe 'vatiṣṭhanta iti viśeṣa upādeyaḥ
            syāt / sa tu nopādīyate / tasmātte aviśeṣā eveti /
            ucyate na, sarvasambhavino 'bhidhānasya prakarṣārthatvāt / iha yaḥ sarvasaṃbhavī dharma
            ekaviṣaya upādīyate tasmātprakarṣo vijñāyate / tadyathā bhoktā māṇavaka ityukte sarveṣāṃ
            bhoktṛtvasya saṃbhavādevaṃ vijñāyate prakarṣeṇāyaṃ bhokteti, evamihāpi sarvasambhavītyāhācāryo
            vyaktaṃ hetumaditi / tena vayamasmātprakarṣaṃ vijñāsyāmaḥ / kaśca prakarṣaḥ ? kārakajñāpakayorubhayorapi
            sambhave kārakasyaiva grahaṇam / anityaśabdasambandhādvā / athavāyamācāryo hetumadityuktvānityamiti
            paṭhati / śabdāntarābhisambandhāt / yo 'nityasahacaro hetustasyeha grahaṇaṃ gamyate
            / kaścānityasahacaro hetuḥ ? kārakaḥ /
            āha evamapyanupapannametat / kasmāt ? ubhayatra tatsaṃbhavāt / utpādyavyaṅgyayorhi
            vināśaṃ paṭādiṣu dṛṣṭatvāt avyabhicārāttantrāntarīyā manyante / tasya vā parihāro
            vaktavyaḥ / na vā vaktavyo viśeṣe sthitirastīti /
            ucyate na, ekāntavādaprasaṅgāt / sarveṇa hi vādināvaśyaṃ kiṃcinnityamabhyupagantavyam
            / antato vināśe 'pi na kaścidarthaḥ śabdabuddhibhyāṃ na vyajyate / tathā satyekāntavādo
            'yaṃ syāt / sa ca yuktimadbhirneṣyate / tathā ca saṃskṛtamapyevaṃ kalpyamāne vināśi
            syāt / tasmādutpādyavyaṅgyayorvināśaṃ bruvato 'tisāhasam /
            āha- anityatvānupapattiḥ satkāryavādābhyupagamāt / yathaiva hi nāsata utpattirastyevaṃ
            sato 'pi vināśena na bhavitavyam / atha sato 'pi vināśo 'bhyupagamyate tena pralayakāle
            vinaṣṭānāṃ tattvādīnāṃ praścādasatāmutpattiḥ satkāryavādaṃ nirākuryāt / tasmādanityaṃ
            vyaktamityayuktam /
            ucyate- na, vyaktyapagamapratijñānāt / sadā vayaṃ sato 'vināśamācakṣāṇāḥ (na ?) satkāryavādaṃ
            pratyācakṣīmahi / kāraṇānāṃ tu yaḥ parasparaṃ saṃsargāt saṃsthānaviśeṣaparigrahastasya
            virodhiśaktyantarāvirbhavādvyaktistirodhīyata ityetad vināśaśabdena vivakṣitam / tathā
            ca vārṣagaṇāḥ paṭhanti- "tadetat trailokyaṃ vyakterapaiti, na sattvādapetamapyasti
            vināśapratiṣedhāt / asaṃsargāccāsya saukṣmyaṃ saukṣmyāccānupalabdhistasmādvyaktyapagamo
            vināśaḥ / sa tu dvividhaḥ- ā sargapralayāt tattvānāṃ kiñcitkālāntarāvasthānāditareṣām"
            iti /
            āha- ayuktametat / kasmāt ? vipratipatteḥ / sarvameva kṣaṇikaṃ buddhibodhyamākāśanirodhavarjitamiti
            śākyaputrīyāḥ pratipannāḥ / teṣāṃ pratiṣedho vaktavyo vā na vaktavyaṃ dvividhamanityamiti
            / ucyate- na, hetvanupagamāt / pratikṣaṇamucchidyate trailokyamityatra liṅgamabhiyuktā
            api nopalabhāmahe / tasmāt naitadasmākaṃ buddhāvavatiṣṭhata iti /
            āha- ante kṣayadarśanāt, iha yasyānte kṣayastasya kṣaṇikatvaṃ dṛṣṭam / tadyathā, pradīpajvālābuddhiśabdānām
            / asti cānte kṣayaḥ saṃskārāṇāṃ tasmāt kṣaṇikāḥ ucyante / tadanupapattiḥ, sādhyatvāt
            / iha tu siddhenātideśo bhavati / tad yathā gavā gavayasya / na tu pradīpajvālābuddhiśabdānāṃ
            kṣaṇikatvaṃ prasiddham / ato na kiñcidetat /
            āha- naitadaprasiddham / kasmāt ? vṛddhyadarśanāt / yadi hi avinaṣṭāyāṃ jvālāyāmindhanāntarāle
            jvālāntaramutpadyeta vṛddhirapi syāt, na tu dṛśyate / tasmādanavasthitā pradīpajvālā
            / kiñcāśrayābhāvāt / yadāśrayā jvālotpattistadutpadyamānaivāsau niruṇaddhīti na yuktamasyā
            vināśrayeṇāvasthātum / upayuktendhanāyā apyavasthānaprasaṅgāt / kiñcāvaraṇoparipātena
            prabhābhedaprasaṅgāt / jvālānāmavasthānamicchata upariṣṭādāvaraṇopanipātāt prabhāyāstantoriva
            dvaidhīkaraṇaṃ syāt / aniṣṭañcaitat / tasmānna dīpe jvālānāmavasthitirastīti / etena
            śabdo 'pi pratyuktaḥ / katham ? tasyāpi yadi vināśo na syāt, drutapavanāmbudhārābhighātāt
            pratikṣaṇamapūrvaśabdāvirbhāvāt pūrvaśabdavināśācca vṛddhiḥ syāt / adṛṣṭā cāsau /
            kiñca, pratyakṣata upalabdheḥ / pāṇyupaghātajo hi śabda utpatterūrdhvaṃ na bhavatīti
            pratyakṣasiddham / abhivyaktiriti cenna, niyamādarśanāt / śabdānāṃ vācyavaktṛbhedabhinnānāṃ
            kāraṇaniyamo dṛṣṭaḥ / na caitadasti samānendriyagrāhyāṇām / kiñca- pṛthak śruteḥ /
            abhivyaktikāraṇadeśācca pṛthak śrūyate śabdaḥ / na caitadabhivyaṅgyānāṃ ghaṭādīnāṃ
            dṛṣṭamiti / kṣaṇikabuddhestu prāgevoktā nāśahetavaḥ / tatra yaduktaṃ sādhyatvāt pradīpajvālābuddhiśabdādīnāṃ
            kṣaṇikatvasya na saṃskārāḥ kṣaṇikā ityetadayuktam /
            ucyate- yaduktaṃ vṛddhyadarśanāditi, atra brūmaḥ- ayuktametat / kasmāt ? viśeṣapratipatteḥ
            / kṣaṇikamityuktaparimāṇo 'yaṃ kālanirdeśa āśrīyate, vṛddhyabhāvādibhyaśca kadācidvināśamātraṃ
            pratīyate / sa tu vināśa ekakṣaṇamavasthitānāṃ jvālānāṃ bhavati na punaḥ kṣaṇadvayamityetadapramāṇakamājñāmātrañca
            gṛhītaśikṣākaḥ kaḥ pratipattumutsaheta ? yattūktamāvaraṇopanipātāt prabhābhedaprasaṅga
            iti, etadapyayuktam / kasmāt ? ubhayathānupapatteḥ / kiṃ tāvadyasya dvaidhībhāvo dṛṣṭastadakṣaṇikamāhosvid
            yasya na dṛṣṭastat kṣaṇikamiti / kiñcātaḥ ? tadyadi tāvadevamabhyupagamyate yasya
            dvaidhībhāvastadakṣaṇikamiti tantorakṣaṇikatvaprasaṅgaḥ / atha mataṃ yasya dvaidhīkaraṇaṃ
            na dṛṣṭaṃ tat kṣaṇikamiti yathā kimatrodāharaṇam / kutaḥ ? yasmāt na hyanudāhṛto vādaḥ
            / etena śabdavṛddhiḥ pratyuktā / yatpunaretaduktaṃ pāṇyupaghātajaśabdānavasthānāditi,
            tatra bhavataivoktaṃ vyaṅgyatvāditi / yattūktaṃ niyamadarśanānna vyaṅgyaḥ śabda iti
            tadayuktam, anekāntāt / yathā śuklakṛṣṇau niyamataḥ śuklakṛṣṇaśabdābhyāṃ pratyāyyete,
            na ca tau tayorna vyaṅgyau / evaṃ śabdasyāpi vaktyavādiniyamaḥ syāt, na cāvyaṅgyaḥ
            syāt / yadapyuktaṃ vyaṅgyavyañjakayordeśabhedānupapatterna vyaṅgyaḥ śabda iti, tadapyayuktam
            / kasmāt ? cakṣurvat tatsiddheḥ / tadyathā- cakṣuṣo rūpasya ca deśabhede 'pi vyaṅgyavyañjakabhāvaḥ,
            evaṃ śabdasyāpi syāt / tasmānna śabdo 'pi kṣaṇikaḥ / buddhestu svādhikāra eva kṣaṇikatve
            heturiti karaṇo (kāraṇam ?) vakṣyāmaḥ / tatra yaduktamante kṣayadarśanāt pradīpajvālābuddhiśabdavat
            kṣaṇikāḥ saṃskārā ityetadayuktamiti / āha- itastarhi pradīpādīnāmanyeṣāṃ ca bhāvānāṃ
            kṣaṇikatvam / kutaḥ ? anavasthānahetvabhāvāt / naṣṭaścedartho 'bhyupagamyate nanu
            prāptamidamutpannamātrasyāsya vināśavighno nāstīti kauṭasthyaṃ sarvabhāvānāṃ prāptamiti
            / ucyate- na, kāraṇopapatteḥ / adhikāro hi sarvabhūtānāṃ saṃskāravaśādutpattistadavasthānameva
            teṣāmalaṃ sthitaye / sati vinaśvaratve saṃskāropayoge tu sthityapabhraṃśa ityato 'sti
            kiñcitkālamavasthānaṃ bhāvānām / na ca kauṭasthyaprasaṅgaḥ / kiñcānyat- santativināśaprasaṅgāt
            / naṃṣṭuścedutpattisamanantaraṃ vināśa iṣyate, santatirapyante kṣayadarśanāt naṃṣṭrī
            / tasyā api tathaiva vināśaḥ prāptaḥ / tataśca taḍidvilasitavatkṣaṇadṛṣṭanaṣṭasya
            trailokyasyābhāve saṃsārocchedaprasaṅgaḥ / tasmādayuktaṃ naṃṣṭurutpattisamakālameva
            vināśa iti / kāraṇāvasthānāt na doṣa iti cet- syānmatam, asti kāraṇaṃ pūrvotpanno
            bhāva uttarasyotpattau / sa cāpyuttarasya, ityevaṃ santateranucchedo virodhibhāvāntarasaṃsargāt
            tūbhayatastathotpatterbhraṃśa iti / etadapyayuktam / kasmāt ? pūrvahetutyāgāt / prāguktaṃ
            yena naṃṣṭavyamasau mantrauṣadhaprayogairapi kṣaṇādūrddhvaṃ nāvatiṣṭhate / sāmprataṃ
            tu naṃṣṭrī santatiḥ kāraṇavaśādeva tiṣṭhatīti so 'yaṃ pūrvahetutyāgaḥ / vināśahetvabhāvāt
            kṣaṇikatvamiti cet, syādetat nāsti bhāvānāṃ vināśahetorupalambha iti / ataḥ svābhāvikaḥ
            pradhvaṃsaḥ / tasmādutpattisamakālamasau kena vāryate / idamapyayuktam / kasmāt ?
            anabhyupagamāt / ko hyetadavamaṃsyati ahetuko vināśaḥ / kiṃ tarhi prāgevoktamarthavaśādbhāvānāṃ
            sthitistadava....virodhidravyāntarasambandhenādhyātmikādinā bhavatīti / vināśasya
            vināśaprasaṅgādayuktamiti cet, yadi tarhyabhāvo 'pi hetumān parikalpyate; prāptamasyāpi
            ghaṭavad vināśitvam / aniṣṭaṃ caitat / tasmādahetuko vināśa ityetadayuktam / kasmāt
            ? vyaktyapagamapratijñānāt / bhāvavināśinaṃ prati satyamevāyamupālambhaḥ syāt / vyaktyapagamastu
            no vināśaḥ / sa tu hetumattvena kathaṃ virotsyata iti / tasmānna vināśahetvabhāvāt
            kṣaṇikaṃ saṃskṛtamiti / itaśca na kṣaṇikam / kasmāt ? agrahaṇaprasaṅgāt / ihāsato
            'grahaṇaṃ dṛṣṭam / tadyathā dvitīyasya śirasaḥ / kṣaṇādūrdhvaṃ ca te ghaṭādayo na
            bhavanti / tasmātteṣāmapyagrahaṇaprasaṅgaḥ / tatsadṛśotpatteradoṣa iti cet syādetat
            - utpattisamakālaṃ nirodhe 'pi ghaṭasyānyasya tādṛśasyotpattirbhavati, tannirodhe
            'nyasyetyevamavicchedena
            grahaṇaṃ bhavati, jvālānadīsroto 'nusandhānavaditi / etadapyayuktam / kutaḥ ? kāraṇābhāvāt
            / syādetadevaṃ yadi tadānīṃ sadṛśotpattau kāraṇaṃ syāt / na tu tadasti, prāgeva nirodhāt
            / tasmādasadetat / pūrvotpannasya kāraṇabhāvāttatsiddhiriti cenna, upādānāt tanniṣpattiprasiddheḥ
            / ihopādānānmṛtpiṇḍakasaṃjñakālloke ghaṭaniṣpattiḥ prasiddhā / na ca tadānimasti mṛtpiṇḍaḥ
            / kiñca kramanupalabdheḥ / iha śibikādīnāmanukrameṇa ghaṭotpattirupalabhyate / na
            cānukramo 'sti / kiñca kārakasāmagryābhavāt / iha kumbhakāradaṇḍacakrasūtropalasāmagryād
            ghaṭaniṣpattiḥ prasiddhā / na cāstyeṣāṃ tatra sambhavaḥ / kiñca tadutpādyāntarotpādyasyāniṣpatteḥ
            / iha ghaṭād ghaṭe nirvṛttirna prasiddhā loke / na cāprasiddho 'sti dṛṣṭāntaḥ / buddhiśabdavaditi
            cet syādetat yathā buddhirbuddhyantaraṃ sadṛśaṃ sūte, śabdaśca śabdāntaramevaṃ ghaṭādghaṭaniṣpattirbhavati
            iti / etadapyasat / kasmāt ? siddhaṃ hi buddherbuddhyantaraṃ śabdācca śabdāntaraṃ
            jāyata ityetadapyasmākaṃ prasiddham / tasmātpralāpamātrametat / tatra yaduktaṃ sadṛśotpatteḥ
            so 'yamiti grahaṇamavicchinnaṃ kṣaṇikatve 'pi bhāvānāmityetadayuktam / kiñcānyat /
            kāryotpattikāle kāraṇanivṛtteḥ / yadā na kāraṇamasti na tadā kāryamutpadyate dvayorghaṭayoryugapadupalabdhiprasaṅgāt
            / yadā tu kāryamutpadyate tadā kāraṇaṃ niruddhamiti nirbījaḥ pradurbhāvaḥ prāpnoti
            / aniṣṭaṃ caitat, satatotpattiprasaṃgāt / anutpanne hetusāmarthyādadoṣa iti cet syāttadanutpanne
            kārye kāraṇena prayojanam / utpanne tadvyāpārānarthakyāt / asti cānutpanne kārye kāraṇam
            / ato na nirbījaḥ prādurbhāva iti / etadapyayuktam / kasmāt ? abhāve 'pi tadutpattiprasaṅgāt
            / aṃga tāvat aṇuśo vibhajyatāmagnau vā kṣipyantām,
            tantavastadāpi prasiddhavināśānāmabhūvanniti śakyamupadeṣṭuṃ, yadi tebhyaḥ paṭa utpadyate
            / tasmādbhrāntiriyam / yugapatkāryakāraṇayorutpattinirodhau tulānatonnatavaditi cet
            syādetadyathā nāmonnāmau tulāntaryā (?) yaugapadyena bhavata evamutpattivināśau kāryakāraṇayoriti
            / tadapyayuktam / kasmāt ? kāryakāraṇabhāvādarśanāt / kimidamudake nimajjadbhiḥ phenamavalambyate
            ? tulyā tasya hyekasyāvanatiravasthā tad dvitīyasyonnataye heturbhavati, bhavataḥ
            kāraṇavināśaḥ kāryotpattiśca yaugapadyena bhavataḥ / na ca tayorhetumadbhāvaḥ śakyaḥ
            kalpayitum / tasmādayuktametat / viśeṣagrahaṇāt kṣaṇikatvasiddhiriti cet syānmatam-
            yadyutpannamātroparatirnāsti bhāvānāṃ, kiṃkayutaḥ śarīrādīnāṃ prāṇāpānaśramarūpādikṛto
            'bjāśmaprabhṛtīnāṃ ca śītoṣṇasparśakṛto bhedaḥ ? ghaṇṭādīnāṃ cāśabdakānāṃ paścācchabdavatāṃ
            grahaṇam, tasmādaniṣiddhaḥ kṣaṇabhaṅga ityetaccāyuktam / kasmāt ? uktatvāt / uktamatrottaraṃ
            kāraṇābhāve 'nutpattiprasaṅgāediti / kiñca saṃsthānāntarānupaladheḥ / na hyatra pūrvasaṃśānaviparītaṃ
            saṃsthānāntaraṃ gṛhṇīmahe / tasmādaviśiṣṭāsta ityevamavagamyatām / viśeṣagrahaṇantvavastvantarānugrahe
            śaktyantarāvirbhāvāt / uuktaṃ ca- "vyakterapagamo 'bhīṣṭaḥ pūrvasaṃsthānahānitaḥ /
            tadabhāvādasidho 'sya viśe....</p>
         
         
         
         
         <p>********************** Here in the Ms, a considerable portion is left blank and it
            is apparent that discussion on the karikas 11 and 12 has been left out **********************</p>
         
         
         
         
         
         
         
         <p>  kārikā 13
            </p>
         
         
         
         
         <p>  <span class="bold">sattvaṃ laghu prakāśakamiṣṭamupaṣṭambhakaṃ calaṃ ca rajaḥ /
               guru varaṇakameva tamaḥ</span></p>
         
         
         <p>  evaśabdaḥ pratyekaṃ pariśamāpyate / sattvaṃ laghu prakāṣakameveṣṭam / yat kiṃcitkāryakaraṇe
            laghu prakāśaṃ ca tatsattvarūpamiti pratyavagantavyam / tatra kāryasya tāvadudgamaheturdharmo
            laghutvam, karaṇasya vṛttipaṭutvahetuḥ / prakāśastu pṛthivīdharmasya cchāyālakṣaṇasya
            tamasastiraskāreṇa dravyāntaraprakāśanam / karaṇasyāpi grahaṇaṃ saṅkalpābhimānādhyavasāyaviṣayeṣu
            yathāsvaṃ pravartamānam /
            upaṣṭambhakaṃ calameva rajaḥ / yaḥ kaścidupastambhaścalatā copalabhyate tadrajorūpamityavagantavyam
            / tatropastambhaḥ prayatnaḥ, calatā kriyā / sā ca dvividhā, pariṃṇāmalakṣaṇā praspandalakṣaṇā
            ca / tatra pariṇāmalakṣaṇayā sahakāribhāvāntarānugṛhītasya dharmiṇaḥ pūrvadharmātpracyutiḥ
            / praspandalakṣaṇā prāṇādayaḥ karmendriyavṛttayaśca vacanādyāḥ / bāhyānāṃ dravyāṇāmutpatananipatanabhramaṇādīni
            /
            guru varaṇakameva tamaḥ / yatkiṃcid gauravaṃ varaṇaṃ copalabhyate tattamorūpamiti
            pratyavagantavyam / tatra gurutvaṃ kāryasyādhogamanaheturdharmaḥ karaṇasya vṛttimandatā
            / varaṇamapi kāryagataṃ ca dravyāntaratirodhānam / karaṇagatā cāśuddhiḥ prakāśapratidvandvibhūtā
            / ityeṣa sattvādīnāmavyatikareṇa svabhāvopalambho yata eṣāṃ nānātvamavasīyate /
            yatpunaretaduktaṃ strīkṣatramegheṣu svabhāvavyatikaropalambhādeko guṇastrirūpaḥ, sarve
            vā sarvarūpā, rūpāntarasya vā sata utpattiriti atra brūmaḥ na, guṇabhūtasya bhaktita
            upakārātpradhānarūpopapatteḥ / iha guṇabhūtasya bhaktitaḥ pradhānopakāritve sati bhaktitastadrūpopapattirdṛṣṭā
            / tadyathā kṣīrādeḥ / taddhi mukhādiṣu dṛṣṭapratilabdhapravṛttiḥ pittasya svena rūpeṇāṅgabhāvaṃ
            gacchaṃstasyopakārāttiktaṃ saṃpadyate / na ca tathā sadeva / sattvamapi straiṇaguṇabhūtaṃ
            sapatnīrajasaḥ svena rūpeṇāṅgabhāvaṃ gacchaṃstasyopakārādduḥkhaṃ saṃpadyate / tamaso
            mohaḥ / evaṃ kṣātraṃ rajaḥ āryadāralakṣaṇasya sattvasya dasyulakṣaṇasya ca tamasaḥ
            / evaṃ medhyaṃ tamaḥ kārṣike sattvasya proṣitadayitāyāśca rajasaḥ / tasmānnāsti guṇānāṃ
            svābhāvavyatikaraḥ / kiṃ cānyat / aguṇabhūtānāṃ svabhāvagrahaṇāt / yadā caite 'ṅgabhāvamapagacchanto
            madhyasthāstulyasaṃskārāśca pratipadyante tadā svarūpeṇaiva / tasmādasaṃkīrṇaṃ guṇarūpam
            /
            āha- na, sandehāt / ubhayathā hi rūpāntaragrahaṇaṃ kṣīrādiṣu dṛṣṭam / tādrūpyāttaiśca
            vipariṇatānāṃ guṇabhāvācca / yathoktaṃ tatra kathamidamekāntena niścīyante guṇabhāvātsattvādīnāṃ
            rūpāntaragrahaṇaṃ na punastādrūpyādeveti ?
            ucyate- grahaṇavikalpopalambhāt / yadi straiṇaṃ sattvaṃ tādrūpyādeva sapatnyā tena
            gṛhyate tena bharturapi tathā grahaṇaprasaṃgo madhyasthānāṃ tulyasaṃskārāṇāṃ ca /
            aniṣṭaṃ caitat / tasmād bhākto 'yaṃ guṇavikalpopalambhaḥ / kiṃ cānyat / uttarakālaṃ
            svarūpagrahaṇānnivṛttānuśayābhiścaikārthatāmupagatābhiḥ sapatnībhiḥ svenaiva rūpeṇa
            straiṇasya sattvasya grahaṇamupalabhyate / svagṛhasamavasthitaiścāryadāraiḥ kṣatriyāṇām
            / niṣpannaśasyaiśca kṛṣīvalairmeghānām / tasmādbhākto 'yaṃ grahaṇavikalpopalambhaḥ
            / tasmādyuktametat anyo 'nyajananavṛttayo guṇāḥ, na ca saṃkīrṇasvabhāvā iti /
            yatpunaretaduktam anyonyamithunatvānupapattiḥ, sattvasyetaravirodhāt, ityatra brūmaḥ
            - asti cāyaṃ virodho guṇānāṃ</p>
         
         
         <p>  <span class="bold">pradīpavaccārthato vṛttiḥ // ISk_13 //</span></p>
         
         
         <p>  kimutpadyata iti vākyaśeṣaḥ / tadyathā vartijyotistailānāṃ parasparavirodhe 'pi
            pradīpakaraṇaikakāryasādhanabhāvopagatānāṃ vṛttaya ekatra saṃmūrchitāḥ sahabhāvaḥ
            prakṛṣṭamapi kālamanubhavanti evaṃ sattvarajastamasāṃ sati virodhe mahadādyekakāryasādhanabhāvopagatānāṃ
            vṛttaya ekatra mūrchitāḥ saha bhavantīti /
            yuktyabhāvādasiddhiriti cet syānmatam - kā punaratra yuktiryena virodhināmekakāryatā
            bhavatīti ?
            ucyate- guṇapradhānabhāvāt / guṇabhūto hi pratiyogī pradhānabhūtena tadupakarakatvānna
            virudhyata iti saṃsargeṇa varttitumutsahate / tulyabalayostu dvayoḥ satyameva sahāvasthānasya
            nāsti sambandhaḥ / tathā ca bhagavān vārṣagaṇyaḥ paṭhati rūpātiśayā vṛttyatiśayāśca
            virudhyante / sāmānyāni tvatiśayaiḥ saha vartante / tadyathā jalāgnī pacanīyasvedanīyeṣu
            kāryeṣu, chāyātapau ca sūkṣmarūprakāśane, śītoṣṇe ca prajāvasthitau / evaṃ tatsiddhaḥ
            pradīpavatsattvarajastamasāṃ virodhe 'pi sahabhāvaḥ /
            
            <p>
                 āha, yaduktaṃ laghvādibhāvasvabhāvabhedād guṇanānātvamityatra brūmaḥ<br />
                 bhinnā lakṣaṇabhedāścenmithaḥ sattvādayo guṇāḥ /<br />
                 tarhi lakṣaṇayuktatvātṣaḍguṇāḥ prāpnuvanti te //
               </p>
         </p>
         
         
         <p>  yadi laghvādilakṣaṇabhedātsattvādīnāṃ nānātvaṃ mitho 'bhyupagamyate tena laghutvaprakāśatvayorapi
            bhedo 'sti guṇadvayaprasaṃgaḥ / evamupastambhacalatābhyāṃ gauravavaraṇābhyāṃ ca dvayaṃ
            dvayamiti ṣaḍguṇāḥ prāpnuvanti / atha mataṃ laghutvaprakāśayorabheda iti pṛthaganabhidhānaṃ
            prāptam / tadbhede vā grahaṇabhedamanicchataḥ prāpto laghutvādibhede 'pi guṇābhedastathā
            caiko guṇa iti prāptam / yatpunaretaduktaṃ guṇabhūtasya bhaktita upakārātpradhānarūpāpattiriti,
            
            <p>
                 aṅgabhāvaṃ vrajatsattvaṃ duḥkhaṃ sampadyate yadi /<br />
                 vairūpyasyopasaṃhārātpūrvadoṣānivartanam //
               </p>
         </p>
         
         
         <p>  yadi hi rajaso 'ṅgabhāvamupagacchatsattvamupakārāttadrūpaṃ bhavati tena pratijñātasya
            rūpāntarasyopasaṃhārāttrairūpyaṃ guṇānāmekaikasya prāptam rūpāntarasya vā sata utpattiḥ
            / tasmātpūrvadoṣāparihārātpratijñāmātramevāyaṃ samādhiḥ / yadapyuktaṃ aguṇabhūtānāṃ
            svabhāvagrahaṇāditi /
            aṅgabhāvānapekṣaṃ tu grahaṇaṃ nāstyṛṣerapi /
            paramarṣerapi guṇānāṃ kāryameva pratyakṣaṃ na śaktimātreṇāvasthānamasaṃvedyatvāt /
            tatra cāṅāṅgibhāvagamanamanivāryam / tasmāddoṣamanicchatā guṇā parityājyāḥ / nāsti
            vā sudūramapi gatvā tatsaṃkaradoṣaparihāraḥ /
            ucyate- yattāvaduktaṃ lakṣaṇabhedād guṇanānātvavādino lakṣaṇadvayayogādekaikasya guṇaṣaṭtvaprasaṃga
            iti tanna / kasmāt ? dvayorguṇapradhānabhāvānupapatteḥ / ihārthāntarasyārthāntareṇa
            guṇapradhānabhāvo bhavati / yathā strīkṣatramegheṣu vyākhyātam / na ca laghutvaprakāśayorupastambhacalanayorgauravavaraṇayośca
            mithau guṇapradhānabhāvo 'sti, tadanarthāntaraṃ dharmāsta iti nāsti ṣaṭtvaprasaṃga
            iti / kiṃ ca aprasiddhatvāt / na hyetatkvacitprasiddham yathā yāvanto dharmāstāvanto
            dharmiṇa iti / na cāprasiddhena vyavahāraḥ / kiṃca pṛthaktvaikāntaprasaṅgāt / lakṣaṇabhedānnānātvapratijñasya
            sarvārthānāṃ svasāmānyalakṣaṇayogātsvato 'rthāntaramiti pṛthaktvaikāntaprasaṃgaḥ /
            athaitadaniṣṭaṃ na tarhi vaktavyaṃ lakṣaṇabhedād guṇānāṃ ṣaṭtvamiti / yatpunaretaduktaṃ
            aṅgabhūtasya pradhānarūpāpatteḥ pūrvadoṣānivṛttiriti tadapyayuktam / kasmāt ? bhaktyabhidhānāt
            / asakṛdadhītamasmābhirbhākto 'yaṃ guṇānāṃ grahaṇavikalpa iti / na ca bhaktiḥ paramārtha
            ityasthāne yatnaḥ / yatpunaretaduktaṃ aguṇabhūtānāṃ sattvādīnāmṛṣerapyaviṣayatvamiti
            satyametat / yattūktaṃ kāryasya viṣayabhūtatvādaṅgāṅgibhāvagamanaṃ guṇānāṃ sakalasatkāryamapekṣate
            / tathā strīkṣatrameghāḥ prakṛtāsteṣvaṅgabhāvamagacchata iti vijñāyata iti / sāmānyaśabdānāṃ
            hi prakaraṇādviśeṣe 'vasthānaṃ bhavati / tadyathā bhojanakāle saindhavamānayetyukte
            lavaṇe saṃpratipattirnāśvādiṣu / tasmātprakaraṇamanapekṣya mahati tantre doṣābhidhānaṃ
            bālavākyasthānīyam / evaṃ guṇalakṣaṇopadeśātsiddhaṃ traiguṇyam // 13 //</p>
         
         
         
         
         
         <p>  kārikā 14
            </p>
         
         
         
         
         <p>  āha- avivekyādiridānīṃ gaṇaḥ kathaṃ pratipattavya iti ?
            ucyate-</p>
         
         
         <p>  <span class="bold">avivekyādiḥ siddhastraiguṇyāt</span></p>
         
         
         <p>  yattriguṇaṃ tadaviveki viṣayaḥ sāmānyamacetanaṃ prasavadharmīti (<span class="it">ISk 11</span>) / kathamavagamyata iti cet</p>
         
         
         <p>  <span class="bold">tadviparyayābhāvāt /</span></p>
         
         
         <p>  yasmādguṇaviparyayaḥ kṣetrajñaḥ / tatra viṣayatvamacetanatvaṃ prasavadharmitvaṃ
            ca na bhavatīti purastātpratipādayiṣyāmaḥ / tasmātpariśeṣato vyakte eteṣāṃ dharmāṇāmavirodhaḥ
            /
            āha, tathā pradhānamiti prāguktaṃ (ka- 11) bhavatā / tadidānīṃ kathaṃ pratipattavyam
            pradhānamapi triguṇādiyuktamiti ?
            ucyate</p>
         
         
         <p>  <span class="bold">kāraṇaguṇātmakatvātkāryasyāvyaktamapi siddham // ISk_14 //</span></p>
         
         
         <p>  iha kāraṇaguṇātmakaṃ kāryaṃ dṛṣṭaṃ paṭādi / vyakte ca traiguṇyādyupalabhyate / tasmātkāraṇamapyasya
            tathājātīyakamiti śakyamanumātum / siddhāntamātropadarśanametadācāryaḥ karoti / nyāyaṃ
            tu yathokteṣu pradeśeṣūpapādayiṣyāmaḥ // 14 //</p>
         
         
         
         
         
         <p>  kārikā 15
            </p>
         
         
         
         
         <p>  āha, kāryadharmasya kāraṇopalabdhau hetumadādiprasaṃgaḥ, aviśeṣāt / yadi kārye dṛṣṭasya
            dharmasya kāraṇe sadbhāvo 'bhyupagamyate prāptau hetumadādīnāmapi dharmāṇāṃ kāryadṛṣṭatvātpradhāne
            prasaṃgaḥ / atha kāryopalabdhau tulyāyāṃ hetumadādayo neṣyante na tarhītareṣāmapi
            kāraṇāvasthitirastīti /
            ucyate na, svarūpavirodhitve tadapavādavijñānāt / kāraṇaguṇātmakatvātkāryasyetyanena
            liṅgena hetumadādayo 'pi kāraṇe prasajyante / teṣāṃ tu kāryakāraṇarūpavirodhitvādapavādo
            vijñāyate / katham ? yadi tāvaddhetumadādayo vyakte dṛṣṭatvātpradhāne vyañjante, kṛtakatvātkāryameva
            tanna kāraṇamiti prāptam / anityatvācca svayamucchidyamānamananugrāhakamavyāpitvādibhiścānantavikārotpādanaśaktihīnam
            / ahetumadādayaḥ pradhāne 'bhyupagamādvyakterapi prāpyante tādṛśāḥ kāraṇāsambhavātkāryameva
            tanna bhavatīti prāptam / avivekyādayastūbhayatrāpi bhavanto netaretarasvarūpavirodhinaḥ
            / tasmātkāryakāraṇabhāvābhyupagamāddhetumadādyapavādaḥ, itareṣāṃ ca kāraṇasadbhāvaḥ
            siddhaḥ /
            yaduktaṃ kāraṇaguṇātmakatvātkāryasyāvyaktamapi siddhamiti tadayuktam / kasmāt ? vyaktāvyaktayoḥ
            kāryakāraṇabhāvāprasiddheḥ / siddhe hi vyaktāvyaktayoḥ kāraṇatve etadevaṃ syāt / tattvasiddham
            / tasmādayuktametat /
            viśeṣānabhidhānādubhayasāmyamiti cet syānmatam, yathā bhavānāha vyaktāvyaktayoḥ kāryakāraṇabhāvo
            'prasiddhaḥ, evaṃ vayaṃ vakṣyāmaḥ- tayoḥ kāryakāraṇabhāvāprasiddhirapyasiddhā / na
            ca kvacidviśeṣo 'styubhayasāmyaṃ bhaviṣyatīti / taccāyuktam / kasmāt ? sadbhāvāsiddheḥ
            / satyam, anabhidhīyamāne viśeṣe syādubhayasāmyam / avyaktasya tu sadbhāva evāsiddha
            ityayaṃ viśeṣaḥ / tasmādayuktametadapīti /
            kāryasya kāraṇapūrvakatvādvyaktasya ca kāryatvādavyaktasadbhāve pratipattiriti cet
            syādetat / kāryaṃ kāraṇapūrvakaṃ dṛṣṭam / ghaṭādikāryaṃ cedavyaktaṃ pramitatvāttasmādidamapi
            kāraṇapūrvakaṃ bhavitumarhati / yacca tasya kāraṇaṃ tadavyaktamiti / taccānupapannam
            / kasmāt ? anekāntāt / ihākasmikī ca kāryasyotpattirdṛṣṭā / tadyathendradhanuṣaḥ /
            asataśca bhrāntimātrāt / tadyathā māyāsvapnendrajālamṛgatṛṣṇikālātacakragandharvanagarāṇām
            / sataśca kāraṇāt / tadyathā mṛdādibhyo ghaṭādīnām / kāryaṃ cedavyaktamataḥ saṃśayaḥ
            kimindradhanurvadakasmādasya prādurbhāvo 'tha māyādivadasato 'tha kāraṇātsato ghaṭavaditi
            ?
            ucyate- nākasmikamasatpūrvaṃ vyaktam / kasmāt ?</p>
         
         
         <p>  <span class="bold">bhedānāṃ parimāṇāt</span></p>
         
         
         <p>  yatparimitaṃ tasya sata utpattirdṛṣṭā / tadyathā mūlāṅkuraparṇanāladaṇḍavusatuṣaśūkapuṣpakṣīrataṇḍulakaṇānām
            / parimitā mahadahaṃkārendriyatanmātramahābhūtalakṣaṇabhedāḥ / tasmātsatkāraṇapūrvakāḥ
            / yadeṣāṃ kāraṇaṃ tadavyaktam /</p>
         
         
         
         
         <p>// iti yuktidīpikāyāṃ sāṃkhyasaptatipaddhatau tṛtīyamāhnikaṃ prathamaṃ ca prakaraṇaṃ
            samāptam //</p>
         
         
         
         
         
         
         <p>  āha- kasmādastyavyaktam ? asadbhedānāmapi parimāṇadarśanāt / anekānta iti cet syānmatam,
            asti hi māyāsvapnendrajālānuvidhāyināmapi bhedānāṃ parimāṇamiti / tasmādanaikāntiko
            heturiti /
            tacca naivam / kasmāt ? na hi teṣāṃ niyamo 'sti, etāvadbhirevotpattavyaṃ nānyairiti
            / mahadādayastu pralayakāle tirobhūtāstāvanta evotpadyante /
            āha, parimāṇānavasthānaṃ kāladvayānupalabdheḥ / satyaṃ, sāmprate kāle mahadādayo yuktaparimāṇāḥ
            pratyakṣānumānopalabdheḥ / atītānāgatayostu kālayornāsti prasiddhiḥ / tasmādayuktametat
            /
            ucyate na, viparyaye pramāṇānupalabdheḥ / idānīmetāvanto bhedā ityetacchakyamanumātum
            atītānāgatayostu kālayornāsti prasiddhiḥ / tasmānna bhedānavasthāprasaṃgaḥ /
            āha, bhedābhedānavasthānāt / mahadādīnāṃ ye bhedā devamanuṣyatiryañco ghaṭādayaśca
            teṣāmaśakyaṃ parimāṇaṃ paricchettum / sāmānye 'ntarbhāvādayuktamiti cet syānmatam,
            asti śarīrāṇāṃ mahābhūtasāmānyaṃ ghaṭādīnāṃ ca pṛthivīsāmānyaṃ, tatparimāṇādete 'pi
            parimitā iti / tadayuktam / kasmāt ? abhāvāt / nahi vaḥ sāmānyaṃ dravyādarthāntarabhūtamasti
            / sārūpyamātre sāmānyaparikalpanāt /
            ucyate na, tattvāntarānupapatteḥ / tattvabhedena parimitā bhedā ityetadvivakṣitaṃ
            yathoktamasmābhiruktaṃ ca yadyasti tattvāntaramucyatām / yatpunaretaduktaṃ sāmānyasyārthāntarabhūtasya
            bhavatpakṣe 'nupapattiriti satyametat / tathāvidhenāpi tu tena saṃvyavahāro na pratiṣidhyate
            iti vakṣyāmaḥ / tasmātsiddhaṃ bhedānāṃ parimāṇādastyavyaktam /
            kiṃ cānyat /</p>
         
         
         <p>  <span class="bold">samanvayāt</span></p>
         
         
         <p>  iha yena bhedānāṃ samanupagatistasya sattvaṃ dṛṣṭam / tadyathā mṛdā ghaṭādīnām /
            asti ceyaṃ sukhaduḥkhamohaiḥ śabdādīnāṃ samanugatiḥ / tasmātte 'pi santi ye ca sukhādayo
            'stamitaviśeṣāstadavyaktam / tasmādastyavyaktam /
            āha, nāsiddhatvāt / sukhādibhiḥ śabdādayo 'nugamyanta ityetadaprasiddham kena kāraṇena
            pratipattavyamiti ?
            ucyate- tadbuddhinimittatvāt / iha śabdasparśarūparasagandhānāṃ sannidhāne svasaṃskāraviśeṣayogātsukhaduḥkhamohākārāḥ
            prāṇināṃ buddhaya utpadyante / yacca yādṛśīṃ buddhimutpādayati tattenānvitam / tadyathā
            candanādibhiḥ śakalādayaḥ / tasmānnāsiddhiḥ samanvayasyeti /
            āha, asiddha evāyaṃ samanvayaḥ / kasmāt ? vilakṣaṇakāryotpattidarśanāt / na hyayaṃ
            niyamaḥ kāraṇasadṛśameva kāryamutpadyate / kiṃ tarhi vilakṣaṇaṃ agnidhūmaśabdādi /
            katham ? na hyagnistṛṇādisvabhāvako 'gnisvabhāvako vā dhūmaḥ / na ca bherīdaṇḍādisvabhāvaḥ
            śabdaḥ / tasmātsukhādyanugatāḥ śabdādaya itīcchāmātram /
            ucyate na, viśeṣitatvāt / sukhādisvarūpāḥ śabdādayaḥ, tatsannidhāne sukhādyākārapratyayotpattirityetadādita
            evāsmābhirviśeṣitam / tasmānna bhinnajātīyāsta iti / yattu khalvidamucyate 'gnyādīnāṃ
            vilakṣaṇānāmutpattidarśanātpradhānabhedānāmatajjātīyaprasaṃga iti tadayuktam / kasmāt
            ? abhiprāyānavabodhāt / naiva brūmo yo yasya vikāraḥ sa tajjātīyaka iti / kiṃ tarhi
            yo yajjātīyakaḥ sa tasya vikāra iti / tasmādayuktametat / kiṃcānyat udāharaṇāprasiddheḥ
            / na caitadudāharaṇaṃ prasiddhaṃ agnyādayaḥ svakāraṇajātiṃ nānuvidadhatīta / kasmāt
            ? balavīryānuvidhānāt / tadyathā agnerdhūmasya ca tvakcandananalikādisnigdhatānuvṛttestaikṣṇyādyanuvṛtteśca
            / bherīvikāraḥ śabdo na tu yathā bherīrūpamavasthitam / pradīpeneva tu daṇḍābhighātena
            vyajyata iti sādhyametat / na caikaiko rūpādīnāṃ dravyākāraḥ samudāyadharmatvāt /
            tasmānna bherīvikāraḥ śabdaḥ / tatra yaduktaṃ vilakṣaṇakāryotpattidarśanādasiddho
            'nvaya ityetadayuktam / tasmādyuktametat samanvayādastyavyaktamiti /
            kiṃ cānyat /</p>
         
         
         <p>  <span class="bold">śaktitaḥ pravṛtteśca /</span></p>
         
         
         <p>  iha yāvatī kācilloke pravṛttirupalabhyate sā sarvā śaktitaḥ / tadyathā kumbhakārasya
            daṇḍādisādhanavinyāsalakṣaṇāyāśca śakteḥ sannidhānād ghaṭakaraṇe pravṛttirasti / vyaktasya
            ceyaṃ kāryatvāttadbhāve pravṛttiriti / atastasyāpi śaktyā bhavitavyam / yāsau śaktistadavyaktam
            / tasmādastyavyaktamiti /
            āha, prākpravṛtteḥ śaktyabhāvaḥ, pravṛttyanupalabdheḥ / yadi śaktipūrvikā pravṛttiriti
            manyadhvaṃ tena yāvatpravṛttirnopalabhyate tāvacchaktirnāstītyetadāpannam / kasmāt
            ? satyāṃ śaktyāṃ kāryābhāve svarūpābhāvaprasaṃgāt / yadi khalvapi vidyamānā śaktiḥ
            kenacitprabandhena kāryaṃ notpādayecchaktitaraśaktetyetadāpannam / tasmātsahakāribhāvāntarasannidhānātpravruttisamakalāmevārthānāṃ
            śaktaya utpadyante / tāśca tāvadeva pradhvaṃsante /
            tatra yaduktaṃ prākpravṛtteḥ śaktidarśanādvyaktasyāpi niṣpādikā śaktirastītyetadayuktam
            / kiṃ cānyat bhedābhedakalpanānupapatteḥ / iha pradhānameva vā śaktiḥ syāt pradhānādvā
            bhinnā ? kiṃ cātaḥ ? tadyadi tāvatpradhānameva śaktistena kārye bhedācchaktibhedo
            'vasīyata iti śaktibhedātpradhānanānātvaprasaṃgaḥ / pradhānaikatvādvā tadavyatiriktānāṃ
            śaktīnāmekatvaprasaṃgaḥ / tataśca kāryanānātvābhāvaḥ / atha mā bhūdayaṃ doṣa iti pradhānādarthāntarabhāvaḥ
            śaktīnāmabhyupagamyate tena bhinnānāṃ śaktīnāṃ pravṛttitaḥ siddhau pradhānasiddhirnāstītyetadāpannam
            / kiṃ cānyat / svarūpābhidhānaṃ ca / pradhānasya śaktimātrādapyarthāntaratvamabhyupagamya
            rūpamīdṛkpradhānaṃ svāvasthāyāmiti, taccāśakyamabhidhātum / tasmād bhedābhedakalpanānupapatterakalpanīyā
            śaktiriti /
            ucyate- yaduktaṃ prākpravṛtteḥ śaktyabhāvaḥ pravṛttyanupalabdheriti, atra brūmaḥ nāprasiddhatvāt
            / kāraṇaṃ śaktiḥ kāryaṃ pravṛttiḥ / na ca kāryānupalabdhau kāryābhāva ityetalloke
            prasiddham / yatpunaruktaṃ kāryaniṣpattau śakteḥ svarūpahānamiti atra brūmaḥ na, pradīpadṛṣṭāntāt
            / yadyathā pradīpasya ghaṭādiprakāśanaśaktirasti / atha ca kuḍyādyāvaraṇasāmarthyānna
            ghaṭādīnprakāśayituṃ śaknoti / na ca śakyate vaktuṃ pradīpasya prakāśanaśaktiraśakteti
            / evamanyeṣāmapi bhāvānāṃ prākprarutterapi śaktiḥ syāt / na cāpravṛttidarśanādasyāḥ
            svarūpahānaṃ syāt / yattūktaṃ sahakāribhāvāntarasannidhānātpravṛttisamakālamevārthānāṃ
            śaktiprādurbhāva iti atra brūmaḥ- tadaprasiddhiḥ śaktyapekṣatvāt / iha sarvaḥ kartā
            svagatāṃ śaktimapekṣya tadyogyatayā sahakāribhāvāntaramupādatte, sā cetprākpravṛtterna
            syātsādhanānāṃ viṣayasvabhāvānavadhāraṇādanupādānaprasaṃgaḥ / aniṣṭaṃ caitat / tasmātprākpravṛtteḥ
            śaktiḥ / yatpunaretaduktaṃ tāvadeva pradhvaṃsaṃ iti atra brūmaḥ na, kāryaniṣṭhādarśanāt
            / yadi pravṛttisamakālameva pradhvaṃsaḥ iti atra brūmaḥ na, kāryaniṣṭhādarśanat /
            yadi pravṛttisamakālameva pradhvaṃsaḥ syātkāryaniṣṭhaiva na syāt / tannimittatvātkāryasya
            asti tvasau / tasmānna pravṛttisamakālameva śatipradhvaṃsaḥ / sadṛśasandhānotpatyā
            kāryaniṣṭheti cenna / vināśasamakālotpattyasambhavāt / athāpi syādekasyāṃ śaktau kṣaṇasādhyamaṃśamavasāya
            vinaṣṭāyāmanyattatsadṛśaṃ śaktyantaramutpadyate, tasminvinaṣṭe 'nyaditi / evaṃ śaktisantānātkāryaniṣṭhā
            bhavatīti / etadapyayuktam / kasmāt ? vināśakālotpattyasambhavāt / ko hyatra heturyena
            vināśasamakālamanyacchaktirūpaṃ kāryamavasīyayati na punaḥ prāktanamevāvasthitamiti
            ? kiṃ cānyat / kauṭasthyadoṣaparihārāt / kṣaṇottarakālāvasthāne ca bhāvānāṃ yo doṣa
            upāttaḥ kauṭasthyaprasaṃga iti tasya parihāra uktaḥ / tasmānnāsti śaktīnāṃ pravṛttikāle
            vināśaḥ / pravṛttyuttarakālamapi nāsti / kasmāt
            ? punaḥ pravṛttidarśanāt / śaktyantarotpattau pravṛtyuttarakālamapi iti cet na, hetvabhāvāt
            / ko hyatra nirbandhaḥ tasyāṃ vinaṣṭāyāmanyā pravṛttyantaraheturbhavati naiva punaḥ
            saiveti ? kṛtārthatvādi cet na anabhyupagamāt / na hyekaghaṭārthā śaktirabhyupagamyate
            / tatra yenaiva hetunā ekaṃ ghaṭamavasāya na vinaśyati tenaiva yāvanti kartavyānīti
            / tasmāttriṣu kāleṣu śaktayo 'vatiṣṭhante /
            yatpunaretaduktaṃ bhedābhedakalpanānupapattiriti, atra brūmaḥ- astu pradhānādabhinnā
            śaktiḥ / na tasya nānātvaṃ śaktyekatvaṃ vā prasajyate / kasmāt ? saṃkhyāvyavahārasya
            buddhyapekṣatvādbuddhinimittasya cāsatkāreṇa pradhānaśaktisvabhāvāt, ihāyaṃ saṃkhyāvyavahāro
            buddhyapekṣaḥ / katham ? yadabhinnāṃ buddhimutpādayati tadekaṃ, pradhānāvasthāyāṃ
            ca śaktayo 'stamitaviśeṣatvādabhinnāṃ buddhimutpādayanti / tasmādekaṃ tatpravṛttikāle
            viśeṣāvagrahaṇe bhedaṃ pratipadyate, devaśaktirmanuṣyaśaktirityādi / tasmānnāsāmekatvamato
            na bhedābhedakalpanānupapattiriti / vyakte darśanācchaktīnāmavyakte pratipattiriti
            cet syādetat / vyakte śaktipravṛttī dṛṣṭe na cāvyakte / kvacidanyato vyaktamevaitasmāddhetoḥ
            siddhyati nāvyaktamityetaccāyuktam / kasmāt ? sāmānyatodṛṣṭāntātsiddheḥ / yathaiva
            hi devadattādhārayā kriyayā tasya deśāntaraprāptimupalabhyātyantādṛṣṭaṃ jyotiṣāṃ deśāntaraprāptergamanamanumīyate
            evaṃ pravṛtteḥ śaktiniyamitatvādvyaktasya ca pravṛttibhūtatvādavaśyamatyantādṛṣṭā
            śaktirabhyupagantavyeti siddhaṃ śaktitaḥ pravṛtterastyavyaktam /
            kiṃ cānyat /</p>
         
         
         <p>  <span class="bold">kāraṇakāryavibhāgāt</span></p>
         
         
         <p>  kāraṇaṃ ca kāryaṃ ca kāraṇakārye tayorvibhāgaḥ kāryakāraṇavibhāgaḥ / idaṃ kāraṇamidaṃ
            kāryamiti buddhyā dvidhāvasthāpanaṃ vibhāgo yaḥ sa kāraṇakāryavibhāgaḥ / tadavasthitabhāvapūrvakaṃ
            dṛṣṭam / tadyathā śayanāsanarathacaraṇādiḥ / asti cāyaṃ vyaktasya kāraṇakāryavibhāgastasmādidamapyavasthitabhāpūrvakaṃ,
            yo 'sāvavasthito bhāvastadavyaktam /
            āha, tadanupalabdherayuktam / na hi śayanādīnāṃ kāraṇakāryavibhāgaḥ kaścidupalabhyate
            / tasmādayuktametat /
            ucyate na kāryakāraṇayorupakārakopakāryaparyāyatvātkāraṇaṃ kāryamiti nirvatyanirvartakabhāvo
            'bhipretaḥ / kiṃ tarhyupakārakopakāryabhāvaḥ / sa cāsti śayanādīnāṃ vyaktasya ca /
            ato na pramādābhidhānanetat /
            āha, kaḥ punarvyaktasya parasyaparasya kāryakāraṇabhāva iti ?
            ucyate guṇānāṃ tāvatsattvarajastamasāṃ prakāśapravṛttiniyamalakṣaṇairdharmairitaretaropakāreṇa
            yathā pravṛttirbhavati, tatha prītyaprītiviṣādātmakā ityetasminsūtre (<span class="it">ISk 12</span>) vyākhyātam / tathā śabdādīnāṃ pṛthivyādiṣu parasparārthamekādhāratvam / śrotrādīnāmitaretarārjanarakṣaṇasaṃskārāḥ
            / karaṇasya kāryātsthānasādhanaprakhyāpanādikāryasya karaṇādvṛttikṣatabhaṃgasaṃrohaṇasaṃśoṣaṇaparipālanāni
            / pṛthivyādīnāṃ vṛttisaṃgrahaṇapanthivyūhāvakāśadānairgavādibhāvo daivamānuṣatiraścāṃ
            yathartuvidhānejyāpoṣaṇābhyavahārasaṃvyavahārairitaretarādhyayanaṃ varṇānāṃ svadharmapravṛttiviṣayabhāvaḥ
            / anyaśca lokādyathāsaṃbhavaṃ draṣṭavyaḥ /
            āha, tadanupapattiḥ / kramayaugapadyāsambhavāt /
            yo 'yaṃ guṇānāṃ prakāśapravṛttiniyamairitaretaropakāro 'bhyupagamyate sa khalu krameṇa
            vā syāt yugapadvā ? kiṃ cātaḥ ? tanna tāvatkrameṇa saṃbhavati / kasmāt ? ekasya nirapekṣasya
            pravṛttāvitarayorapi tatprasaṃgāt / yadi tāvatsattvaṃ pūrvaṃ guṇāntaranirapekṣaṃ svaśaktita
            eva prakāśate tayorupakārakamityāśrīyate / tena yathā sattvamevamitarāvapyupakāranirapekṣau
            svakāryaṃ kariṣyata ityupakārānarthakyam / atha mā bhūdayaṃ doṣa ityato yaugapadyamāśrīyate
            / tadapyanupapannam / kasmāt ? sahabhūtānāmanupakārakatvād, goviṣāṇavat / kiṃ cānyat
            / sadasadvikalpānupapatteḥ / iha sattvaṃ prakāśamānaṃ rajastamasorvidyamānaṃ vā prakāśamāviṣkuryāt
            avidyamānaṃ vā ? kiṃ cātaḥ ? tadyadi tāvadvidyamānamabhivyanakti tena sarveṣāmekasvābhāvyādguṇatvaprasaṃgaḥ
            / kiṃca sattvavaccetarayoḥ svātaṃtryaprasaṃgaḥ / yathā sattvasya prakāśaktirastītyatastad
            guṇāntaranirapekṣaṃ prakāśate tadvaditarāvapītyadoṣaḥ / atha vāvidyamānā prakāśaśaktiḥ
            sattvasmbandhādrajastamasorupajāyate / tena yaduktaṃ prākpravṛttereva tiṣṭhante śaktaya
            iti tad hīnam / tataśca satkāryavādavyāghātaḥ / kiṃ cāyamanekāntāt / na hyayamekāntaḥ
            parasparopakāriṇāmavasthitabhāvapūrvakatvamiti / tathā hi sattvādayaḥ parasparopakāriṇo
            na cāvasthitabhāvapūrvakāḥ / tena yaduktaṃ kāraṇakāryavibhāgādbhedānāmavyaktamasti
            etadayuktam /
            ucyate- yaduktamupakārābhāvaḥ, kramayaugapadyāsambhavāditi, astu yugapadupakāraḥ /
            yattūktam sahabhūtānāmanupakārakatvaṃ goviṣāṇādivaditi, atra brūmaḥ na, anyathānupapatteḥ
            / na hi goviṣāṇayoḥ sahabhūtatvādaukārānupapattiḥ / kiṃ tarhi ekakāryābhāvāt / yeṣāṃ
            tu kāryamekaṃ sahabhāve tu teṣāmupakāro na pratiṣidhyate / tadyathā pṛthivyādīnāṃ
            dhṛtisaṃgrahaśaktivyūhāvakāśadānaiḥ / śarīrasthitayorakramabhāvinorapi khuraviṣāṇayornāsti
            parasparopakāraḥ / tasmānna sahabhāvāsahabhāvāvupakārānupakārahetū / kiṃ ca dṛṣṭatvāt
            / dṛṣṭaḥ khalu vegenordhvagamane vāyoraraghaṭṭādīnāṃ yugapadupakāraḥ na kaściddoṣaḥ
            tathā guṇānāmapi syāt / saṃyoganimitta iti cet sādhyaṃ kimarthāntarabhūtamuta prāptimātraṃ
            saṃyoga iti / yatpunaretaduktaṃ sadasadvikalpānupapatteriti atra brūmaḥ ayuktametat
            / kasmāt ? paṅgvandhavattadupakāre doṣānupapatteḥ / tadyathā paṅgvandhayoritaretarasambandhānna
            vidyamānayordṛggatiśaktyoranyonyātmani vyaktiḥ na cāvidyamānayoratha caikakāryasiddhiryathā
            ca pṛthivyādīnāṃ parasparopakāritvaṃ śaktayorabhivyajyate na paraśaktyā evaṃ guṇānāmapīti
            / yatpunaretaduktamanekāntāditi tadayuktam / kasmāt ? śāstrānavabodhāt / ihāsmākaṃ
            kāryakāraṇayorarthānabhyupagamādguṇānāmavasthāntaramevāvasthāntarānapekṣaṃ kāryakāraṇaśabdavācyatāṃ
            labhate / tatra ye tāvatpradhānāvasthānubhāvino guṇāsteṣāṃ śaktimātrarūpatvādanirdeśyaprakāśādisvabhāvānāṃ
            nāsti tannibandhana upakāraḥ / yadā vaiṣamyamāpadyante tadānivāritaprakāśādirūpāstannimittamupakāraṃ
            pratipadyante / tasmādvyaktānāmupakārābhyupagamādavasthitabhāvapūrvakatvaṃ na virudhyata
            iti śāstramanavagamyaivamucyate 'naikāntiko 'yaṃ hetuḥ / pradhānāvasthāyāmupakārānabhyupagamāduttarakālamapi
            tatprasaṃga iti cet syānmatam, yadi guṇānāmādye prakope svasāmarthyādeva pūrvasmātpracyutistenottarakālamapi
            tadvadeva bhaviṣyati / atha pradhānāvasthāyāmapi copakāro na tarhi nānaikāntiko heturiti
            / tacca naivam /
            kasmāt ? agnivatsvaśaktinimittatvāt / tadyathā sūkṣmo 'gniḥ sūkṣmaṃ prakāśaṃ svayameva
            karoti, ghaṭādiprakāśane tu tailavarttyādyapekṣate / tadvadguṇānāmādyaḥ prakopaḥ svaśaktitaḥ
            / mahadādyapekṣastūpakārataḥ / tasmādyuktametat kāraṇakāryavibhāgādastyavyaktamiti
            /
            kiṃ cānyat /</p>
         
         
         <p>  <span class="bold">avibhāgādvaiśvarūpyasya // ISk_15 //</span></p>
         
         
         <p>  iha yadviśvarūpaṃ tasyāvibhāgo dṛṣṭaḥ / tadyathā salilādīnām / jalabhūmī viśvarūpāśca
            mahadādayaḥ / tasmādeṣāmapyavibhāgena bhavitavyam / yo 'sāvavibhāgastadavyaktam /
            tasmādastyavyaktam /
            āha, kiṃ punastadvaiśvarūpyaṃ, ko vā viśvarūpa iti ?
            ucyate- vaiśvarūpyamiti viśiṣṭamavasthānamācakṣmahe, astamitaviśeṣatvamavibhāga iti
            / viśeṣasya sāmānyapūrvakatvāditi yo 'rthastaduktaṃ bhavati avibhāgādvaiśvarūpyasyeti
            / evametaiḥ pañcabhirvītairvyaktasya kāraṇamastyavyaktamiti siddham /
            āha- vipratiṣedhaprasaṃgaḥ / kāraṇāntarapratiṣedhāvacanāt / yathā bhavānāha- pradhānaṃ
            jagadutpattisamarthaṃ kāraṇamasti / evaṃ tantrāntarīyāḥ paramāṇupuruṣeśvarakarmadaivasvabhāvakālayadṛcchābhāvānkāraṇatvenābhidadhati,
            teṣāṃ ca pratiṣedho nocyata iti / ato vipratiṣedhaḥ prāpnoti / kiṃ pradhānameva kāraṇaṃ
            āhosvidetānyeva vobhayamiti ? anvayadarśanāttadanupapattiriti cet syānmatam pradhānānvaya
            eva pṛthivyādiṣu sukhādilakṣaṇa upalabhyate / yacca yenānvitaṃ tasyāsau vikāra iti
            yuktametatprāgapadiṣṭam / tasmātpradhānavikāra eva vyaktamiti / taccānupapannam /
            kasmāt ? anekānvayasaṃbhavāt / paramāṇvanvayo 'pi hi vyakta upalabhyate rūpādisattvāt
            / puruṣānvayaḥ karaṇasya saṃvedakatvāt / īśvarānvayaḥ śaktiviśeṣayuktānāmupalabdheḥ
            / karmadaivānvayaḥ jagadvaicitryopalambhāt / svabhāvānvayo dravyāntarasaṃsarge 'pi
            bhāvānāṃ tasmādapracyuteḥ / kālānvayaḥ yugādyanuvidhānāt / yadṛcchānvayo niyamābhāvāt
            / abhāvānvayo gavādīnāṃ parasparātmasvadarśanāditaretarāṇi prayuktāni / kāraṇāntarapūrvakatve
            'pi khalu vyaktasya śaktyāḥ parimāṇādayaḥ pūrvameva kalpayitum / tasmādayuktamanvayādibhyaḥ
            kāraṇamastyavyaktamiti /
            ucyate- yattāvaduktaṃ paramāṇūnāmapratiṣedhāt vipratiṣedhaprasaṃga iti, atra brūmaḥ-
            tadanupapattirastitvānabhyupagamāt / astitve hi paramāṇūnāmabhyupagamyamāne sati satyamevaṃ
            syādiyamāśaṃkā, kiṃ paramāṇupūrvakamidaṃ viśvamatha pradhānapūrvakamiti ? na tu teṣāṃ
            sadbhāvo niścitaḥ / tasmādayuktametat / yattu khalvidamucyate pṛthivyādiṣu rūpādyupalambhādanvayadarśanādaṇūnāṃ
            sadbhāvaḥ pradhānavadeva kalpayitavya ityetadapi cānupapannam / kasmāt ? anyathāpi
            tadupapatteḥ / tanmātrapūrvakatve 'pi hi pṛthivyādīnāṃ kalpyamāne rūpādisattvādato
            na yuktametat / sukhādīnāmātmaguṇatvenābhyupagamātpradhāne 'pi tatprasaṃga iti cet,
            athāpi syādyathā tanmātrāṇāṃ rūpādimattvaṃ kalpyate tatpūrvakatvaṃ ca pṛthivyādīnāṃ
            dṛśyamapi teṣu rūpādisattvaliṅgena paramāṇubhyo niṣkṛṣyate, evamasmābhiḥ sukhādīnāmātmaguṇatvābhyupagamāttadbuddhinimittatve
            pṛthivyādīnāṃ pradhānapūrvatvākṣepaḥ kariṣyata iti / etaccānupapannam / kasmāt ? ātmaguṇatvatiṣedhāt
            / tasmācca viparyāsādityatra (<span class="it">ISk 19</span>) sukhādīnāmātmaguṇatvapratiṣedhaṃ kariṣyāmaḥ tasmādasamyagetat /
            āha, yadi punastanmātrāṇāmeva paramāṇutvamabhyupagamyate ka evaṃ sati doṣaḥ syāt ?
            ucyate- na śakyamevaṃ bhavitum / kiṃ kāraṇam ? vṛddhimatyastanmātralakṣaṇāḥ prakṛtayo
            'smābhirabhyupagamyante / kasmāt ? svakāryāddhi prathīyasī prakṛtirbhavatīti ca naḥ
            samayaḥ / mahānti ca pṛthivyādīni mahābhūtāni / tasmātteṣāṃ tadatiriktatayā pṛthivyā
            bhavitavyam / paricchinnadeśāśca paramāṇavaḥ / tasmānna tanmātrābhyupagamātteṣāmabhyupagamaḥ
            / upetya vā tadasambhavaḥ kṛtakatvāt / astu vā paramāṇūnāṃ sadbhāvastathāpi tebhyo
            jagadutpatterasambhavaṃ brūmaḥ / kiṃ kāraṇam ? kṛtakatvāt / akṛtakena hi jagatkāraṇena
            yuktaṃ bhavituṃ, kṛtakāśca paramāṇavaḥ / tasmātsatyapi sadbhāve na teṣāṃ jagatkāraṇamiṣyate
            iti ? ucyate- tasyaiva kāraṇatvaprasaṃgāt / yaddhi tatparamāṇūnāṃ kāraṇaṃ tadeva jagatkāraṇatvena
            yuktaṃ kalpayituṃ syāt na tanniṣādimatāḥ paramāṇavaḥ / kṛtakatvāsiddherayuktamiti
            cet syānmataṃ yadi paramāṇūnāṃ kṛtakatvaṃ prasiddhamata etadyujyate vaktumamuṣmāddhetorakāraṇaṃ
            paramāṇava iti / tattvasiddham / tasmānna kiṃcidetat / ucyate- paricchinnadeśatvāt
            / iha yatparicchinnadeśaḥ tatkṛtakaṃ dṛṣṭam / tadyathā ghaṭaḥ, paricchinnadeśaśca
            / tasmātparamāṇavaḥ kṛtakāḥ / kiṃ cānyat rūpādimattvāt / iha yadrūpādimattatkṛtakaṃ
            dṛṣṭam / tadyathā ghaṭāḥ, rūpādimantaśca paramāṇavaḥ / tasmātkṛtakāḥ / kiṃ cānyat
            auṣṇyayogāt / yadauṣṇyayuktaṃ tatkṛtakam / tadyathā pradīpaḥ, tadvantaścāgneyāḥ paramāṇavaḥ
            / tasmātkṛtakāḥ / kiṃca vegavattvāt / iha yadvegavattatkṛtakam / tadyathā iṣurvegavān,
            tadvanto vāyavīyāḥ paramāṇavaḥ / tasmātkṛtakāḥ / kiṃca snehadravatvayogāt / iha yatsnehadravatvayuktaṃ
            tatkṛtakam / yathā kedārādiṣvāpaḥ / itthaṃ cāpyāḥ paramāṇavaḥ / tasmātkṛtakāḥ / kiṃcādheyatvāt
            / iha yadanyasminnādhīyate tatkṛtakam / tadyathā ṭhaghavam / ādhīyante ca paramāṇavaḥ
            pṛthivyām, tasmātkṛtakāḥ / kiṃca arthāntarādhāratvāt / iha yadarthāntarasyādhāratvaṃ
            pratipadyate tatkṛtakam
            / tadyathā ghaṭaḥ / arthāntarasya ca dvyaṇukāderādhāratvamaṇavaḥ pratipadyante tasmātkṛtakāḥ
            / kiṃca prāptivyavadhānāt / iha yayormadhye antarā dravyamavasthitam prāptervyavadhāyakaṃ
            bhavati, tau kṛtakau / tadyathā, dvyaṅgulī / tathā cāṇū dvāvantarāṇvantaramavasthitaṃ,
            yo yaḥ prāptervyavadhāyakaṃ tau kṛtakau tasmāttāvapi kṛtakau / kiṃca dravyāntarārambhakatvāt
            / iha yad dravyāntarārambhakaṃ tatkṛtakaṃ vaḥ / tadyathā tantuḥ, dravyārambhakāśca
            paramāṇavaḥ / tasmātkṛtakāḥ / kiṃca pratyakṣatvāt / iha yatpratyakṣaṃ tatkṛtakaṃ dṛṣṭam
            / tadyathā ghaṭaḥ, pratyakṣāśca yogināṃ paramāṇavaḥ / tatkṛtakāḥ / ataeva kṛtakatvamiti
            cet syānmataṃ yata eva yogināṃ pratyakṣāḥ paramāṇavastata eva kṛtakāḥ / kiṃ kāraṇam
            / asmadādipratyakṣaṃ ghaṭādi hi kṛtakaṃ dṛṣṭamiti kṛtvā / etadapyanupapannam / kasmāt
            ? śarīrakṛtakatvaprasaṅgāt / śarīramapi hi yogināṃ pratyakṣaṃ, kāmaṃ tadapyakṛtakamastu
            / atha naitadeva tarhi nākṛtakāḥ paramāṇavaḥ / pradhānādiṣu prasaṃga iti cenna anabhyupagamāt
            / śrīkapilabrāhmaṇairapi pradhānapuruṣāvapratyakṣāviti naḥ śāstram / tasmādyatkiṃcidetat
            / sattādivaditi cet syānmatam, yathā sattāguṇatvarūpatvādīnāṃ sati pratyakṣatve 'kṛtakatvam
            evaṃ paramāṇūnāṃ bhaviṣyatīti / tadapyayuktam / kasmāt ? sādhyatvāt / paramāṇvakṛtakatvavatsattādīnāṃ
            sadbhāvo 'siddhaḥ / tasmācchaśaviṣāṇātpuruṣaviṣāṇasiddhivadagrāhyametat / saukṣmyādaṇūnāṃ
            kṛtakatvāprasaṃga iti cet syānmatam, na hi paramāṇubhyaḥ sūkṣmataramanyad bhāvāntaramasti
            yadeṣāmārambhakaṃ syāt / parā khalveṣā kāṣṭhā saukṣmyasya yatparamāṇavaḥ / tasmādeṣāṃ
            kṛtakatvamanupapannamiti / etaccāyuktam / kasmāt ? pākajeṣvatiprasaṃgāt / saukṣmyādakṛtakatvaprasaṃgaḥ
            / te 'pi paramāṇavaḥ sūkṣmāḥ / yattu khalvatisaukṣmyātpradhānapuruṣayorakṛtakatvaṃ
            dṛṣṭaṃ tatsati vibhutve / na ca yathā pradhānapuruṣāvevamaṇavo 'pi viśvaṃ vyaśnuvate
            / tasmātsati
            saukṣmye pākajavadeṣāṃ kṛtakatvamanivāryam / yeṣāṃ tu kāryadravyaṃ pacyata iti pakṣasteṣāmayamanupālambha
            ityataḥ paramāṇusamavetaṃ karmodāhāryam / taddhi sūkṣmamatīndriyaṃ kṛtakaṃ ceti siddhaṃ
            kṛtakāḥparamāṇavaḥ / kṛtakatvāccaiṣāmanityatāpyanapātinīti kṛtvāntarālapralayamahāpralayeṣu
            pradhvaṃsātparamāṇūnāṃ kāraṇābhāvātkāryābhāva iti svaśāstrasiddhādanumānājjagaducchittidoṣaprasaṃgaḥ
            / tathā bhogināmupacitasya svakarmaṇo 'nupabhogātkṛtasya vipraṇāśaḥ / aniṣṭaṃ caitat
            / tasmānna jagatkāraṇaṃ paramāṇavaḥ /
            yāpi khalviyamāśaṃkā puruṣājjagadutpattirbhaviṣyatīti sāpyayuktā / kasmāt ? pratiṣedhāt
            / tasmācca viparyāsādityatra (<span class="it">ISk 19</span>) puruṣasyākartṛtvamupapādayiṣyāmaḥ / caitanyāviśeṣādīśvarasyāpi sa eva vidhiḥ kāraṇatvapratiṣedhe
            boddhavyaḥ /
            āha astyevamīśvara iti pāśupatavaiśeṣikāḥ / kasmāt ? kāryaviśeṣasyātiśayabuddhipūrvakatvāt
            / iha kāryaviśeṣaḥ prāsādavimānādiratiśayabuddhipūrvako dṛṣṭaḥ / asti cāyaṃ mahābhūtendriyabhuvanavinyāsādilakṣaṇaḥ
            kāryaviśeṣaḥ / tasmādanenāpyatiśayabuddhipūrvakeṇa bhavitavyam / yatpūrvako 'yaṃ sa
            īśvaraḥ / tasmādastīśvara iti / kiṃ cānyat cetanācetanayorabhisambandhasya cetanakṛtatvāt
            / iha cetanācetanayorabhisambandhaścetanakṛto dṛṣṭaḥ, tadyathā gośakaṭayoḥ / asti
            cāyaṃ cetanācetanayoḥ śarīraśarīriṇorabhisambandhaḥ / tasmādanenāpi cetanakṛtena bhavitavyam
            / yatkṛto 'yaṃ sa īśvaraḥ / tasmādastīśvaraḥ kāraṇam /
            ucyate- yattāvaduktaṃ kāryaviśeṣasyātiśayabuddhipūrvakatvādīśvarasadbhāvasiddhiriti
            atra brūmaḥ na, sādhyatvāt / asmadādibuddhipūrvikāḥ prāsādādayaḥ, atiśayabuddhipūrvikā
            vā iti sādhyametat / tasmādanuttaram / kiṃca prākpradhānapravṛtterbuddhyasambhavātkāraṇāntarapratiṣedhāt
            pradhānādayaṃ buddhipūrvakaṃ kāryaviśeṣaṃ kurvīta / prākca pradhānavipariṇāmād buddhireva
            nāstītyupapannametat / śaktimattvātsvata iti cet syātpunaretat sarvaśaktipracita īśvaraḥ
            / tasya prāgapi pradhānavipariṇāmātsvata evecchāyogād buddhisadbhāvo na pratiṣidhyata
            iti / etadapyanupapannam / kasmāt ? dṛṣṭāntābhāvāt / buddhiḥ svata evetyatra paryanuyukta(sya)
            kaste dṛṣṭāntaḥ ? tasmādasadetat / śaktiviśeṣādadoṣa iti cet, athāpi syāt nānyeṣāṃ
            buddhimatāmīśvaratulyā śaktiḥ / ata eṣāṃ pradhānāccharīravyūhasamakālamātmādisannikarṣādvā
            buddhaya utpadyanta iti, īśvarasya tu svata iti / etadapyanupapannam / kasmāt ? sarvavādasiddhiprasaṃgāt
            / dṛṣṭāntaviruddhamarthamādāya pratibadhyamānena śaktiviśeṣaḥ smartavya ityetasyāṃ
            kalpanāyāṃ sarvavādasiddhiprasaṃgaḥ syāt / tasmād grahamātrametat / evaṃ svata īśvarasya
            buddhisambhavo na cedbhavet yuktamucyate prākpradhānapravṛtterbuddhyasambhavānna buddhimatpūrvako
            'yaṃ kāryaviśeṣaḥ / kiṃca phalānupapatteḥ / dṛṣṭamadṛṣṭaṃ vā phalamuddiśya buddhimantaḥ
            kāryaviśeṣānprāsādavimānādīnārabhamāṇā dṛśyante / anupahataścāyamaiśvaryāt / kiṃ ca
            prayojakānupapatteḥ / kiṃ ca anekāntāt / na ca sarvaḥ kāryaviśeṣo buddhipūrvakaḥ /
            vṛkṣādīnāṃ tadvyatirekeṇotpatteḥ / sarvasyeśvarabuddhipūrvakatvābhyupagame dṛṣṭāntābhāvaḥ
            / na cāstyanudāhṛto vādaḥ / tasmādanekānna buddhimatpūrvakaṃ vyaktam / kiṃ ca duḥkhottaratvāt
            / buddhipūrvakaścedasya kāryaviśeṣaḥ syātkarturduḥkhottaravidhāne prayojanaṃ nāsti
            / śaktimāṃścāyamiti sukhottarameva vidadhyāt / duḥkhottaraścāyaṃ, tasmānna buddhipūrvakaḥ
            kāryaviśeṣaḥ / kiṃca duḥkhopāyatvāt
            / buddhipūrvakaścedayaṃ kāryaviśeṣaḥ syāddharmārthakāmamokṣaprāptayaḥ sukhopāyāḥ syuḥ,
            duḥkhopāyāśca, tasmādabuddhipūrvakaḥ / dharmādharmanimittatvādadoṣa iti cet syānmatam,
            yadyapīśvarapūrvako 'yaṃ kāryaviśeṣaḥ tathāpyādisarge sukhottarāṇāmasmadutpannānāṃ
            prāṇināṃ dharmādharmaparigrahād hīnamadhyamotkṛṣṭavayojātisvabhāvādiyogo bhavati /
            tataśca nāparādho 'yamīśvarasyeti / etadapyayuktam / kasmāt ? adharmotpattihetvabhāvāt
            / īśvaraśceddharmādharmayorutpattāvīṣṭe dharmameva prāṇināṃ sukhahetutvādutpādayet
            nādharmaṃ, prayojanābhāvāt / atha matam svābhāvikī dharmādharmayoḥ svakāraṇādutpattiḥ,
            yaduktaṃ sarvamīśvarabuddhipūrvakaṃ vyaktamiti tu tasya vyāghātaḥ / tasmādīśvaro na
            kāraṇam / yatpunaretaduktaṃ cetanācetanayorabhisambandhasya cetanakṛtatvādīśvarasya
            sadbhāva iti, atra brūmaḥ- ayuktametat / kasmāt ? sādhyatvāt / yo 'yaṃ cetanācetanayorgośakaṭayorabhisambandhaḥ
            sa kena cetanena kṛtaḥ ? yadi caitreṇa, tasya kāryakāraṇasaṃghātatvādācetanyam / atha
            caitraśabdavācyasya piṇḍasyopadraṣṭā kṣetrajñaḥ tatkṛta iṣyate tadayuktam, sādhyatvāt
            / na hi puruṣakartṛtvamasmatpakṣe prasiddham / ubhayapakṣaprasiddhena vyavahāraḥ /
            kiṃ cānyat anavasthāprasaṃgāt / cetanācetanayorabhisambandhasya cetanakṛtatvaṃ bruvataḥ
            prāptamīśvarakāryakāraṇayorabhisambandhasya cetanakṛtatvam / tathā cānavasthāprasaṃgaḥ
            / atha mā bhūdayaṃ doṣa iti svābhāvika īśvarasya kāryakāraṇayorabhisambandha iṣyate,
            na tarhyaikāntiko hetuḥ / tayorācetanyādadoṣa iti cet, syātpunaretat īśvarasya yatkāryakāraṇaṃ
            tadapi cetanamīśvaro 'pi, tasmātsambandhena pratyudāharaṇamupapadyata iti / etadayuktam
            / kasmāt ? asambandhaprasaṃgāt / caitanyāviśeṣādātmana ātmāntareṇābhisambandho nāsti
            / evamīśvarakāryakāraṇayorapi na syāt / aniṣṭaṃ caitat / kiṃ ca aviparyayaprasaṃgāt
            / ubhayacaitanyapratijñasya yatheśvarasya karaṇaṃ buddhyādayaḥ, evamīśvaro 'pi buddhyādīnāṃ
            karaṇaṃ syāt / kasmāt ? aviśeṣāt / athaitadaniṣṭaṃ, na
            tarhyubhayoścaitanyam / kāryakāraṇavattānabhyupagamādadoṣa iti cet vyāpī niravayavo
            'nantaśaktiḥ sūkṣmebhyaḥ sūkṣmatamo mahadbhyo mahattamo 'dhikaraṇadharmānādirityevamanantalakṣaṇamīśvarapadārtha
            tadvido vyācakṣate / tasya kutaḥ kāryakāraṇamavalambyedamādhyāropitamiti ? etadapyanupapannam
            / kasmāt ? anumānavirodhāt / itthaṃ cedīśvaro yadidamanumānaṃ kāryaviśeṣasyātiśayabuddhipūrvakatvācca
            cetanācetanayorabhisambandhasya cetanakṛtatvāditi tadvyāhanyate / kasmāt ? na hyetāvadīdṛśārthena
            sahaitaddṛṣṭamiti / upetya vā, mūrtiparigrahavyāghātāt / yadyekāntenaivaṃrūpa īśvaraḥ,
            kṣityādimūrtiparigraho vyāhanyeta / kiṃ cānyat- śruteḥ / śrutirapi cāsya mūrtimācaṣṭe
            kṛttivāsāḥ pinākahasto vitatadhanvā nīlaśikhaṇḍītyādi / tadabhyupagamātsvapakṣahāniriti
            cet, syānmataṃ yadi tarhi śrutivacanānmūrtimānīśvaraḥ parigṛhyate / tena siddhamasyāstitvam
            / kasmāt ? na hyasato mūrtimattvamupapadyata iti kṛtvā / etadapyayuktam / abhiprāyānavabodhāt
            / na hyekāntena vayaṃ bhagavataḥ śaktiviśeṣaṃ pratyācakṣmahe, māhātmyaśarīrādiparigrahāt
            / yathā tu bhavatocyate pradhānapuruṣavyatiriktaḥ tayoḥ prayoktā nāstītyayamasmadabhiprāyaḥ,
            tasmādetasya bādhakam / ato na pradhānapuruṣayorabhisambandho 'nyakṛtaḥ / kiṃ cānyat
            aśakyatvāt / kurvāṇaḥ khalvapyayamabhisambandhaṃ śarīramātreṇa vā śarīriṇaḥ kuryāt,
            śarīrakāraṇena vā ? kiṃ cātaḥ ? tanna tāvaccharīramātreṇa karoti / kasmāt ? anapekṣasya
            śarīrotpattau nimittābhāvāt / na śarīrakāraṇena, vibhutvāt / paricchinnayorgośakaṭayorabhisambandho
            'nyakṛtaḥ, vibhū ca pradhānapuruṣau / kiṃ ca pārārthyāt / gośakaṭayorabhisambandhaḥ
            parārtho dṛṣṭaḥ / na tu pradhānapuruṣayorabhisambandhaḥ parārtha iti / īśvarārtha
            iti cenna, uktatvāt / dṛṣṭādṛṣṭārtha īśvarasyānupapanna ityādāvevoktametat / evaṃ
            tāvatpāśupatānāmīśvaraparigrahe doṣaḥ /
            vaiśeṣikāṇāṃ cāyaṃ doṣaḥ / kiṃ ca dravyādipadārthāntarabhāvābhāvaparikalpanānupapattiśca
            / tairīśvaro dravyaguṇakarmasāmānyaviśeṣasamavāyabhūto vā parikalpyamānaḥ parikalpyate,
            padārthāntarabhūto vā ? kiṃ cātaḥ ? tanna tāvad dravyādibhūtaḥ / kasmāt ? dvividhaṃ
            hi dravyaṃ anekadravyamadravyaṃ ca / tatra nānekadravyamīśvaraḥ, kṛtakatvādidoṣaprasaṃgāt
            / nādravyaṃ, parisaṃkhyānāt / pṛthivyādīni manaḥparyantāni navaiva dravyāṇi vaḥ siddhāntaḥ
            / itikaraṇasya parisamāptyarthatvāt / kiṃ ca guṇakarmanirdeśāt / sati cāsya dravyatve
            vaiśeṣikaguṇanirdeśa ācāryeṇa kṛtaḥ syāt / kāraṇāntaraprayogasamarthasya ca karma
            nirdiṣṭaṃ syāt / na tu tathā / tasmānna dravyaguṇādayaḥ / āśrayaparatantrā hi guṇādayaḥ
            parārthāḥ / evaṃ na dravyādibhūto nāpi padārthāntarabhūtaḥ / padārthatve hi sati dravyādivallakṣaṇamuktamabhaviṣyat
            / ācāryeṇa tu noktam / tasmāsūtrakāramate nāstīśvaraḥ / liṅgāditi cet, syānmatam-
            saṃjñākarmatvamasmadviśiṣṭānāṃ liṅgam / pratyakṣapūrvakatvādvā saṃjñākarmaṇa ityetasmālliṅgādīśvaraparigraha
            ācāryasya siddha iti / tadapyayuktam / kasmāt ? abhipretāsiddheḥ / satyamanena liṅgenāsmadādibhyo
            viśiṣṭaśakteḥ kasyacideva māhātmyaśarīrasyānyasya vā pratipattiḥ syāt / saṃjñāmātraṃ
            tu yathā bhavadbhiḥ sarvakāraṇānāṃ sṛṣṭyupasaṃhārapravṛttiheturekaḥ svatantra iṣyate
            / tathā cāsmālliṅgātpratipattiḥ / kiṃ cānyat / prāganupadeśe 'kauśalaprasaṃgāt / īśvaraparatantre
            cedaṇūnāṃ pravṛttinivṛttī syātāṃ tameva prāgupadiśet / dharmavatpradhānapadārthasya
            vā prāganupadeśādakuśalaḥ sūtrakāra ityetadāpadyate / na caitadiṣṭamubhayam / kiṃ
            cānyat asaṃkīrtanāt / śāstrapradeśe cāyamīśvaro na kasmiṃścidapyācāryeṇa saṃkīrtitaḥ
            / na cāsya vadhvā iva śvaśuranāmasaṃkīrtane doṣopapattiḥ syāt / doṣasaṃvibhāgārthamidamācāryasyāniṣṭamadhyāropyate,
            na tu matamasyaitat / evaṃ kāṇādānāmīśvaro 'stīti pāśupatopajñametat
            / tasmādīśvaro 'pyakāraṇam /
            karmāṇubhirvyākhyātam / katham ? yathā kṛtakatvānna jagatkāraṇamaṇavaḥ, evaṃ karmāpi
            na śarīranimittaṃ, tasmāttadapyakāraṇam / itaretaranimittatvādadoṣa iti cet syānmatam,
            yathāntareṇa śarīraṃ karma notpadyamānaṃ dṛṣṭamevamantareṇa karma śarīrasyāpi kāraṇāntaramaśakyaṃ
            kalpayitumiti parasparanimittatvānnāsya parivartasya pūrvakoṭiḥ prajñāyate / tasmānnāstyanayoḥ
            kāraṇāntaramiti / etaccāyuktam / kasmāt ? anavasthānāmavasthānapūrvakatvadarśanāt
            / tadyathā śukraśoṇitāccharīraṃ śarīrācchukraśoṇitamityasya parivartasya pūrvakoṭiradṛṣṭā,
            pratijñāyate cāyonijatvamīśvaraśarīrāṇāmādisarge ca / tathā ca bījāṅkurādayo 'ṅkurādibhyo
            bījamityanavasthā / bhāti cātrādisarge paramāṇumātrādapi bījaprādurbhāvastathā śarīrakarmaṇoranavasthā
            / idānīmapi cādisarge cādhikāramātravaśāccharīrotpattiḥ syāt / sādhāraṇavigrahatvaprasaṃga
            iti cet syādetat, yadyadhikāranimittā śarīrotpattirādisarge 'bhyupagamyate prāptamekena
            śarīreṇa sarvapuruṣāṇāmabhisambandho niyamahetvabhāvāt / tataśca śarīrāntarānarthakyam
            / tenaiva sarveṣāmupabhogasāmarthyāditi / etadanupapannam / kasmāt ? pratyakṣavirodhāt
            / satyametadanumānataḥ / pratyakṣatastu śarīrāṇi pratipuruṣam, tasmānnāyaṃ prasaṃgaḥ
            / apavarganiyamaprasaṃga iti cet syānmataṃ yadyadhikāramātravaśāccharīrotpattiḥ paramarṣerevāpavargasādhanaṃ
            śarīrādutpadyeteti / ucyate- na tasyaiva, kiṃ tarhi sarveṣāṃ guṇānāṃ prādhānyāttannimittāni
            śarīrāṇyādisarge sāṃsiddhikānyutpadyante / tatra yasya sattvapradhānaṃ kāryakaraṇaṃ
            sa paramarṣiḥ / yasya sattvaṃ rajobahulaṃ sa māhātmyaśarīraḥ / evaṃ guṇasamparkād
            guṇapradhānāpradhānabhāvena yāvatsthāvaraśarīraprādurbhāva ityato nāsti guṇānāṃ śarīraviniyogapakṣapātaḥ
            / tasmādyuktametatkṛtakatvānna karma jagatkāraṇamiti / etena caivaṃ vyākhyām / tadapi
            hi karmaṇāmeva prāptaparipākāṇāmabhidhānamarthāntarameveti cetsādhyam / tasmādapyakalpanīyamiti
            /
            yadapyuktaṃ kālājjagadutpattirbhaviṣyatīti tadanupapannam / kasmāt ? kāraṇaparispandasyaiva
            tadabhidhānasanniveśāt / na hi naḥ kālo nāma kaścidasti, kiṃ tarhi kriyamāṇakriyāṇāmevādityagatigodohaghaṭāstanitādīnāṃ
            viśiṣṭāvadhisarūpapratyayanimittatvat / parāparādiliṅgasadbhāvātpratipattiriti cenna,
            akṛtakeṣu tadanupapatteḥ / yadeva kṛtakaṃ tatraiva paramaparamityādiḥ pratyayo dṛṣṭaḥ
            / sa yadi kriyāvyatiriktanimittaḥ syādaviśeṣānnityānityeṣu syāt / kvacitsāmarthādapākajavadadoṣa
            iti cet syānmatam- yathāgnisaṃyogaḥ pākajahetuḥ tathā cāviśeṣe 'pi pṛthivyāmeva pākajotpattinimittaṃ
            bhavati nākāśādiṣu / evaṃ kālo 'pi parāparādiheturatha cānityeṣveva syānna nityeṣviti
            / taccāyuktam / kasmāt ? viśeṣopapatteḥ / rūpādivikriyāheturagnistadyuktaṃ yadasau
            tadvati dravye pākajānādadyāt, (nā) tadvatyākāśādau / kālastu sambandhamātropakārī
            na vikriyāhetuḥ / tasmādasadetat / evaṃ yadi kriyābhyo 'nyaḥ kāla iṣyate kāraṇaparispandasya
            jagatkāraṇatvamathānyatsādhyam /
            yadṛcchāpi na kāraṇaṃ karmavat kāryakāraṇabhāvāt / kāryakāraṇabhūtaṃ hīdaṃ vyaktamiti
            prāgvyākhyātam / sa ca kāryakāraṇabhāvaḥ prekṣāpūrvakṛtānāṃ śayanādīnāmupalabdhau
            yādṛcchikeṣu cānupalabdhau na tasyā liṅgamiti śakyaṃ vaktum /
            abhāvo 'pyakāraṇam, parimāṇādidarśanāt / na hi tata utpannānāṃ parimāṇamupapadyata
            ityato nāpyanvayaḥ / sātmakanirātmakayoratyantajātibhedāt /
            nāpi śaktistadabhāvāt / nopakāro 'navasthānāt / na vibhāgo nirātmakatvāt /
            tasmānna paramāṇupuruṣeśvarakarmadaivakālasvabhāvayadṛcchābhāvebhyo vyaktamutpadyate
            / na cedebhyaḥ, pariśeṣataḥ pradhānasyaivāstitvaliṅgamidam / tasmādyuktametat bhedānāṃ
            parimāṇādibhyaḥ kāraṇamastyavyaktamiti // 15 //</p>
         
         
         
         
         
         <p>  kārikā 16
            </p>
         
         
         
         
         <p>  āha evamapyasya vyaktahetutvamanupapannam, ekatvāt / bahūnāṃ kāryārambho dṛṣṭastantvādīnām
            / ekaṃ pradhānaṃ, tasmānna tadārambhaśaktiyuktamiti /
            ucyate- yadyapi guṇānāṃ pradhānalakṣaṇamavasthāntaramabhinnabuddhinimittatvādekamapi
            kāryakāle kiṃcidvaiṣamyopajanitavyapadeśyarūpābhiritaretaropakāriṇībhiḥ śaktibhiḥ
            smudāyatvamāpadyate / tasmādidānīṃ</p>
         
         
         <p>  <span class="bold">pravartate triguṇataḥ samudayācca</span></p>
         
         
         <p>  pravartate ityanenotpattimācaṣṭe / triguṇata ityavyapadeśyarūpāṇāṃ pradhānāpradhānabhāvena
            guṇaśaktīnāṃ vaiṣamyādvyapadeśyarūpāntaramāha / yatraitacchakyate vaktuṃ trayaḥ sattvādaya
            iti tadavasthānaṃ kāryārambhakamiti / samudayādityanena parasparāpekṣāṇāmārambhaśaktimavadyotayati
            / etaduktaṃ bhavati- kāryakāle guṇāḥ parityaktapūrvāvasthā bhedaṃ pratilabhya parasparopakāreṇa
            saṃhanyate / saṃhatāśca vyaktamutpādayanti / tasmānnāvasthāntarasyābhinnabuddhinimittatvātpradhānaikatvadoṣaḥ
            guṇabhedānnaikasya kāryārambha iti /
            āha, niṣkriyatvāttarhi prakṛteḥ kāryārambho 'nupapannaḥ / kriyātvānabhyupagame vā
            vyaktavaidharmyavirodha iti /
            ucyate- na, kriyāvaidharmyabhedāt / dvividhā hi kriyā praspandalakṣaṇā pariṇāmalakṣaṇā
            ca / tatra praspandaḥ pradhānasya saukṣmyātpratiṣidhyate /</p>
         
         
         <p>  <span class="bold">pariṇāmataḥ</span></p>
         
         
         <p>  tu tatkāryamārabhate iti /
            āha- nanu ca pariṇāmo 'pi saukṣmyātpradhānasya nopapadyate / kasmāt ? na hi saukṣmyātsūkṣmasyākāśādervipariṇāmo
            dṛṣṭa iti /
            ucyate-
            saṃskārasya saukṣmye 'pi pariṇāmo 'bhyupagantavyaḥ / tasmād yuktaḥ sūkṣmapariṇāmīti
            //</p>
         
         
         <p>  āha, kaḥ punarayaṃ pariṇāmo nāma ?
            ucyate-
            jahaddharmāntaraṃ pūrvamādatte yadā param /
            tattvādapracyuto dharmī pariṇāmaḥ sa ucyate // iti /
            yadā śaktyantarānugrahātpūrvadharmān tirobhāvya svarūpādapracyuto dharmī dharmāntareṇāvirbhavati
            tadavasthānamasmākaṃ pariṇāma ityucyate /
            āha, naitadabhidhānamātraṃ dṛṣṭāntamantareṇa pratipadyāmahe / tasmādyathā kimiti vaktavyam
            /
            ucyate- yathā pālāśaṃ palāśādapracyutanimittāntarasyātapāderanugrahācchyāmatāṃ tirobhāvya
            pītatāṃ vrajati tathedaṃ draṣṭavyam /
            āha na, anyathotpatterapratiṣedhāt / kathaṃ punaretavagamyate pālāśaṃ svarūpādapracyutaṃ
            dharmāntarasya parityāgamupādānaṃ ca karoti, na punaranyathā cānyathā copapadyata
            iti ?
            ucyate- kṣaṇabhaṅgapratiṣedhāt prāgeva kṣaṇabhaṅganirdiṣṭaṃ vinaṣṭānāṃ bhāvānāṃ punarutpattau
            nāsti kāraṇam / tadabhāve cotpattirayukteti /
            āha, dharmadharmiṇorananyatvābhyupagamāddharmotpattivināśe dharmyutpattivināśaprasaṃgaḥ
            / na hi vo dharmebhyo 'nyo dharmī / tatra yadi dharmasya nivṛttirabhyupagamyate dharmiṇo
            'pi nivṛttirananyatvātprāptā / dharmotpattau tadutpattiḥ / tatra yaduktaṃ dharmotpattivirodhe
            dharmīsvarūpāvasthānamiti etadayuktam /
            ucyate na, senādivadvyavasthānopapatteḥ / tadyathā senāṅgebhyo 'nanyatvaṃ senāyāḥ
            / na ca senāṅgānāṃ vināśe senāvināśaḥ / tadyathā nānyaḥ paṭaḥ / bauddhānāṃ saṃyogāvayavipratiṣedhāt
            / na ca paṭavināśe tantuvināśaḥ / tatra yaduktaṃ dharmivināśe dharmavināśa iti etadayuktam
            /
            āha, evamapyayuktam / tatkasmāt ? sāmānyaviśeṣayordharmisvarūpaparikalpanānupapatteḥ
            / iha rūpādisāmānyaṃ vā dharmirūpatvena parikalpyamānaṃ parikalpyeta rūpādiviśeṣo
            vā ? kiṃ cātaḥ / tatra tāvadrūpādisāmānyaṃ dharmisvarūpamiti śakyaṃ kalpayitum / kasmāt
            ? asambhavāt / yadi tāvatpṛthivī sāmānyaṃ ghaṭādirviśeṣastena pṛthivyapi tanmātrāpekṣayā
            viśeṣaḥ / yāvatpradhānamiti nāsti sāmānyam / tadabhāvād dharmisvarūpābhāvaḥ / atha
            viśeṣā ghaṭādayasteṣāṃ viśeṣāntareṇa sahāvasthānāddharmisvarūpānavasthānāt / tataśca
            yaduktaṃ svarūpādapracyuto dharmī dharmāntaraṃ vijahāti, dharmāntaramupādatte iti
            tadvyāhanyata iti /
            ucyate- yaduktaṃ rūpādisāmānyaviśeṣayordharmisvarūpaparikalpanānupapattiriti, astu
            sāmānyam / yattūktaṃ sāmānyaṃ sāmānyāntarāpekṣaṃ viśeṣatvamiti na pratyayanivṛttau
            sāmānyābhāvāvasthitestataśca dharmisvarūpasiddheḥ, yāvatpṛthivītyayaṃ pratyayo na
            nivartate sāmānyaṃ ghaṭādirviśeṣaḥ, dravyatvaṃ cāsau, dharmāntaraparivarteṣu tadākārapratyayotpattitaḥ
            svarūpāvasthānasiddherdharmā ghaṭādayaḥ / yadā tu pṛthivīpratyayanivṛttistadā tanmātrāṇāṃ
            sāmānyabhāvo dravyatvaṃ ca viśeṣo dharma iti yāvatpradhānaṃ tasya tu sāmānyāntarānupapatteḥ
            kauṭasthyameva / yatra sarvaviśeṣābhāvastatpradhānam / yadi tu pṛthivyādīnāṃ nityamavyāvṛtaṃ
            sati kauṭasthyameṣāṃ prāptam / tasmānna dharmisvarūpābhāvaḥ / śaktervā sāmānyabhāvābhyupagamāt
            / athavā sukhaduḥkhamohaśaktaya eveha mahadādinā viśeṣāntena liṅgena pariṇāmaṃ pratipadyante
            / tāsāṃ ca satataṃ sāmānyapratyayanimittatvātsvarūpādapracyute taddravyatvaṃ liṅgasya
            dharmatvam / aprasiddherayuktamiti cennoktatvāt / prāguktametatsukhādipūrvakaṃ viśvamiti
            /
            āha- evamapi vaiśvarūpyānupapattiḥ / kāraṇaviśeṣāt / yadi sukhādiśaktaya eva pariṇāminyo
            yadidaṃ brahmādi sthāvarāntaṃ vaiśvarūpyaṃ tannopapadyate /
            kasmāt ? na hyabhinnaṃ kāryamutpadyata iti /
            ucyate- śaktitaśca pariṇāmini, bhavati tena vaiśvarūpyam / katham ?</p>
         
         
         <p>  <span class="bold">salilavatprati pratiguṇāśrayaviśeṣāt // ISk_16 //</span></p>
         
         
         <p>  yathāntarikṣāviśiṣṭasyāmbhasaḥ pracyutirāśrayeṇa gobhujaṅgamoṣṭrādīnāṃ, viśeṣātkṣīramūtraviṣādivaiśvarūpyaṃ
            copapadyate / tathā guṇaśaktayo viśiṣṭāḥ parasparāśrayaviśeṣād brahmādi stambāntaṃ
            jātyākṛtivāgbuddhisvabhāvāhāravihārarūpaṃ vaiśvarūpyaṃ pratipadyante / tasmātsiddhametat
            prakṛtireva sarvabhāvanāṃ prasavitrī / na ca kaściddoṣa iti // 16 //</p>
         
         
         <p>  // yuktidīpikāyāṃ sāṃkhyasaptatipaddhatau caturthamāhnikam //</p>
         
         
         
         
         
         <p>  kārikā 17
            </p>
         
         
         
         
         <p>  āha, samadhigataṃ pradhānam / puruṣa idānīṃ kāryakāraṇavyatirikto 'stītyetatpratipādyam
            / kutaḥ saṃśaya iti cet anupalabhyamānasyobhayathā dṛṣṭatvādityuktam / kiṃ cānyat
            / ācāryavipratipatteḥ / vijñānaskandhavyatirikto nāsti kaścidartha iti śākyaputrīyāḥ
            pratipannāḥ / kasmāt ? sarvapramāṇānupalabdheḥ / iha yadasti tatpratyakṣādinā pramāṇenopalabhyate,
            tadyathā rūpādi / tataśca tāvadayamātmā na pratyakṣata upalabhyate / kasmāt ? aśabdādilakṣaṇāt
            / nāntaḥpratyakṣataḥ / kasmāt ? triguṇādiviparītasya tadaviṣayatvāt / na pūrvavaccheṣavadbhyām
            / kāryakāraṇānupapatteḥ / na ca sāmānyatodṛṣṭāt / dharmasāmānyābhāvāt / nāptavacanāt
            / anabhyupagamāt / na hi bauddhānāṃ śrutismṛtipurāṇetihāsāḥ pramāṇam / yaścaiṣāmāgamaḥ,
            sa evamāha
            
            <p>
                 "ātmaiva hyātmano nāsti viparītena kalpyate /<br />
                 naiveha sattvamātmāsti dharmāstvete sahetukāḥ //
               </p>
         </p>
         
         
         <p>
              dvādaśaiva tavāṅgāni skandhāyatanadhātavaḥ /<br />
              vicintya sarvāṇyetāni pudgalo nopalabhyate //
            </p>
         
         
         <p>
              śūnyamādhyātmikaṃ viddhi śūnyaṃ paśya bahirgatam /<br />
              na dṛśyate so 'pi kaścidyo bhāvayati śūnyatām //
            </p>
         
         
         <p>  punarapyāha "asti karmāsti vipākaḥ, kārakastu nopalabhyate ya imānsvāndharmānākṣipati
            / anyāṃśca prati sandadhāti, anyatra dharmasaṃketāt / tasmātsarvapramāṇānupalabdhernāstyātmeti
            /
            ucyate- yattāvaduktaṃ pratyakṣataḥ pūrvavaccheṣavadbhyāṃ cātmano nopalabdhiriti, satyametat
            / yattūktaṃ sāmānyatodṛṣṭādanupalabdhirātmasāmānyānupapatteriti, tadayuktam /
            kasmāt ?</p>
         
         
         <p>  <span class="bold">saṃghātaparārthatvāt</span></p>
         
         
         <p>  iha saṃghātāḥ parārthā dṛṣṭāḥ / tadyathā śayanāsanarathacaraṇādayaḥ / asti cāyaṃ
            śarīralakṣaṇaḥ saṃghātaḥ / tasmādanenāpi parārthena bhavitavyam / yo 'sau paraḥ sa
            puruṣaḥ / tasmādasti puruṣaḥ /
            āha, saṃghātaparārthatvopalabdheḥ / śayanādayo hi satyapi parārthatve saṃghātārthāḥ
            / yadi ca tairatideśaḥ kāryakāraṇasaṃghātasya kriyate prāptamasya tadvatsaṃghātārthatvam
            / evaṃ puruṣaviparītārthasiddhiprasaṃgaḥ / athaitadaniṣṭaṃ, na tarhi cakṣurādayaḥ
            parārthāḥ /
            ucyate- na śakyametadāpādayitum / kasmāt ? asaṃhatatvasiddhau vādapravṛtteḥ / siddhe
            satyasaṃhatatve puruṣasyāyaṃ vādaḥ pravṛttaḥ / tasmānna pārārthyamanena bādhyate /
            kathamavagamyata iti cet, pratyakṣato 'nupalabdheḥ / sati hi saṃghātatve devadattādivadayaṃ
            puruṣaḥ pratyakṣata evopalabhyeta / tathā ca sati saṃśayābhāvātpravṛttirevāsya vādasya
            na syāt / tasmādayuktaṃ saṃhatārthāḥ śayanādivaccakṣurādayaḥ /
            āha, parasparopakāritvātpārārthyasiddhiḥ / iha kṣetrodakasūryādayaḥ śasyādīnāmupakārakāḥ
            / tathā kāryakāraṇatvātsaṃghātaśca / yathoktaṃ tasmādayuktameteṣāṃ pāratantryamiti
            /
            ucyate- na śayanādivattato 'nyenārthavattvāt / tadyathā śayanādyaṅgānāṃ sati parasparopakāritve
            tato 'nyenārthavattvāttadabhāve cārthānarthakyam / evaṃ cakṣurādīnāṃ sati parasparopakāritve
            tato 'nyenārthavattvaṃ bhavitumarhati / tadabhāve cārthānarthakyamiti /
            āha, śayanādīnāṃ devadattārthatvāttasya ca bhedā bahirbhāvātparasparārthatvaprasaṃgaḥ
            / evaṃ śayanādayo devadattārthāḥ, kāryakāraṇasaṃghātaśca devadattaśabdavācyastatra
            bhedānāmeva bhedārthatvātpuruṣārthasiddhiḥ / dṛṣṭāntābhāvo vā / atha mataṃ śayanādayo
            na devadattārthāḥ, kiṃ tarhi kṣetrajñārthāḥ / tathā sati sādhyasamo dṛṣṭānta iti /
            ucyate- na, prasiddhyanurodhāt / satyaṃ kāryakāraṇasaṃghātasya pārārthyam / bhoktṛtvaṃ
            nopapadyate / loke tu devadattārthatvaṃ śayanādīnāṃ prasiddham / atastadanugacchanto
            vayamapyevaṃ brūmaḥ / kasmāt ? prasiddheḥ / prasiddhena hyaprasiddhaṃ taddharmatāmāpadyate
            bhavadbhirapyuktaṃ "yasya hi pratikṣaṇamanyathātvaṃ nāsti tasya bāhyapratyayayoḥ bhedaḥ,
            paścādviśeṣagrahaṇe nāsti / tadyathā bhūmerapacyamānāyāḥ pākajānām /" na ca bhūmeḥ
            pratikṣaṇamanyathātvaṃ nāsti, akṣaṇikatvaprasaṃgāt / saukṣmyādduradhigamo bheda iti
            dṛṣṭāntaḥ prayuktaḥ / tasmātsiddhaṃ saṃghātaparārthatvādasti puruṣaḥ /
            itaśca-</p>
         
         
         <p>  <span class="bold">triguṇādiviparyayāt</span></p>
         
         
         <p>  triguṇamaviveki viṣayaḥ sāmānyamacetanaṃ prasavadharmi ca bāhyādhyātmikaṃ tathā
            pradhānam / tatra yadyetāvadetatsyāt kimapekṣya vyaktāvyaktayostraiguṇyāditi ?
            kiṃ cānyat /</p>
         
         
         <p>  <span class="bold">adhiṣṭhānāt /</span></p>
         
         
         <p>  ihākasmikyāṃ pradhānapravṛttāvarthavaśaḥ sanniveśaniyamo na syāt / śrotrādi pṛthivyādīnāṃ
            devamānuṣatiryakṣu hitayogārthaścāpratiṣedhārthaśca saḥ / tasmādasti tadvyatirikto
            yadadhiṣṭhitānāṃ guṇānāmayaṃ citrarūpo vipariṇāmaḥ /
            kartṛtvaprasaṃgādadhiṣṭhānānupapattiriti cet, syānmataṃ yadi guṇānāṃ puruṣādhiṣṭhitānāṃ
            pravṛttirabhyupagamyate, kartṛtvamasya prāptam / athākartā na tarhyastyadhiṣṭhātṛtvamiti
            / etaccāyuktam / kasmāt ? arthe tadupacārāt / yathāpuruṣārthaḥ siddhyati tathā guṇā
            kāryakāraṇabhāvena vyūhyanta ityatastatpāratantryādeṣāmadhiṣṭhitatvamupapadyate, puruṣasya
            cādhiṣṭhitṛtvam / ato nāsya kartṛtvaprasaṃgaḥ / tasmādyuktametat adhiṣṭhānātpuruṣaḥ
            /
            kiñcānyat /</p>
         
         
         <p>  <span class="bold">puruṣo 'sti bhoktṛbhāvāt</span></p>
         
         
         <p>  iha sukhaduḥkhamohātmakatvādacetanaṃ vyaktamavyaktaṃ ca, tasmādasya paraspareṇa
            bhogo nopapadyate, ityavaśyaṃ bhoktrā bhavitavyam / yo 'sau bhoktā sa puruṣaḥ /
            āha, kaḥ punarayaṃ bhogo nāma ?
            ucyate- bhoga upalabdhisadbhāvāt /
            vijñānameva hi viṣayopalabdhisamarthamityatastāvanmātramevāstu kiṃ puruṣeṇa parikalpiteneti
            ?
            ucyate- kiṃ punaridaṃ vijñānaṃ nāmeti ?
            āha, cittaṃ mano vijñānamiti / tacca ṣaḍvidhaṃ jñānaṃ- cakṣurvijñānaṃ, śrotravijñānaṃ,
            ghrāṇavijñānaṃ, jihvāvijñānaṃ, kāyavijñānaṃ, manovijñānamiti / tatra rūpaṃ pratītya
            cakṣuścotpadyate cakṣurvijñānam / evaṃ śrotraśabdaghrāṇagandhajihvārasamanodharmāścittamutpādayanti
            / tasya dharmāḥ - vedanā, saṃjñā, sparśo, manaḥ, saṃskāra evamādayaḥ tasmādvijñānaskandhasyaivopabhogasāmarthānnāstyātmeti
            /
            ucyate- na, acetanavikārasya cetanānupatteḥ / tattu khalvidamiṣyate rūpaṃ pratītya
            cakṣuścotpadyate cakṣurvijñānamityādi, tenācetanavikāratvāttadacetanaṃ ghaṭādivadityāpannam
            / tasmānmanodharmaścetaneti manorathamātrametat / vilakṣaṇakāryotpattidarśanāttatsiddhiriti
            cet, syānmataṃ nāyaṃ niyamaḥ yaduta yajjātīyaṃ kāraṇaṃ tajjātīyakena kāryeṇa bhavitavyam
            / kiṃ tarhi vilakṣaṇakāryotpattiriti bhāvānāmupalabhyate / tadyathā- śṛṅgāccharo jāyate,
            golomāvilomabhyo dūrvā / vatsatarānmuka_yaścandrakāntendusaṃyogātsalilam / sūryakāntagomayārkasamparkāt
            sudhodakasamparkādaraṇīnirmathanāccāgniḥ / evamacetanebhyo rūpādibhyaścetanamutpadyata
            iti / etaccāyuktam, cetanācetanotpattiniyamavattanniyamāt / yathā satyetasminvilakṣaṇakāryaprādurbhāve
            bhavataścetanāccittānnācetanaṃ ghaṭādyutpadyata iti niyamaḥ, tathā satyetasminvilakṣaṇakāryaprādurbhāve
            nācetanebhyo rūpādibhyaścetanaṃ cittamutpadyata ityayaṃ niyamo naḥ / tasmādeṣāṃ dṛṣṭānāṃ
            sati bahutve māyākāranagaravinyāsavadayathārthajñānaviṣayatvādasādhīyastvam / pradīpavattadvyavastheti
            cet, syādetat yathācetanebhyaḥ sattvādibhyo 'vyavasāyakaṃ ghaṭādyutpadyata iti nedānīṃ
            vyavasāyako mahānnotpadyate / evaṃ rūpādibhyo 'cetanaṃ ghaṭādyutpadyata iti nedānīṃ
            cetanaṃ cittaṃ notpadyata iti / etadapyanupapannam / kasmāt ? śaktibhedāt / prakāśasvābhāvyādvyavasāyātmakaṃ
            sattvam / tadyuktaṃ yadi tatprānyādvyavasāyātmako mahānutpadyate / tamaḥ prādhānyādvyavasāyakā
            ghaṭādayaḥ / bhavatastvekākārāḥ rūpādayaḥ tasmādāyamasamaḥ samādhiriti /
            āha, kiṃ vyavasāyacaitanyayoḥ kaścidrūpabhedo 'sti na veti ?
            ucyate- kiṃ tarhi traiguṇyātsati pratyayarūpatve saṃvedyā buddhiryathā tu vyavasāyarūpaṃ
            tathā caitanyarūpamiti / tathā ca vārṣagaṇāḥ paṭhanti- buddhivṛttyāviṣṭo hi pratyayatvenānuvartamānāmanuyāti
            puruṣa iti / āha ca
            
            <p>
                 arthākāra ivābhāti yathā buddhistathā pumān /<br />
                 ābhāsamāno buddhyāto boddhā maṇivaducyate //
               </p>
         </p>
         
         
         <p>
              yathā yathā manovṛttiḥ puruṣo 'sti tathā tathā /<br />
              buddhirūpamavāpnoti cetanatvātparāśrayam //
            </p>
         
         
         <p>  āha, rūpābhedātpuruṣāntaḥkaraṇayoranyataraparikalpanānarthakyam / yadi tarhi yathā
            vyavasāyarūpaṃ tathā caitanyarūpam, evaṃ sati vyavasāyamātraṃ parikalpanīyaṃ caitanyamātraṃ
            vā ? kasmāt ? na hyekāntakāriṇoryugapat kalpane sāmarthyamasti / rūpāntarābhidhānaṃ
            vā / atha vyavasāyacaitanyayoḥ padārthānāmantarameveti nityato viśeṣyate, tarhi vaktavyamidamamuṣyaiva
            rūpaṃ nāmuṣyeti /
            ucyate- ya evamāha rūpābhedādarthābheda iti sa tāvadidaṃ praṣṭavyaḥ- atha kim ? bhavataḥ
            kiṃ vijñānaviṣayayorākārahedo 'sti uta nāstīti ?
            netyāha / kasmāt ? ākārāntare sati viṣayaparicchedānupapatteḥ / na hi viṣayasya vijñānapratyavabhāsamantareṇa
            śakyaṃ svarūpaṃ paricchettum / tatra yadanyākāro gauranyākāraṃ govijñānaṃ syāttena
            yathānyākāreṇāśvavijñānenānyākārasya goraparicchedaḥ, evamanyākāreṇa govijñānenānyākārasya
            goparicchedaḥ syāt / tasmānnāsti viṣayavijñānayorākārabheda iti /
            ucyate- tayoridānīṃ viṣayaviṣayavijñānayoḥ kimubhayatvamutābheda iti ?
            āha, kasmāt ? jñāpyajñāpakabhāvāditi /
            
            <p>
                 ucyate-<br />
                 jñānavijñeyayoryadvadrūpābhede 'pi bhinnatā /<br />
                 grāhyagrāhakabhāvena tathaivātmaprakāśayoḥ //
               </p>
         </p>
         
         
         <p>  yathaiva tarhi bhavataḥ satyapyākārabhede jñānavijñeyayorgrāhyagrāhakabhāvaparikalpanādbheda
            evaṃ puruṣāntaḥkaraṇayorapīti / grāhyagrāhakabhāvāsiddherayuktamiti cet syādetat,
            yathā gotadvijñānayorgrāhyagrāhakabhāvo niścito naivaṃ puruṣāntaḥkaraṇayoḥ / tasmādvaiṣamyamiti
            / etadanupapannam / kasmāt ? mārgāntaragamanāt / prāguktaṃ yeṣāmākārabhedo nāsti teṣāmekatvam
            / idānīṃ tu rūpābhede 'pi grāhyagrāhakabhāvādevaṃ bruvato mārgāntaram / jñānamātrābhyupagamādaśākyīyamiti
            cet syānmatam, jñānamevāntarāsadviṣayabhūtānurañjitaṃ viṣayaviṣayirūpeṇa pratyavabhāsate
            / na tu kiṃcidbāhyaṃ kiṃcid grāhyarūpāpannamasti / tasmājjñānavijñeyayorgrāhyagrāhakabhedādbheda
            ityaśākyīyametat iti / tadapyayuktam / kasmāt ? siddhāntabhedāt / yeṣāṃ bāhyo viṣayo
            'sti tatpakṣe 'yaṃ doṣaḥ / itareṣāṃ tu jñānamātrasya viṣayaviṣayibhāvaṃ pratiṣetsyāma
            iti /
            āha, evamapi viṣayānavasthāprasaṃgaḥ / viṣayiṇo viṣayatvapratijñānāt / yadi viṣayiṇo
            'pyadhyavasāyasya viṣayabhāvaḥ pratijñāyate, tena puruṣasyāpi viṣayiṇo 'nyo viṣayīti
            prāptam, tasyāpyanya ityanavasthāḥ / atha mā bhūdayaṃ doṣa iti puruṣo niścayarūpatvānna
            viṣayo na tarhyadhyavasāyādapi niśceturarthāntaraṃ kalpayitavyamiti /
            ucyate- cetanātvātpuruṣe tadanupapattiḥ / indriyāṇi tāvadgrahaṇamātrarūpatvādapratyayānīti
            pratyayavadantastāvatkaraṇaṃ parikalpyate / anaḥkaraṇamapyupāttaviṣayendriyavṛttyupanipātāttadrūpāpattāvapi
            satyāmacetanatvātsvayamupalabdhumasamarthameva viṣayamityato bhoktāraṃ cetanaṃ puruṣamapekṣate
            / puruṣasya tu cetanatvād draṣṭrantaramaśakyaṃ kalpayitum / tasmānnānavasthāprasaṃgaḥ
            /
            āha, puruṣasyādhyavasāyakartṛtvaprasaṃgaḥ, caitanyāt / yadyacetanā buddhistena tasyā
            adhyavasāyo vṛttirghaṭādivanna prāpnoti / ataḥ puruṣasyādhyavasāyaḥ prāptaḥ / tataśca
            buddhyabhāva iti /
            ucyate- na, kaivalyādapratibandhaprasaṃgāt / anāmiśrarūpaṃ puruṣatattvamiti etadupariṣṭādvakṣyāmaḥ
            / sa yadi vyavasāyātmakaḥ syāt, apratibandhena diṅniścayādiṣu suptamattamūrcchitānāṃ
            ca vyavasāyaḥ syāt / dṛṣṭastvevamavasthasya vyavasāyapratibandhaḥ / tasmānna puruṣasya
            vyavasāyaha / yasya punarantaḥkaraṇaṃ vyavasāyakaṃ tasyaivaṃ doṣo nāsti / kasmāt ?
            traiguṇyāt / sattvādisaṃsthānaviśeṣo hi buddhiḥ, karaṇāntarapratiṣedhāt / tatra yadādhyavasāyalakṣaṇaṃ
            sattvaṃ guṇābhāvātpradhānabhūtena tamasā tiraskṛtaśakti bhavati tadādhyavasāyapratibandhaḥ
            /
            āha, kathaṃ punaretad gamyate sarvamidamacetanamiti ?
            ucyate- prakṛtivikārabhūtatvāt / iha yatprakṛtivikārabhūtaṃ tadacetanam / tadyathā
            tantupaṭādayaḥ prakṛtivikārabhūtaṃ tasmādacetanam / ākāśe darśanānnaikānta iti cenna,
            asiddhatvāt / na hyākāśasyātmapakṣe prakṛtivikāratvābhāvaḥ siddhaḥ / tasmādyuktametatprakṛtivikārabhūtatvādacetanaṃ
            sarvam / ata eva ca cetanasyāprakṛtivikārabhūtatvaṃ parasparavaidharmyāt / tasmānnānyasya
            paramārthasya bhoktṛtvamācetanyādupapadyate, na cet sūktaṃ bhoktṛbhāvādasti puruṣaḥ
            /</p>
         
         
         <p>  <span class="bold">kaivalyārthaṃ pravṛtteśca // ISk_17 //</span></p>
         
         
         <p>  iha pravṛttimatāṃ nimittamantareṇa nivṛttirnopapadyate / pradhānamapi ca pravṛttimad,
            vyaktadarśanāt / tasmādyasya kaivalyaṃ pradhānapravṛttihetuḥ sa puruṣaḥ / pradhānānabhyupagamādubhayāprasiddhiriti
            cet syādetat, pradhānaṃ cetanavadasmākamaprasiddham / yāvattasya kaivalyārthaṃ pravṛttirbhavatā
            puruṣāstitve liṅgamapadiśyate tadidamasiddhaṃ pradipādyata iti / etaccāyuktam / kasmāt
            ? pūrvaṃ tatpratipādanāt / prākpradhānamapratipādyaivamācakṣāṇaḥ satyamevaṃ paryanuyogārhaḥ
            syāt, sādhitaṃ tu pradhānaṃ parimāṇādibhirityato na kiṃcidetat /
            sarvācāryavipratipatteḥ puruṣārthasiddhiriti cet syānmatam, yadi puruṣasya sattvameva
            syāttena taṃ pratyācāryāṇāṃ na dharmavivādaḥ syāt / asti cāsau / tathā hi keṣāṃcinnirguṇaḥ,
            keṣāṃcitparavān / ataḥ sarveṣāṃ vibhuḥ, parimito 'nyeṣāṃ, tathaiko naika iti / tasmādbhrāntimātraṃ
            puruṣakalpaneti / etadanupapannam / kasmāt ? sarvapadārthābhāvaprasaṃgāt / rūpādiṣvapi
            vipratipatteḥ / keṣāṃcitkṣaṇikāḥ, keṣāṃcitkālāntarāvasthāyinaḥ, tathāśritāḥ, svatantrā
            ityādi / tathā śrotādīni bhautikāni, āhaṃkārikāṇi, pauruṣāṇīti vipratipattiḥ / evaṃ
            sarvapadārthābhāvaḥ syāt / tasmādasti puruṣaḥ / tatra yuktaṃ sarvapramāṇānupalabdhernāsti
            puruṣa iti etadayuktam / yadapyuktam "śūnyakamādhyātmikaṃ paśyeti" tasya paścātpratiṣedhaṃ
            vakṣyāmaḥ / yatpunaretaduktaṃ "asti karmāsti vipākaḥ kārakastu nopalabhyata" iti satyametat
            / na hi puruṣaskandhānāṃ nikṣepe pratisaṃdhāne 'nyatra vā kāraka iti naḥ pakṣaḥ /
            tasmācchreyo 'rthibhiḥ sarvāgamatarkaviruddhāṃ nairātmyavādaparikalpanābhrāntimasamañjasāmapohya
            puruṣasattvaparijñānādeva jananamaraṇādisarvopadravapratipakṣabhūtaṃ paramamṛtaṃ dhruvaṃ
            sthānamavāptavyamiti // 17 //</p>
         
         
         
         
         
         <p>  kārikā 18
            </p>
         
         
         
         
         <p>  āha, gṛhṇīmahe tāvadastyayamātmeti / idānīmaneko 'thaika iti vicāryam / kutaḥ saṃśaya
            iti cet, sambandhināmubhayathā dṛṣṭatvāt / iha kasyacidanekasyānekena sambandha upalabhyate
            / tadyathā śrotrādinā śarīrasya / kasyacidekasyānekena / tadyathākāśasya ghaṭādinā
            / ayamapi cātmā kāryakāraṇasambandhītyataḥ saṃśayaḥ kiṃ śrotrādivadanekaḥ, ākāśavadeko
            veti ? kiṃ cānyat / ācāryavipratipatteḥ / aupaniṣadāḥ khalu eka ātmeti pratipannāḥ
            / kāṇādākṣapādārhataprabhṛtayaḥ punareka iti / yathā caikānekatvaṃ pratyātmano vipratipattirevaṃ
            sākṣitvaudāsīnyadraṣṭṛtvākartṛtveṣu / tasmādvaktavyaṃ kathamete dharmāḥ puruṣe 'vatiṣṭhanta
            iti ?
            ucyate- yattāvaduktaṃ sambandhitvādātmapadārthe sandehaḥ kimaneko 'thaika iti, atra
            brūmaḥ- bahavaḥ puruṣā iti pratijñā / kasmāt ?</p>
         
         
         <p>  <span class="bold">janmamaraṇakaraṇānāṃ pratiniyamāt</span></p>
         
         
         <p>  janmeti mahadādeḥ sūkṣmaśarīrāśritasya liṅgasya yathāsaṃskāraṃ bāhyena śarīreṇa
            sambandhaḥ / maraṇamiti pūrvakṛtasya karmaṇaḥ phalabhogaparisamāpteḥ sāmpratasya ca
            phalabhogasya pratyupasthāne liṅgasya pūrvaśarīratyāgaḥ / karaṇaṃ trayodaśavidhamiti
            (<span class="it">ISk 32</span>) vakṣyati / janma ca maraṇaṃ ca karaṇāni ca janmamaraṇakaraṇāni / teṣāṃ pratipuruṣaṃ
            niyamaḥ /etasmālliṅgādātmano bahutvamavasīyate / etaduktaṃ bhavati- janmalakṣaṇaṃ
            ca maraṇalakṣaṇaṃ ca kāryakāraṇasyāvasthāntaram / parasparavirodhinī tamaḥprakāśavat
            / tatra yadyeka ātmā syāt tena yathaikaṃ dravyaṃ tamaḥprakāśāvekapradeśopanipātinau
            na śaknotyanubhavitumasambhavāt, evamayaṃ janmamaraṇe api na śaknuyādupabhoktum /
            asti cāyaṃ kenacitkāryakaraṇena janmopabhogaḥ kenacinmaraṇopabhogaḥ / tena manyāmahe
            nānā ātmānaḥ, yeṣāṃ virodhidharmopabhogasāmarthyamiti / tathā karaṇānāṃ prakāśātiśayo
            viṣayagrahaṇalakṣaṇāśuddhyatiśayaścāṣṭāviṃśatidhāśaktiḥ, tayoḥ parasparavirodhādekenātmanā
            yugapadupabhogo nopapadyate / na hi śakyamekenātmanā prakāśātiśayo viṣayagrahaṇalakṣaṇo
            'śuddhyatiśayaścāśaktilakṣaṇo virodhitvādyugapadupabhoktum / asti cāyaṃ karaṇanimittaḥ
            pratipuruṣaṃ niyamaḥ / tena manyāmahe nānā ātmāna iti /
            kiṃ cānyat /</p>
         
         
         <p>  <span class="bold">ayugapatpravṛtteśca /
               puruṣabahutvaṃ siddham</span></p>
         
         
         <p>  kasmāt ? ayugapatpravṛtteḥ pradhānasyetiśeṣaḥ, yasya pravṛttirupapadyate /
            kasya pravṛttirupapadyate ?
            pradhānasya /
            kathamiti ?
            ucyate- yadyeka ātmā syāttenaikapuruṣādhikāranibaddhaṃ pradhānam / śaktaścāsau yugapadanekāni
            śarīrāṇi upabhoktumityato yāvadbhiḥ śarīrairapacitāsu kālamātrāsvasminbhavaparivarte
            bhavitavyaṃ sarveṣāmutpattiṃ prati yugapatpravarteta / dṛṣṭā tu pradhānasyāyugapaccharīrabhāvena
            pravṛttiḥ / tasmādayugapatpravṛtteśca nānā ātmāna iti /
            anye punarāhuḥ- bahiṣkaraṇāmevāyugapatpravṛtteḥ / katham ? yadyeka ātmā syāttena tatsaṃskāropanibaddhānyeva
            sarvāṇi karaṇānītyataḥ pratipaṇḍitamavasthitaiḥ karaṇairyugapadviṣayāngṛhṇīyāt / bādhiryādyupaghāte
            vā sati piṇḍāntarasambandhinā karaṇenāsya śabdādikaraṇamapratiṣiddhaṃ syāt / na tu
            tathā bhavati / tasmātkaraṇānāmayugapatpravṛtternānā ātmāna iti / tadayuktam / kasmāt
            ? pūrveṇāviśeṣāt / karaṇānāṃ pratiniyamādityanenāyamupasaṃgṛhīto 'rthaḥ / tasmādyathoktamevāstu
            /
            kiṃ cānyat /</p>
         
         
         <p>  <span class="bold">triguṇādiviparyayāccaiva // ISk_18 //</span></p>
         
         
         <p>  iha triguṇamaviveki viṣayaḥ sāmānyamacetanaṃ prasavadharmītyete dharmāḥ pratipiṇḍamupalabhyante
            / yathā caite tathā tatpratiyogino nairguṇyādayaḥ puruṣadharmāḥ / tatra yathaiva guṇasvabhāvaviparītasvabhāvasyopalambhādekasmātpiṇḍādekapuruṣasiddhiḥ
            evaṃ pratipiṇḍaṃ guṇasvabhāvaviparītasvabhāvasyopalambhātpuruṣanānātvamavaseyam /
            tasmādavasthitametannānātmāna iti // 18 //</p>
         
         
         
         
         
         <p>  kārikā 19
            </p>
         
         
         
         
         <p>  āha, siddhamātmano nānātvam /
            sākṣitvakaivalyamādhyasthyadraṣṭṛtvākartṛtvānāmidānīṃ kasmāddhetoḥ pratipattiriti
            ?
            ucyate-</p>
         
         
         <p class="bold">
            tasmācca viparyāyātsiddhaṃ sākṣitvamasya puruṣasya /<br />
             kaivalyaṃ mādhyasthyaṃ draṣṭṛtvamakartṛbhāvaśca // ISk_19 //
            </p>
         
         
         <p>  tasmādityanena hetusāmānyamācaṣṭe / caśabdo 'vadhāraṇe / viparyāsāditi sāmānyena
            hetumupāttaṃ viśeṣe 'vasthāpayati / siddhaṃ sākṣitvamasya puruṣasyetyevamādinā sādhyadharmanirdeśaṃ
            karoti / tatra sākṣitvamityanena guṇānāṃ pravṛttāvastvātantryaṃ khyāpayati, pradhānasya
            tadarthanibandhanatvātpravṛtteḥ /
            adhiṣṭhātṛtvaṃ kathamiti ?
            ucyate- yathā hi kriyāsākṣiṇi kasmiṃścidavasthite kartā tadicchānuvidhāyī kāryaṃ nirvartayati,
            na svatantraḥ, evaṃ pradhānamapi / pravṛttinivṛttyoryathā puruṣasyārthaḥ sidhyati
            tathā mahadahaṅkāratanmātrendriyabhūtadevamanuṣyatiryaksthāvarabhāvena vyūhate, na
            yadṛcchātaḥ / tasmātpuruṣastadarthaparatantratvātpradhānapravṛttinivṛttyoḥ sākṣī /
            kaivalyamityanena saṃsargadharmatvamātmano nivartayati, na yathā sattvādīnāṃ paraspareṇa
            prakāśādidharmāpekṣāṇāṃ saṃsargaḥ, evaṃ puruṣasya tairbhavati / mādhyasthyamityanenātiśayanihrāsānupapatteḥ
            puruṣasya guṇaiḥ saha bādhānugrahānupapattiṃ svakāryapravṛttau cāpakṣapātaṃ darśayati
            / draṣṭṛtvamityanenodāsīnasya kāryakāraṇapiṇḍavyūhasamakālaṃ caitanyaśaktisadbhāvātsukhaduḥkhamohasvabhāvānāṃ
            guṇaceṣṭānāmanivṛttārthānāṃ sannidhānamātrādupalabdhimātraṃ pratijānāti / akartṛbhāvaścetyanena
            saptavidhamakartṛtvamāśrayati / na hyayaṃ viṣayeṣu bāhyāntaḥkaraṇasānnidhye 'dhyavasāyaṃ
            kurute / na ca sattvādīnāṃ prakāśapravṛttiniyamalakṣaṇairdharmairitaretaropakāreṇa
            pravartamānānāṃ svena caitanyalakṣaṇena dharmeṇāṅgabhāvaṃ pratipadyate, nāpyaṅgibhāvam
            / evaṃ saha guṇaiḥ kāryaṃ na kurute strīkumāravat / sthitaprayogaṃ na kurute rathaśakaṭayantraprerakavat
            / na svātmano mṛtpiṇḍavat / na parataḥ kumbhakāravat / nāpyadeśānmāyākāravat / nobhayato
            mātṛpitṛvat / tadevamanena sūtreṇācāryaḥ puruṣasyādhiṣṭhātṛtvaṃ nairguṇyamaudāsīnyaṃ
            bhoktṛtvamakartṛtvaṃ ca sādhyatāmāpādya triguṇayādiviparyayaṃ sādhanatvenopanyati
            / taiḥ pañcabhistriguṇādiviparītaiḥ karmabhiḥ pañcānāmeṣāṃ yathāsaṃbhavaṃ pravṛttiravagantavyā
            /
            yasmādayaṃ sukhādibhyo 'rthāntarabhūtaḥ tasmādayaṃ tatkriyāsākṣī / tatra nairguṇyātsākṣitvam
            /
            āha, tadasiddheḥ / nairguṇyāsiddheḥ / yadyasya sukhādidharmatvamātmanaḥ prasiddhaṃ
            syādata etadyujjate vaktum / tattvasiddham / tasmādayuktametat / viśeṣānabhidhānāditarātsiddhirapīti
            cet syānmatam, ātmaguṇāḥ sukhādayo na śabdaguṇā ityatrāpi bhavatā viśeṣo nābhidhīyate
            / tasmādetadapyasiddham / etadapyayuktam / kasmāt ? ahaṃkāreṇaikavākyatve bhinnādhikaraṇatvaṃ
            syāt / dṛṣṭaṃ tu sukhito 'haṃ duḥkhito 'hamiti / tasmātsukhaduḥkhayoḥ śabdādyātmabhāvo
            na yuktaḥ /
            ucyate- na, gaurādiṣvanekāntāt / tadyathā gauraḥ kṛṣṇo 'hamiti śarīradharmerātmano
            bhinnādhikaraṇatvamahaṅkāreṇa evaṃ sukhaduḥkhayorapi syāt / na cātmaguṇatvaṃ syāditi
            /
            āha, pṛthagupalabdherayuktam / yadyapi gaurādīnāmavibhaktamahaṃkāreṇa grahaṇaṃ tathāpi
            pṛthagayaṃ prāgetānātmano gṛhītvā paścādavibhaktāngṛhṇanśaktnoti vyavasthāpayitumuṣyaite
            na punaramuṣyeti / na tvevaṃ sukhaduḥkhayoḥ pṛthagupalabdhiḥ / tasmādasadetaditi /
            ucyate- naivamutpadyate / kasmāt ? mārgāntaragamanāt / ahaṃkāreṇāvibhaktagrahaṇādātmaguṇatvamiti
            prāgapadiṣṭam / idānīṃ tu satyapi tasminpṛthaggrahaṇādabhāvaṃ bruvato mārgāntaragamanamanaikāntikasya
            cāparihāraḥ / kiṃ cānyat, saṃśayāvyatirekāt / yata eva gaurādayaḥ pṛthagupalabhyante
            na sukhādayo eva saṃśayaḥ / na ca yata eva saṃśayastata eva nirṇayo yuktaḥ / tasmādyuktametad
            gaurādivadahaṅkāreṇāpyabhinnagrahaṇācchabdādyātmabhūtāḥ sukhādayaḥ / kiṃ cānyat /
            svabhāvānavadhāraṇādanupādānaprasaṃgāt / sukhādyātmakāḥ śabdādaya iti cet syānmataṃ,
            yathāgniḥ pākajanimittamupādīyate 'tha caiṣāṃ pārthivatvamevaṃ śabdādayo 'pi sukhādinimittatvenopādīyeran
            atha caiṣāmātmaguṇatvameva syāditi / tadapyanupapannam / kasmāt ? sāmānādhikaraṇyadarśanāt
            / yathā nimittasyāgnerna pākajaiḥ sāmānādhikaraṇyaṃ pakvo 'gniḥ pacyate 'gniriti evaṃ
            śabdādīnāṃ nimittatvānna sāmānādhikaraṇyaṃ syāt / sukhaśabdo duḥkha iti dṛṣṭaṃ tu
            / tasmānna teṣāṃ nimittārthenopādānamiti /
            āha, evamapi sukhādīnāṃ śabdādyātmabhāvo na yuktaḥ / kasmāt ? vipratipatteḥ / yathā
            hi śabdāḥ śabdātmakā eti sarvaiḥ śabdarūpeṇa gṛhyante, evaṃ sukhātmako 'yamiti sarvaistadrūpeṇa
            gṛhyate / dṛṣṭā tu vipratipattiḥ / tasmādātmaguṇā iti /
            ucyate- na, saṃskāraviśeṣanimittatvāt / tadyathā pittādisāmarthānmādhuryādiṣu vipratipattiḥ
            / na caiṣāmaśabdādiguṇatvasaṃskāraviśeṣayogātsukhādiṣu vipratipattiḥ / na caiṣāmaśabdādiguṇatvamiti
            / kiṃ cānyat / nimittatve 'pi tatprasaṃgāt / nimittavādino 'pyetatsamānam / na hi
            nimittanaimittikayorvipratipattirasti / tadyathā pradīpaprakāśayoḥ / tataśca vipratipatternimittatvamapi
            śabdādīnāmakalpanīyaṃ syāt / yaśca dvayordoṣo na tamekaścodyata iti / ātmaguṇākāṃkṣitvādadoṣa
            iti cet syānmatam nimittapradhānatvādanyaparipākavaśena sukhaduḥkhenotpādayatyātmanaḥ
            / tanmayatve tu nirākāṃkṣatvātpradhānasya vyavasthābhedo na yukta iti / tacca naivam
            / kasmāt ? uktatvāt / tanmayatve 'pi guṇabhāvānmādhuryādiṣu vipratipattirityādāvevoktametat
            / tasmāttanmayatve prādhānyamiti cāniścitābhidhānametat /
            āha, evamapyayuktametat / kasmāt ? atītānāgateṣvapi tu dṛṣṭeḥ / tasmātsukhādīnāṃ śabdādyātmabhāvo
            na yukta iti /
            ucyate- na, smṛtinimittatvād buddheḥ / ayamatītānāgateṣvapi śabdādiṣu smārtasukhaduḥkhayogo
            bhavati / tatsaṃparkāttu puruṣeṇa tathānubhūyate / puruṣaguṇatve tu pākajavannimittādutpannānāṃ
            sukhādīnāṃ viśeṣabhāvāttīvramandatānupapattiḥ syāt / tasmātsukhaduḥkhayoḥ śabdādyātmabhāvo
            na yuktaḥ / kiṃcānyat / anirmokṣaprasaṃgāt / dravyasya guṇairaviprayogātsukhaduḥkhayorātmaguṇatve
            satyātmanastābhyāmanirmokṣaprasaṃgaḥ / tasmāttayorātmaguṇatvamayuktamiti / śyāmādivattadvinivṛttiriti
            cet syānmatam, yathā śyāmaguṇatve satyaṇoragnisambandhāttadvinivṛttiḥ, śabdādiguṇatve
            cākāśasyāśabdakasyāvasthānamevamātmano 'pi / etadayuktam / kasmāt ? viśeṣopādānaprasaṃgāt
            / sādhyatvācca, yathā hyaṇuḥ śyāmatāṃ parityajya rūpaviśeṣameva raktalakṣaṇamupādatte,
            na rūpavattāṃ tyajati, evamātmāpi bāhyanimittasāmarthyātsukhāntaraṃ duḥkhād duḥkhāntaramupādadīta
            / na te atyantaṃ jahyāt / tathā ākāśaṃ śabdalakṣaṇaṃ kasyāṃcidavasthāyāmaśabdakaṃ
            bhavatītyasmānprati sādhyo 'yamarthaḥ / bheryādiśabdāstu tadguṇa eveti pratipādayiṣyāmaḥ
            tasmātsukhaduḥkhayoḥ śabdādyātmabhāvo 'yuktaḥ / evamanāmiśrarūpa ātmā / tataścecchādveṣaprayatnadharmajñānasaṃskārāṇāmanekasvabhāvānāṃ
            parasparavirodhināṃ ca tadguṇatvamanupapannam / tasmādyuktametannirguṇa ātmā nairguṇyācca
            sākṣimātra iti kevalo viviktatvāt /
            tasmādayaṃ guṇebhyaḥ pṛthagbhūtaḥ tasmātkevalaḥ na taiḥ saha saṃsargeṇa vartate /
            āha, kaḥ punarasyātmano guṇebhyaḥ pṛthagbhāvo 'bhipreta iti ?
            ucyate- tadupakāranirapekṣāṇāṃ sattvādīnāṃ svakāryasāmarthyapṛthagbhāvaḥ / na hi sattvādayaḥ
            prakāśādibhirdharmairitaretaropakāreṇa vartamānāḥ puruṣakṛtamupakāramapekṣante / prakāśādidharmasannidhānamātrādeva
            tu pravartante / tathā ca vārṣagaṇāḥ paṭhanti "pradhānapravṛttirapratyayā puruṣeṇāparigṛhyamāṇādisarge
            vartante" iti / yasmādguṇāstadupakāranirapekṣāḥ pravartante tasmādasāvapi tatsaṃsarga
            nānubhavati / dṛṣṭā tu loke 'pyekakāryatvāpṛthakpṛthagbhāvaparikalpanā / tadyathā
            ime bhrātaraḥ pṛthak, eṣāṃ naikaṃ kāryam / na pṛthagime yeṣāmekamiti /
            madhyastho viṣayitvāt / yasmādayaṃ puruṣo viṣayī tasmānmadhyasthaḥ / kiṃ kāraṇam ?
            viṣayāṇāṃ hyatulyabalatvāt, nyūnātiśayopapatteśca paraspareṇa bādhānugrahāvutpannau
            / viṣayī cāyam / tasmānnāsti nyūnatādyupapattiḥ / tataścetanābhāvaḥ / na cāmiśrarūpatvātsaṅgadveṣau
            guṇaviṣayau, ato madhyasthaḥ ?
            draṣṭṛtvaṃ caitanyāt / prakṛtivikārabhūtatvāt sattvādibhyaścaitanyamapoddhṛtya puruṣe
            vyavasthāpanīyam / na cācetanānāṃ draṣṭṛtvamupapadyate ityataḥ puruṣa eva caitanyād
            dṛṣṭā nānyattattvāntaram /
            akartṛbhāvaḥ, aprasavadharmitvāt / prasavārtho dharmaḥ prasavadharmaḥ so 'syāstīti
            prasavadharmī /
            kaḥ punarasau prasavārtho dharma iti ?
            ucyate- praspandanapariṇāmau / niṣkriyatvādakarteti yāvat / tadidamaprasavadharmitvādakarteti
            / kathamasya niṣkriyatvamiti cet ? caitanyāt / acetanānāṃ hi kṣīrādīnāṃ kriyāvattvamupalabdhaṃ,
            cetanasya na kasyacidityato niṣkriyaḥ puruṣaḥ / kiṃca anāmiśrarūpatvāt / anāmiśrarūpaṃ
            hi kriyādimatkṣīrādi / anāmiśrarūpaścāyam / tasmānniṣkriyaḥ / vibhutvāditi cet syādetat,
            yathā vibhutve sati pradhānasya sakriyatvamevaṃ puruṣasya iti vibhutve sakriyatvena
            bhavitavyamiti / tacca naivam / kasmāt ? dharmadvayasahitasya sāhacaryopalabdheḥ /
            tadvibhutvamācetanyānekarūpatvasahitaṃ kriyāvati dṛṣṭaṃ, na kevalam / na tu tathā
            puruṣe / tasmādviṣamametat / evaṃ niṣkriyaḥ puruṣaḥ niṣkriyatvācca pradhānātkāryakāraṇaṃ
            na kurute / kasmāt ? kriyāvataḥ kumbhakārasya mṛtpiṇḍātkāryaniṣpattisāmarthyadarśanāt
            / syādetat / utpāditasyānyena sthitiṃ kurute, dhātrīkumāravat / sthitasya vā prayogaṃ
            rathaśakaṭayantraprerakavaditi / etadapyanupapannaṃ, pūrvasmādeva hetoḥ athāpi syātsvataḥ
            puruṣaḥ kāryakaraṇaṃ kuruta iti tadapyayuktam / cetanācetanayoratyantabhedātprakṛtivikārabhāvānupapatteḥ
            / atha matamubhayata iti, tadapi naiva saṃbhavati, ubhayadoṣaprasaṃgāt / syātpunaretat
            avyapadiśya yoniṃ puruṣo 'bhidhyānamātreṇa kāryakaraṇaṃ kurute ityasadetat / kasmāt
            ? anutpattāvabhidhyānānupapatteḥ / īśvarakāraṇapratiṣedhe 'bhihitaṃ prāk pradhānavipariṇāmādbuddhimato
            buddhirnāsti / na ca buddhimantareṇābhidhyānamupapadyate, tadvṛttibhūtatvāt tathā
            buddhimatpūrvakasṛṣṭipratiṣedhaḥ kṛtaḥ / sa ihāpi yojyaḥ, adhyavasāyakartṛtvaṃ ca
            prākpratiṣiddham / evaṃ saptavidhenākartṛtvenākartā puruṣaḥ / uktaṃ ca
            
            <p>
                 nādhyavasāyaṃ kurute puruṣo naivaṃ sthitiṃ prayogaṃ vā /<br />
                 na svātmano na parato na vyapadeśānna cobhayataḥ //
               </p>
         </p>
         
         
         <p>  tadyuktametat</p>
         
         
         <p class="bold">
            tasmācca viparyāsātsiddhaṃ sākṣitvamasya puruṣasya /<br />
             kaivalyaṃ mādhyasthyaṃ draṣṭṛtvamakartṛbhāvaśca // iti //
            </p>
         
         
         <p>// 19 //</p>
         
         
         
         
         <p>  kārikā 20
            </p>
         
         
         
         
         <p>  yataścetanāśaktisambandhātpuruṣa eva draṣṭā nānyattattvāntaraṃ, guṇāśca kartāro,
            na puruṣaḥ</p>
         
         
         <p class="bold">
            tasmāttatsaṃyogādacetanaṃ cetanāvadiva liṅgam /<br />
             guṇakartṛtve ca tathā karteva bhavatyudāsīnaḥ // ISk_20 //
            </p>
         
         
         <p>  puruṣasamparkād hi grahaṇadhāraṇavijñānavacanohāpohakriyā yathānyāyābhiniveśānāṃ
            karaṇadharmāṇāṃ pratyayarūpāṇāmivopalabdheścetanāśakteścādhyavasāyavṛttimanurudhyamānāyāstadbhāvasanniveśināṃ
            sattvādīnāṃ vyāpāravatāmabhisambandhād vyāpārāviṣṭāyā ivopalabdhiḥ / yatastatrāyamanekakālapravṛttamithyāpratyayābhyāsavāsanāpekṣo
            bhavabījaheturjñānaviśeṣaḥ prāṇabhṛtāmavabhāsate / śrotramupalabhyate tvakcakṣurjihvā
            ghrāṇamityādi / tathā puruṣaḥ karmaṇāṃ kartā, puruṣaḥ sukhaduḥkhayoriti / tasmātkaraṇasya
            grahaṇarūpatā puruṣasya ca kartṛrūpatā, sambandhyantarasamparkādanyagatānyatropalabhyamānā
            bhaktyādhyavasātavyā, na paramārthataḥ / uktaṃ ca
            
            <p>
                 cetanādhiṣṭhātā buddhiścetaneva vibhāvyate /<br />
                 kartṛṣvavasthitaścātmā bhoktā karteva lakṣyate //
               </p>
         </p>
         
         
         <p>  āha, saṃyogātpararūpatāpattāvatiprasaṃgaḥ, aviśeṣāt / yadi cetanasaṃyogād buddhyādīnāṃ
            pratyayavadupacāraḥ vyāpitvādasya ghaṭādibhirapi saṃyogo na pratiṣidhyata ityataḥ
            prāptasteṣāmapi pratyayavadupacāraḥ / atha saṃyogāviśeṣātkaraṇānāmeva pratyayavadupacāro
            na ghaṭādīnāṃ, viśeṣastarhi vaktavya iti /
            ucyate- tadaprasaṃgaḥ / śaktyapekṣatvāt sphaṭikādivat / yathopadhānasaṃyogaviśeṣe
            satyākāśasphaṭikayoḥ sphāṭikamevopadhanasarūpaṃ pratyavabhāsate śaktito nākāśam, evaṃ
            puruṣasaṃyogāviśeṣe buddhighaṭayoḥ śaktito buddhireva cetanārūpāpannevopalabhyate,
            na ghaṭaḥ /
            āha, puruṣasya vikāryatvaprasaṃgaḥ, rūpāntaropādanāt / yadi tarhi karaṇasambandhātpuruṣaḥ
            kartṛtvopacāraṃ viṣayasarūpatāṃ ca pratipadyate, prāptamasyāpi sphaṭikavadrūpāntaropādānādvikāryatvam
            / atha nāsya viṣayarūpāpattiḥ, na tarhi karaṇasvarūpaḥ puruṣa iti /
            ucyate- na, bhaktito 'bhyupagamāt / buddhirupāttaviṣayendriyavṛttyupanipātāttādrūpyaṃ
            pratipadyate / buddhirūpaṃ tu sannidhānamātrācchaktiviśeṣayogātphalabhoktṛtvācca rājani
            bhṛtyajayaparājayopacāravatpuruṣa upacaryate / na tvasau buddhisaṃparkāttadrūpo bhavati
            / ata evāsya satyāṃ cetanāśaktau vyavasāyakartṛtvaṃ pratiṣidhyate, mā bhūt viṣayarūpāpattau
            satyāmanekasvabhāvatvādikāryatvaprasaṃgaḥ / tasmādviṣayasamparkādapyavikāryaḥ puruṣaḥ,
            na hyasya nityatvātkiṃcidanugrahāya nāpaghātāya / āha ca
            
            <p>
                 muṣṭiryathā vikīrṇaḥ sūcyagre sarṣapādīnām /<br />
                 tiṣṭhanti na sūkṣmabhāvāttadvad dvandvāni sarvajñe //
               </p>
         </p>
         
         
         <p>  iti / cetanāśaktiyogāttu draṣṭṛtvamasya svābhāvikam / evaṃ cedyayuktaṃ
            
            <p>
                 varṣātapābhyāṃ kiṃ vyomnaścarmaṇyasti tayoḥ phalam /<br />
                 carmopamaścetso 'nityaḥ khatulyaścedasatsamaḥ //
               </p>
         </p>
         
         
         <p>  iti tadayuktam / kiṃ kāraṇam ? yasmādavikāryarūpasyākāśasya sannidhānamātrānmeghapayorajodhūmaprabhṛtibhirabhinnadeśatvādatyantaśuddhasyāpi
            malinamiva rūpamupalakṣyate, na ca vikāryatvam, evamanātmano 'pi syāt / tadyuktametatpuruṣasaṃyogātkaraṇasya
            pratyayopacāraḥ, puruṣasya ca guṇasaṃyogātkartṛtvopacāra iti /
            āha, ayuktametat / kasmāt ? saṃyogānupapatteḥ / puruṣasya hi guṇānāṃ ca saṃyogaḥ parikalpyamāno
            'nyatarakarmajo vā parikalpyate yathā sthāṇuśyenayoḥ, ubhayakarmajo yathā meṣayoḥ,
            saṃyogajo vā dvyaṅgulākāśayoḥ, svābhāviko vā yathāgnyuṣṇayoḥ, śaktinimitto vā yathā
            cakṣurūpayoḥ, yogyatālakṣaṇo vā yathā matsyodakayoriti ? tanna tāvadanyatarakarmaja
            ubhyakarmajaśca saṃyoga eṣāmupapadyate / kasmāt ? vibhutvāt / na svābhāvikaḥ anirmokṣaprasaṃgāt
            / yathāgneḥ svābhāvikādauṣṇyānmokṣo na bhavati evamātmanaḥ svābhāvikatvādguṇasaṃyogādanirmokṣaprasaṃgaḥ
            syāt / śaktinimittaśca / kim ? anirmokṣaprasaṃgādeva, sa na bhavatītyanuvartate /
            svasvāmiśaktinimitte hi saṃyoge parikalpyamāne śaktyoḥ satatāvasthānādanirmokṣa eva
            prasajyeta / yogyatālakṣaṇaḥ śaktimātrarūpatvādasaṃvedyo 'tastadasiddhiḥ / kiṃca prayojanāntarānupapatteḥ
            / pravṛttyanuguṇaṃ hi yogyamityucyate / tasyā eva tu pravṛtte puruṣārthamapohya nimittāntaraṃ
            śakyaṃ kalpayitum / ākasmikatve ca niyamadvaitānupapattiḥ / tasmādayuktaṃ puruṣasya
            guṇānāṃ ca yogyatālakṣaṇaḥ sambandhaḥ / na yādṛcchikaḥ / mokṣakāraṇaniyamānupapatteḥ
            / saṃyogakāraṇapratidvandvaṃ kaivalyakāraṇam / yadi ca yādṛcchiko guṇapuruṣasaṃyogaḥ
            syāttasyājñānānnivṛttirnāstīti tadarthasyābhyutthānasyānarthakyaṃ prāptaṃ viśeṣānupapatteśca
            kāraṇāntaraṃ kalpayitum / ata etadapyayuktamiti / na vaiṣayikaḥ, anirmokṣaprasaṃgāt
            / satatameva hi puruṣasya viṣayitvamavyāvṛttaṃ guṇānāṃ ca viṣayatvamityanirmokṣaprasaṃga
            eva syāt / etāvāṃśca saṃyogaḥ parikalpyamānaḥ parikalpyeta / sarvathā ca nopapadyate
            / tasmāttatsaṃyogādityayuktamabhidhātumiti /
            ucyate- saṃyogānityatvādiha caupakārikaparikalpanādadoṣaḥ / ihānekavidhaḥ saṃyogaḥ
            / tadyathā prāptipūrvikā prāptiḥ / yathodāhṛtaṃ anyataraja ubhayakarmajaḥ saṃyoga
            ityādi / yatrāsau na saṃbhavati tatra sannidhimātrasāmānyād bhaktyā kalpyate / tadyathākāśasya
            gavādibhiḥ / pradeśairiti cenna abhāvāt / te 'pi hi niravayavatvādākāśasya bhaktyā
            kalpyante, mā bhūtkṛtakatvānityatvadoṣaprasaṃgaḥ / tasmātpradeśopacārātkāryamapyupacaritam
            / anyastu śāstrīyaḥ saṃyogo 'rthanimittaḥ / tatrānekasaṃyogopapatteriha puruṣāntaḥkaraṇayorabhinnadeśatvātsannidhimātrasāmānyādbhāktaṃ
            saṃyogaṃ parikalpyaivamucyata ityadoṣaḥ // 20 //</p>
         
         
         
         
         <p>  kārikā 21
            </p>
         
         
         
         
         <p>  āha, vijñātaṃ saṃyogadvayam / ayaṃ tvanyo 'rthanimittaḥ śāstrīyaḥ saṃyogo bhavatā
            paribhāṣyate / tatra vaktavyaṃ kimartho 'sāviti ?
            ucyate
            <span class="bold">puruṣasya darśanārthaḥ</span></p>
         
         
         <p>  dṛṣṭirdarśanam / arthaśabdo nimittavacanaḥ / darśanamartho 'syāsau darśanārthaḥ
            / darśananimitto darśanahetuḥ darśanakāraṇa ityarthaḥ / etaduktaṃ bhavati- sannidhānāviśeṣe
            sati ātmana ākāśādeśca yasmāddṛkchaktiyuktaḥ puruṣaḥ tasmātkāryakāraṇatāmāpannena
            pradhānena saha bhoktṛtvena saṃbadhyate, nācaitanyādākāśādaya iti / athavā arthaśabdaḥ
            phalavacanaḥ / yathā tṛptyarthā bhujikriyā tṛptyau satyāṃ nivartate prāptyarthā gamikriyā
            prāptau satyām, evaṃ puruṣasya pradhānena darśanārthaḥ saṃyogaḥ darśane sati nivartate
            / tathā ca vakṣyati dṛṣṭā mayetiyupekṣaka eko dṛṣṭāhamityuparataiketi (<span class="it">ISk 66</span>) /
            āha, evamapi śabdādyupalabdhisamakālameva nivṛttiprasaṃgaḥ / kiṃ kāraṇam ? tasyāmapyavasthāyāṃ
            śakyaṃ vaktuṃ dṛṣṭā prakṛtiriti /
            ucyate yadyapyetadevaṃ tathāpi yathā puruṣasya darśanārthaḥ saṃyogaḥ</p>
         
         
         <p>  <span class="bold">kaivalyārthastathā pradhānasya</span></p>
         
         
         <p>  kaivalyamiti vivekaparicchinnaṃ sattvādibhirasaṃsargadharmitvamātmanaḥ, so 'rtho
            'sya so 'yaṃ kaivalyārthaḥ / satyapi hi darśanāviśeṣe pradhānaṃ puruṣasya kaivalyārthaṃ
            pravartate / yadāsya buddhistamaso 'ṅgitvādye guṇāḥ kāryarūpāpannāḥ śiraḥpāṇyādaya
            ādhyātmikā, bāhyāśca gavādayaḥ, kāraṇarūpāpannāścālocanakriyāsaṃkalpābhimānādhyavasāyalakṣaṇāḥ,
            so 'hamityaviśiṣṭapratyayopasaṃhāraṃ karoti tadā pravartata eva / yadā tvanye guṇāḥ
            prakṛtibhūtā vikārabhūtāḥ kāryabhūtāḥ kāraṇabhūtā acetanāḥ parārthā anyo 'haṃ na prakṛtirna
            vikṛtirna kāryaṃ na kāraṇaṃ nācetanaḥ svārtha iti bhinnapratyayopasaṃhāraṃ karoti
            tadā nivartate / so 'yaṃ puruṣasya dṛkchaktinimittaḥ pradhānasya ca kaivalyāvadhiparicchinnaḥ
            puruṣārthaḥ /
            satyapi pāribhāṣikatve</p>
         
         
         <p>  <span class="bold">paṅgvandhavadubhayorapi saṃyogaḥ</span></p>
         
         
         <p>  etaduktaṃ bhavati / prāgapi kāryakāraṇasambandhātpuruṣe caitvanyamavasthitam / tadyathā
            agnerdahanaṃ paraśośchedanamasati dāhye chedye na vyajyate / tatsannidhānasamakālameva
            tu vyajyate / ityataḥ pradhānamapekṣate / tathā pradhānamapyantareṇa puruṣopakāraṃ
            svakādasarmarthamaniṣpannakāryasamaṃ cetitamanarthakama syādityataḥ puruṣamapekṣate
            / tatra ubhayoritaretarāpekṣā taṃ saṃyogamadhikārabandhamāhurācāryāḥ / paṅgvandhadṛṣṭāntastu
            nāntarīyakamātrapradarśanārtham / yathā paṅgurnāntareṇāndhaṃ dṛkchaktyā viśiṣṭenārthenārthavānbhavati
            andhaśca nāntareṇa paṅguṃ viśiṣṭenārthena, evaṃ pradhānaṃ nāntareṇa puruṣaṃ kṛtamapi
            kāryaṃ draṣṭuṃ śaktamanavadhikaṃ ca pravartamānaṃ viśeṣābhāvānnaiva nivartate / tathā
            puruṣaḥ satyapi cetanatve nāntareṇa pradhānamupalabhyābhāvādupalabdhā bhavediti pradhānamapekṣate
            / tasmāditaretarāpekṣayā saṃyogatve kalpyamāne yaduktaṃ
            
            <p>
                 vinā sargeṇa bandho hi puruṣasya na yujyate /<br />
                 sargastasyaiva mokṣārthamaho sāṃkhyasya sūktatā //
               </p>
         </p>
         
         
         <p>  iti tadayuktam / kasmāt ? na hyasau vinā sargeṇa na yujyata iti / āha ca
            
            <p>
                 dṛśyadarśanabhāvena prakṛteḥ puruṣasya ca /<br />
                 apekṣā śāstratattvajñairbandha ityabhidhīyate //
               </p>
         </p>
         
         
         <p>
              evaṃ vināpi sargeṇa yasmādbaddhaḥ pumānguṇaiḥ /<br />
              tasmādviphalatāṃ yātu manorathamanorathaḥ //
            </p>
         
         
         <p>  iti siddhaḥ saṃyogaḥ /</p>
         
         
         <p>  <span class="bold">tatkṛtaḥ sargaḥ // ISk_21 //</span></p>
         
         
         <p>  pradhānapuruṣayorhi bhoktṛbhogyabhāvāpekṣanimitto 'yaṃ tattvasargo mahadādiḥ, bhāvasargaśca
            dharmādiḥ, bhūtasargaśca brāhmādiḥ pravartate / sā cāpekṣā puruṣānantyānna nivartata
            ityato 'rthavatīnāṃ hi prakṛtīnāṃ tadaparisamāpterna nivṛtirasti // 21 //</p>
         
         
         <p>  // iti śrīyuktidīpikāyāṃ saptatipaddhatau pañcamamāhnikaṃ dvitīyaṃ ca prakaraṇam
            //</p>
         
         
         
         
         
         <p>  kārikā 22
            </p>
         
         
         
         
         <p>  evaṃ kāraṇāntarapratiṣedhātprakṛteḥ puruṣārtho 'yaṃ vyaktabhāvena vipariṇāma iti
            sthitam / tatredānīṃ vipratipattirācāryāṇām / kecidāhuḥ pradhānādanirdeśyasvarūpaṃ
            tattvāntaramutpadyate / tato mahāniti / patañjalipañcādhikaraṇavārṣagaṇānāṃ tu pradhānānmahānutpadyata
            iti / tadanyeṣāṃ purāṇetihāsapraṇetḥṇāṃ mahato 'haṃkāro vidyata iti pakṣaḥ- mahato
            'smipratyayakartṛtvābhyupagamāt / ahaṃkārātpañca tanmātrāṇīti sarve / mahataḥ ṣaḍaviśeṣāḥ
            sṛjyante pañca tanmātrāṇyahaṃkāraśceti vindhyavāsimatam / tathā ahaṃkārādindriyāṇīti
            sarve / bhautikānīndriyāṇīti pañcādhikaraṇamatam / ekarūpāṇi tanmātrāṇītyanye / ekottarāṇīti
            vārṣagaṇyaḥ / indriyāṇi saṃskāraviśeṣayogātparigṛhītarūpāṇīti kecit / paricchinnaparimāṇānītyapare
            / vibhūnīti vindhyavāsimatam / adhikaraṇamapi kecittrayodaśavidhamāhuḥ / ekādaśakamiti
            vindhyavāsī / tathānyeṣāṃ mahati sarvārthopalbdhiḥ, manasi vindhyavāsinaḥ / saṃkalpābhimānādhyavasāyanānātvamanyeṣām,
            ekatvaṃ vindhyavāsinaḥ / tathā karaṇaṃ nirlikhitasvarūpaṃ śūnyagrāmanadīkalpam, prākṛtavaikṛtikāni
            tu jñānāni prerakāṅgasaṃgṛhītāni pradhānādāgacchanti ceti pañcādhikaraṇaḥ, na tu tathetyanye
            / kāraṇānāṃ mahatī svabhāvātivṛttiḥ pradhānāt, svalpā ca svata iti vārṣagaṇyaḥ / sarvā
            svata iti patañjaliḥ / sarvā parata iti pañcādhikaraṇaḥ / buddhiḥ kṣaṇiketi ca kālāntarāvasthāyinītyapare
            / evamanekaniścayeṣvācāryeṣu ye tāvatpradhānamahatorantarāle tattvāntaramicchanti
            tatpratikṣepāyācāryaḥ svamatamupanyasyati /</p>
         
         
         <p>  <span class="bold">prakṛtermahān</span></p>
         
         
         <p>  prakṛtermahānutpadyate / mahānbuddhirmatirbrahmāpūrtiḥ khyātirīśvaro vikhara iti
            paryāyāḥ / sa tu deśamahattvātkālamahattvācca mahān / sarvotpādyebhyo mahāparimāṇayuktatvānmahān
            /
            anyasya tu pakṣe naivāhaṃkāro vidyata iti pratiṣedhavivakṣayedamāha /</p>
         
         
         <p>  <span class="bold">tato 'haṅkāraḥ</span></p>
         
         
         <p>  tasmānmahato 'haṃkāra utpadyate /
            yaḥ punarāha, mahataḥ ṣaḍaviśeṣāḥ sṛjyante pañca tanmātrāṇyahaṃkāraśceti tannirāsārthamāha</p>
         
         
         <p>  <span class="bold">tasmādgaṇaśca ṣoḍaśakaḥ /</span></p>
         
         
         <p>  tasmādahaṃkārātṣoḍaśako gaṇa utpadyate, pañca tanmātrāṇi ekādaśendriyāṇi ca / anenaiva
            ca bhautikendriyavādī pratikṣipto boddhavyaḥ /</p>
         
         
         <p>  <span class="bold">tasmādapi ṣoḍaśakāt pañcabhyaḥ pañca bhūtāni // ISk_22 //</span></p>
         
         
         <p>  tasmādapi ṣoḍaśakādgaṇādyaḥ pañcako gaṇastataḥ pañca mahābhūtānyutpadyante / pūrvapadalopenātra
            mahābhūtānīti vaktavye bhūtānītyucyate / bhūtasaṃjñā hi tanmātrāṇāṃ na pṛthivyādīnāmatra
            tu sāṃkhyācāryāṇāmavipratipattiḥ bhūtakauṭasthyavādinastu mīmāṃsakā ārhatāśca / tatpratikṣepeṇedamucyata
            iti // 22 //</p>
         
         
         
         
         <p>  kārikā 23
            </p>
         
         
         
         
         <p>  āha, uktaṃ pradhānādbuddhirutpadyata iti / tatra vaktavyaṃ kiṃlakṣaṇā punarbuddhirityucyate</p>
         
         
         <p>  <span class="bold">adhyavasāyo buddhiḥ</span></p>
         
         
         <p>  ko 'yamadhyavasāyaḥ ? gaurevāyaṃ, puruṣa evāyamiti yaḥ pratyayo niścayo 'rthagrahaṇaṃ
            so 'dhyavasāyaḥ /
            atra kṣaṇikavādyāha yadyarthagrahaṇaṃ buddhiḥ, anityā / kasmāt ? hetvapekṣaṇāt / arthagrahaṇaṃ
            hīndriyādiviṣayasannidhānamāvaraṇādyabhāvaṃ cāpekṣate / na ca nityasya kāraṇāpekṣopapadyate
            / tasmādanityā buddhiḥ / abhivyakteradoṣa iti cetsyādetannendriyasannidhānādibhirarthagrahaṇaṃ
            janyate kiṃ tarhyabhivyajyata iti / tacca naivam / dvidhā doṣāt / sā hyabhivyaktiḥ
            svarūpalābho vā syāt grahaṇapratibandhavyudāso vā / kiṃ cātaḥ ? tadyadi tāvatsvarūpalābhaḥ
            kriyate 'rthagrahaṇamiti prāptam / arthagrahaṇapratibandhasyāndhakārasya vyudāsastadapyayuktam
            / vipratiṣedhāt / grahaṇaṃ ca syāttatpratibandhaśceti vipratiṣiddham / kiṃca bhedāt
            / vyaṅgyaṃ hi ghaṭādi candrārkauṣadhimaṇiratnapradīpabhedānna bhidyate / asti buddhīnāmarthabhedād
            bhedaḥ / vṛttibhedādadoṣo mṛdvaditi cet syānmatam , yathā mṛddravyasya ghaṭādisaṃsthānavṛttibhede
            'pyabheda evaṃ buddheriti / tadapyayuktam / ananyatvāt / yadā buddhiranyā vṛttibhyaḥ,
            prāptastadbhede buddhibhedaḥ / kiṃca dṛṣṭāntāsiddheḥ / sādhyaṃ caitat kiṃ tadeva mṛddravyaṃ
            ghaṭādivṛttibhedamanubhavati āhosvitpratyayāntaravaśādanyaccānyaccotpadyate iti ?
            avayavabhedācca / upetya vānuvṛttiṃ brūmaḥ- na hi tadekaṃ mṛddravyam, kiṃ tarhi bahavo
            mṛtparamāṇavo 'nekadeśāvacchinnavṛttaya iti / kiṃ cānyat / nivṛttivibhaktigrahaṇāt
            / taddhi mṛddravyaṃ saṃsthānamapekṣyāpi gṛhyate, na tvarthagrahaṇamanapekṣya buddhergrahaṇamasti
            / tasmādviṣamo dṛṣṭāntaḥ / parimāṇādadoṣa iti cet syānmatam sattvādīnāmaṅgāṅgibhāvaniyamāttena
            tenārthagrahaṇātmanā vipariṇāmo vṛttiriti / etaccāyuktam / ubhayakalpane doṣaprasaṃgāt
            / yadi dharmāntaropādānaparityāgau vyaktavyaktī, dattottara eṣa pakṣaḥ / atha nāśotpādau
            tena dharmadharmiṇorananyatvāddharmāṇāṃ nāśotpādādbuddherapi nāśotpādaprasaṃgaḥ /
            tadanabhyupagame vānyatvamiti doṣaḥ / āha ca
            
            <p>
                 naṣṭotpannamananyatvādanityaṃ nityameva vā /<br />
                 naṣṭotpannāvinaṣṭānāṃ nityaṃ to nāsti caikadā //
               </p>
         </p>
         
         
         <p>  yadapyuktam- sattvādīnāmaṅgāṅgibhāvaniyamāditi, tadayuktam / ata evānityatvasiddheḥ
            / tulyānāṃ guṇapradhānabhāvānupapatteḥ / sattvādīnānaṅgāṅgibhāvābhyupagamāt vṛddhikṣayāvabhyupagantavyau
            / tataśca buddhiranityeti prāptam / tebhyo 'nanyatvāt / atha mataṃ tadavasthāpyasau
            nityeti, na tarhi satvādyātmabhūtā buddhiriti prāptam / tataśca kāryakāraṇayoraviveka
            ityasya virodhaḥ / tasmādanityā buddhiriti /
            ucyate- yattāvaduktaṃ hetvapekṣaṇādanityā buddhiriti tadayuktam / kasmāt ? siddhasādhanāt
            / kasyātra vipratipattiranityā vā buddhiḥ syānnityā veti ? kiṃ tarhi hetumadanityaṃ
            vyaktamiti vacanādanityaiva / tasmādiṣṭamevaitatsaṅgṛhītam / ataeva kṣaṇikatvamiti
            cet, athāpi syāddhetvapekṣā hi saṃskṛtatvam / saṃskṛtaṃ tu kṣaṇikam / tadyathā pradīpa
            iti / tasmādanitye satyapi viśeṣānabhidhāne kṣaṇikatvamevānena hetunā buddheḥ pratipādyata
            iti / kasmāt ? uttaravacanavirodhaprasaṃgāt / evamapi yaduttaraṃ kṣaṇikatvaprasiddhyarthamucyate
            pratyarthagrahaṇānyatvādanityetyādi tasyānarthakyam / tasmāt pūrvottaraviruddhatvātsakalamevedaṃ
            prakaraṇaṃ nādhyayanaṃ, na pratyākhyānamarhati / pareṣāṃ tvabhiniṣṭā buddhiratretyasaṃgatārthottarāpavādadoṣamanapekṣyāpi
            pratyekamapyetadasādhanam, vṛttiviṣayatvāt / svakāraṇapariniṣpannāyā hi buddhervyāpāro
            'rthagrahaṇasaṃjñaka indriyādisannidhānāpekṣo na buddhiḥ / tadananyatvātprasaṃganivṛttiriti
            cedatha matam, vṛttivṛttimatorananyatvāditthamapi kalpayitvāyaṃ prasaṃgo na nivartate
            / tathā coktam- svālakṣaṇyaṃ vṛttistrayasyeti (<span class="it">ISk 29</span>) / tadapyabādhakam / kasmāt ? upacārāt / satyamananyā, vṛttivṛttimatorbhedenāgrahaṇāt,
            tathāpyuparatavyāpārasyāpi paraśvādervṛttimataḥ svarūpa noparamatīti bhedamupacarya
            vyavahāro nānākāryaviṣayaḥ pravartate / ataevānyatvamapi syāditi tadayuktam, ekāntāt
            / tadyathā senāpaṅktisenākuṇḍalādyuparame na tatsanniveśināmuparamaḥ kāryabhedaśca,
            na cānyatvam / evaṃ vṛttitadvatorapi ca syāt / tasmādyuktametaddhetvapekṣaṇasya vṛttiviṣayatvānna
            buddheranityatvamiti / etena vyaktivikalpaḥ prayuktaḥ, so 'pi vṛttiviṣaya iti kṛtvā
            tadapyuktamindriyādibhede bhedāditi / tadapyanenaivoktam / vṛttibhedo 'tra na bheda
            iti / kiṃ cānekāntāt / yathodakādibhedātpratibimbabhedo na cāvyaṅgyatvamevamanyatrāpi
            syāt / dravyāntarotpatteradoṣa iti cetsyānmatam, udakasyānanasaṃyogāddravyāntarameva
            pratibimbalakṣaṇamutpadyate na tu mukhaṃ bhidyate iti asadetat / kasmāt ? ubhayoḥ
            kāraṇatvena kalpanānupapatteḥ / na
            hi mukhaḥ nimittaṃ śakyaṃ vaktum , viprakṛṣṭatvānnāsādayo mukhāpagame 'pyupalabdhiprasaṃgātpākajavat
            / yatpunaretaduktaṃ vṛttibhedādadoṣo mṛdvaditi tathā tadastu / yattūktamananyatvāddṛṣṭāntāsiddheśceti
            vṛttyananyatvamidānīmeva pratyuktam / kṣaṇabhaṅgapratiṣedhe coktaṃ na pṛthivyādīnāmanyathā
            cānyathā cotpattiḥ / yatpunaretaduktaṃ naikaṃ mṛddravyamiti tatra buddhiḥ pramāṇam
            / yadekabuddhinimittaṃ tadekaṃ, tatra yadi mṛdo 'nekatvena prayojanaṃ buddhirupalabhyate-
            vayamiti / yatpunaretaduktam, mṛddravyasya saṃsthānavyatirekeṇa svabhāvo 'vadhāryate
            na tu buddherarthagrahaṇamantareṇa svarūpagrahaṇamiti, tadayuktam / abhāvasyārūpatvāt
            / upetya vā
            
            <p>
                 yathā bāhyādyavasthāsu vyākārā cittasantatiḥ /<br />
                 vidyate bījamātrā vastathā dhīriti gṛhyatām //
               </p>
         </p>
         
         
         <p>  yathā bāhyārthākāravaccittasantatiratha ca suptamūrchitavirodhasamāpannānāmartharūpādṛte
            bījamātrāstītyupagamyate sā citi kāpi vāvastheti vacanāt, na ca gṛhyate tathā buddhirapīti
            kasmānna parikalpyate ? yatpunaretaduktam yadi dharmāntaropādānaparityāgau vyaktavyaktī
            dattottara eṣa pakṣa iti / taditaratra tulyam / asmābhirapi tarhyasatkāryapratyākhyāne
            dattottara eṣa pakṣo vyaktitarna kriyate iti / nāśotpādau tu aniṣṭāveveti na parihāraṃ
            pratyādaraḥ kriyate / yadapyuktaṃ naṣṭādutpannāccānaṣṭamanutpannaṃ cānyannāstīti tadayuktam,
            anabhyupagamāt / nāśotpādau kaḥ pratijānīte yaṃ pratyetadarthavatsyāt ? kiṃ ca tvatpakṣaprāpteḥ
            / bhavata eva naṣṭotpannebhyaḥ skandhebhyo nānyā santatiratha ca nāsti doṣaḥ / kayāpi
            yuktayā syādetadanyaivāsāviti tataścaikā santatiriti hīnam / yadapyuktaṃ guṇavṛddhikṣaye
            'nityatvamiti tadanupapannam / kasmāt ? rūpāntarāpyāyanāt / sattvaṃ hi prakarṣamanubhavadrajastamasī
            ca nyūnatāṃ dharmādirūpāṃ buddherāpyāyanti, nārthāntaraṃ kurvanti no khalvapyabhāvam,
            evaṃ rahastamo vā prakarṣamanubhavatsattvaṃ ca nyūnatādharmādirūpaṃ buddherāpyāyanti,
            nārthāntaraṃ kurvanti nābhāvam / evaṃ guṇavṛddhikṣaye 'pi rūpāntarāpyāyanānnāsti kṣayo
            buddheḥ / tatra yaduktaṃ hetvapekṣaṇādanityā buddhiriti etadayuktam /yatpunaretaduktaṃ
            pratyakṣagrahaṇānyatvātpratikṣaṇaṃ dīpāditailadhārāsu śabdabhedācca kṣaṇiketi, atra
            brūmaḥ- grahaṇānyatve coktaṃ vṛttibhedo na vṛttimadbhedaḥ / kiṃ cānyat / bhinnārthagrahaṇaikatvāt
            / upetya vā brūmaḥ- yadi pratyarthamanyadanyadgrahaṇaṃ kalpyate, vikalpabādhasamuccayasaṃśayadvitvātiśayanivāraṇeṣu,
            tathā kalmāṣaṃ śabalaṃ citramityanekārtharūpamekaṃ grahaṇaṃ na syāt / dṛṣṭaṃ tat /
            tasmānnāyaṃ kṣaṇikatve hetuḥ / evamavasthitamidaṃ- adhyavasāyo buddhirna kṣaṇiketi
            /
            buddhestu triguṇātmakatvāttasya guṇasya prakarṣe tattadrūpāntaramutpadyata iti /
            āha, kasya guṇasya prakarṣe buddheḥ kiṃ lakṣaṇaṃ rūpāntaramupajāyate ?
            ityucyate</p>
         
         
         <p>  <span class="bold">dharmo jñānaṃ virāga aiśvaryam /
               sāttvikametad rūpam</span></p>
         
         
         <p>  atra tvetadrūpamiti satyapi dharmādibhede buddhirityabhedavivakṣāviṣaya ekavacananirdeśaḥ
            kriyate / etaduktaṃ bhavati yadā rajastamasī vaśamāpādya buddhigataṃ sattvamutkṛṣṭaṃ
            bhavati tadā dharmo jñānaṃ virāga aiśvaryamityetadrūpaṃ bhavati / tatra śrutismṛtivihitānāṃ
            karmaṇāmanuṣṭhānādbuddhyavasthaḥ sattvāvayava āśayabhūto dharma ityucyate / sa tu
            dvividhaḥ / brahmādisthāneṣvabhipretaśarīrendriyaviṣayopabhoganirvartako jñānādyaṅgabhūtaśca
            prathamaḥ / agnihotrahavanādikriyānuṣṭhānasādhano yamaniyamasādhana itaraḥ / tatrāhiṃsā
            satyamasteyamakalkatā brahmacaryamiti pañca yamāḥ / akrodho guruśuśrūṣā śaucamāhāralāghavamapramāda
            iti pañca niyamāḥ / eteṣāmavilopenānuṣṭhānādyaterevaṃvidhottaraṇe sattvadharma āśayatāṃ
            pratipadyate, yo jñānādīnāṃ rūpāṇāmāpyāyanaṃ karoti / etadabhyudayaniḥśreyasayoḥ sopānabhūtaṃ
            prathamaṃ parva / yatrāyamavasthito yatiritareṣāṃ parvaṇāmanuṣṭhāne yogyo bhavati
            / jñānaṃ dvividhaṃ śabdādyupalabdhilakṣaṇaṃ guṇapuruṣāntaropalabdhilakṣaṇaṃ ca / tatra
            śabdādyupalabdhilakṣaṇaṃ pratyakṣānumānāgamarūpam / guṇapuruṣāntaropalabdhilakṣaṇaṃ
            ca dvividhaṃ apūrvamabhyāsajaṃ ca / tayorapūrvam- ūhaḥ śabdo 'dhyayanamiti (<span class="it">ISk 51</span>) siddhikāṇḍānupatitāni pramāṇāni / abhyāsajaṃ punaḥ vairāgyapūrvāvajayapṛṣṭhalabdhaṃ
            śāntamamalaṃ dhruvaṃ sakalabhavābhavapratipakṣabhūtam / yadācāryo vakṣyati-
            evaṃ tattvābhyāsānnāsmi na me nāhamityapariśeṣam /
            aviparyayādviśuddhaṃ kevalamutpadyate jñānamiti // (<span class="it">ISk 64</span>)
            virāgastu rāgapratipakṣabhūto jñānābhyāsopajanito buddheḥ prasādaḥ / tasya tu yatamānavyatirekaikendriyavaśīkāralakṣaṇāścatasro
            'vasthā bhavanti / tatrendriyāṇāṃ viṣayābhilāṣalakṣaṇakaṣāyapācanaṃ prati yaḥ prayatna
            utsāhaḥ sā yatamānasaṃjñā / yatamānako hyayamasminparvaṇyavasthito yatirbhavati /
            yadā tu keṣāṃcidindriyāṇāṃ paripakvaṃ sā vyatirekasaṃjñā / vyatiricyante hi tadā yaterindriyāṇi
            paripakvāṇyaparipakvebhyo viśiṣṭatarāṇi bhavantītyarthaḥ / viparipakvasarvendriyastu
            saṃkalpamātrāvasthitakaṣāyo yadā bhavati tadaikendriyasaṃjñā / nivṛttasarvendriyaviṣayecchasya
            yaterekameva manolakṣaṇamindriyaṃ tadā paripakvaṃ bhavati / saṃkalpamātrāvasthitasyāpi
            paripāko vaśīkārasaṃjñā / saṃkalpamūlocchinnaviṣayamṛgatṛṣṇo hi ayaṃ yatirindriyāṇāmantaḥkaraṇasya
            ca pravṛttinivṛttyorīṣṭe / ekāgra ekarāmo 'vidyāparvaṇo 'tikrāntaḥ, parasya brahmaṇaḥ
            pratyanantaro bhavati / tadevaṃ caturavasthaṃ vairāgyaparva vijñāya tadanuṣṭhānāya
            yatiḥ prayateta / tasyopāyo dṛṣṭānuśravikaviṣayapratyākhyāne ya upadiṣṭo yaśca tuṣṭiṣu
            vakṣyamāṇastamekīkṛtyottarottarāṃ tattvabhūmiṃ vijñānasya viṣayīkurvanpūrvasyāṃ tattvabhūmau
            madhyasthaḥ syāt / aiśvaryamapratighātalakṣaṇam, yatpunaraṣṭavidhaṃ aṇimā mahimā laghimā
            garimā prāptiḥ prākāmyamīśitvaṃ vaśitvaṃ yatrakāmāvasāyitvamiti / atrāṇimā, mahimā,
            laghimā, garimeti bhūtavaiśeṣikam / buddhestu prāptyādi / evametaccaturvidhaṃ mahataḥ
            sāttvikaṃ rūpamiti /
            āha, atha guṇāntararūpaṃ kim ?
            ucyate</p>
         
         
         <p>  <span class="bold">tāmasamasmādviparyastam // ISk_23 //</span></p>
         
         
         <p>  etat asmāddharmādeḥ sattvarūpādiviparyastaṃ tāmasaṃ tamaḥprakarṣopajanitamityarthaḥ
            / atra śāstracoditānuṣṭhānādāśayaniṣpannasattvāvayavo dharma ityuktam / śāstracoditasya
            nityasya ca karmaṇo 'nuṣṭhānād buddhyavasthastamo 'vayava āśayatāṃ pratipanno 'dharmaḥ
            / sa cāpi dvividhaḥ- aniṣṭaśarīrendriyaviṣayopabhoganirvartakaḥ, khyātivārakaśca /
            yathā ca jñānaṃ dvividhaṃ śabdādyupalabdhilakṣaṇaṃ guṇapuruṣāntaropalabdhilakṣaṇaṃ
            caivamajñānamapi viparyayeṇa vācyam / yathā ca caturavasthaṃ vairāgyaṃ tathā yatamānādikaścaturavastho
            rāgaḥ yathā cāṣṭaguṇamaiśvaryamaṇimādi tathāṣṭaguṇamanaiśvaryamevametattāmasaṃ mahato
            rūpam / yaccaitadadharmādinimittabhūtamutkṛṣṭaṃ tamorūpaṃ tadrajasā sahāvirodhādekatāmivāpannamaśuddhirityācāryaiḥ
            paṭhyate / sattvarūpaṃ tu prakāśa iti / anayoścābhidhānādyaḥ pañcādhikaraṇapakṣaḥ
            prākṛtavaikṛtānāṃ jñānānāṃ pradhānavacchuṣkanadīsthānīyāntaḥkaraṇe bāhye ca prerakajñānāṃśakakṛta
            upanipātaḥ tathā sāttvikasthityātmakakṛtamapratyayasyāvasthānamiti tatpratikṣiptaṃ
            bhavati / kiṃ kāraṇaṃ ? yasmādaśuddhireva prakāśamalamatipravṛttaṃ nivartayituṃ prakarṣāpannānyābhūtā
            ca pravartayitum / ityevamaṣṭarūpā buddhirvyākhyātā // 23 //</p>
         
         
         
         
         <p>  kārikā 24
            </p>
         
         
         
         
         <p>  yastvasāvanantaramukto 'haṅkārastaṃ vyākhyāsyāmaḥ /
            āha, yadyevaṃ tasmādidameva tāvaducyatāṃ kimasyāhaṅkārasya lakṣaṇamiti ?
            ucyate-</p>
         
         
         <p>  <span class="bold">abhimāno 'haṅkāraḥ</span></p>
         
         
         <p>  kartuḥ svātmapratyavamarśātmako yo 'yamahamiti pratyaya utpadyate sa khalvahaṃkāraḥ,
            mahatastattvāntaram / kasmāt ? tasya sarvaviṣayādhyavasāyarūpatvāt, asya tu svātmapratyavamarśāt
            / na tvarthāntaram / kasmāt ? prakṛtivikārayorananyatvābhyupagamāt na hi naḥ prakṛterarthāntarabhūto
            vikāra iti prāgvistareṇa pratipāditam / sa ca mūrtipratyayābhyāṃ mahataḥ sthūlataraḥ
            / kasmāt ? avibhāgāt, vibhāganiṣpatteḥ kālādivat / triguṇasya ca mahato vikāratvādasāvapi
            triguṇaḥ / kasmāt ? prakṛtirūpasya vikāre dṛṣṭatvāt tantupaṭavat / tadbhāvasanniviṣṭāstu
            ye sattvādayasya ācāryairvaikārikataijasabhūtādiśabdenākhyāyante / tathā ca śāstramāha
            "etasmāddhi mahata ātmana ime traya ātmānaḥ sṛjyante vaikārikataijasabhūtādayo 'haṃkāralakṣaṇāḥ
            / ahamityevaiṣāṃ sāmānyalakṣaṇaṃ bhavati / guṇapravṛttau ca punarviśeṣalakṣaṇamiti"
            /
            āha, kā punarguṇapravṛttiryasyāmasmipratyayaikarūpasyāhaṅkārasya viśeṣapratipattirbhavatīti
            ?
            ucyate- yo 'yaṃ</p>
         
         
         <p>  <span class="bold">tasmāddvividhaḥ pravartate sargaḥ /</span></p>
         
         
         <p>  dvividha indriyalakṣanastanmātralakṣaṇaśca / sā guṇavṛttirityucyate / kasmāt ? tatkāryatvāt
            / guṇapravṛttikāryo hi sargaḥ / dṛśyate ca khalu loke kāryakāraṇamupacaryamāṇam /
            tadyathā śālīnbhuṅkta iti /
            āha, prāguktamahaṃkārātṣoḍaśako gaṇa utpadyate / idānīṃ punarucyate tasmāddvividhaḥ
            pravartate sargaḥ / tadidaṃ pūrvottaravyāghātādayuktamiti /
            ucyate- na, sāmānyena vivakṣitatvāt /
            abhedavivakṣāyāṃ hi kṛtvā kāryakāraṇalakṣaṇamevamasmābhirupadiṣṭaṃ dvividhaḥ sarga
            iti / bhedavivakṣāyāṃ punaḥ</p>
         
         
         <p>  <span class="bold">aindriya ekādaśakastānmātraḥ pañcakaścaiva // ISk_24 //</span></p>
         
         
         <p>  indriyāṇāmayamaindriyaḥ ekādaśa parimāṇamasya ekādaśakaḥ / evaṃ tanmātreṣu vaktavyam
            / tanmātrāṇāṃ śabdasparśādīnāmayaṃ tānmātraḥ sargaḥ / pañcakaśca pañca parimāṇamasyeti
            pañcakaḥ / asya tu ṣoḍaśakasya vikārasya saṃjñālakṣaṇaprayojanānyuttaratra vakṣyati
            / eṣā guṇapravṛttirvyākhyātā / yasyāmasmipratyayasya viśeṣagrahaṇaṃ bhavati- śabde
            'haṃ sparśe 'haṃ rūpe 'haṃ rase 'haṃ gandhe 'hamiti /
            āha, ahaṅkāre sattvādīnāṃ saṃjñāntarāvacanam, ānarthakyāt / yadidamahaṃkāre sattvādīnāṃ
            saṃjñāntaramārabhyate vaikārikastaijaso bhūtādiriti, tanna vaktavyam / kasmāt ? ānarthakyāt
            / na hi tattvāntarasanniveśināṃ sattvādīnāṃ saṃjñāntarābhidhāne kiṃcitprayojanamastīti,
            saṃjñābhūyastvāt / athāyaṃ nirbandhastattvāntaram, saṃjñābhūyastvaṃ prāpnoti / prayojanābhidhānaṃ
            vā / viśiṣṭayatnānāmanākasmikatvāt / athavā prayojanaṃ vaktavyam- evamarthamahaṅkāre
            saṃjñāntarābhidhānamiti / kasmāt ? na hi viśiṣṭayatnānāmākasmikatvamupapadyata iti
            /
            ucyate- na, kāryaviśeṣahetutvāt / mahadādilakṣaṇānāṃ hi guṇānāmanekarūpastattvārambha
            iti hi na saṃjñāntaramārabhyate / ahaṃkārastu sattvatamobahulayorindriyatanmātraparvaṇoḥ
            prakṛtiḥ tadarthamācāryāṇāṃ yatnaviśeṣaḥ / dharmādiviśeṣābhyupāmānmahati prasaṃga
            iti cet na viśeṣitatvāt / tattvāntarārambha iti viśeṣitam, na tu dharmādayastattvāntaramato
            na mahati prasaṃgaḥ / viśeṣānabhidhānādayuktamiti cet syādetat, kaḥ punaratra viśeṣo
            yena dharmādi na tattvāntaram, tattvāntaraṃ tu śrotrādīti ? etacca naivam kutaḥ ?
            vṛttimātre tadupacārāt / vṛttimātre hi mahato dharmādyupacāraḥ / tathā ca tantrāntare
            'pyuktam "prakāśavṛttirdharma" iti / vṛttiniṣpāditastu saṃsthānaviśeṣo vṛttimatastattvāntaramityanayorviśeṣaḥ
            / tasmādyuktametat kāryaviśeṣahetutvamiti // 24 //</p>
         
         
         
         
         <p>  kārikā 25
            </p>
         
         
         
         
         <p>  āha, yadyevamidaṃ tarhi vaktavyamuṣya kāryaviśeṣasyaivaṃ saṃjñakādahaṃkārātpravṛttiriti
            /
            ucyate-</p>
         
         
         <p>  <span class="bold">sāttvika ekādaśakaḥ pravartate vaikṛtādahaṅkārāt /</span></p>
         
         
         <p>  sarga ityanuvartate / ekādaśendriyāṇi sattvabahulāni vaikṛtādahaṃkārātpravartante
            niṣpadyanta ityarthaḥ / ekādaśābhidhānādeva cendriyapratītiḥ, pūrvasūtre tatsāmānādhikaraṇyāt
            / ato na punarindriyagrahaṇam /
            āha, tanmātrasargaḥ punaḥ kiṃguṇaḥ, kasmāccāhaṅkārātpravartate iti ?
            ucyate-</p>
         
         
         <p>  <span class="bold">bhūtādestānmātraḥ sa tāmasaḥ</span></p>
         
         
         <p>  bhūtāderbhūtādisaṃjñakāttamaḥpradhānāttānmātraḥ sargaḥ / tānmātrastu tamobahulo
            bhūtādisaṃjñakādahaṅkārātpravartate / tatra punastanmātragrahaṇātsaṃkhyā śasyata iti
            nocyate /
            āha, prakṛtiviśeṣanirdeśānarthakyam / prāguktaṃ sattvādīnāmahaṅkārāvasthitānāṃ vaikārikādyāḥ
            saṃjñā ucyante / tadyadi sattvaṃ vaikārikaśabdenocyate vaikārikāṇi caindriya ekādaśakaḥ
            sargaḥ pravartata ityukte gamyata etat sāttviko 'sau, bhūtādestānmātra ityukte gamyata
            etat tāmasa iti / kasmāt ? na hyasti sambhavo yatsattvāttamobahulaḥ sargaḥ syāttamasaśca
            sattvabahula iti /
            ucyate- na, aprasiddhatvajñāpanāt / yasyaivārthasya jñāpanārthamevamiha kriyate, kathaṃ
            gamyate sattvaṃ vaikārikaśabdenocyate, tamo bhūtādiśabdena, rajastaijasaśabdena ?
            aprasiddhārthā hi tāntrikī paribhāṣeyamanirṇītā na gamyata iti /
            āha, taijasasaṃjñānarthakyamiti /
            ucyate na,</p>
         
         
         <p>  <span class="bold">taijasādubhayam // ISk_25 //</span></p>
         
         
         <p>  ubhayatra tatsāmarthyāt / syādetadevaṃ yadyasya kāryasāmarthyameva na syāt / asmāttu
            taijasādubhayamapyetattanmātrendriyasaṃjñakaṃ pravartata ityanuvartate / katham ?
            yadā hi vaikāriko 'haṅkāra indriyabhāvena pravartate tadā niṣkriyatvāttaijasaṃ pravartakatvenākāṃkṣati,
            bhūtādi bhedakatvena / kasmāt ? tenaiva tadbhedāt / tadyathāgnināgnau prakṣipto 'gnireva
            bhavati, āpo vāpsu prakṣiptā āpa eva bhavanti, evaṃ sattvameva sattve tu bhedaṃ janayati
            guṇāntarasaṃsargamapekṣate / bhūtādilakṣaṇasya tu tamasaḥ saṃsargād bhidyamānaṃ taijasena
            ca rajasā kriyātmakenānugṛhītamekādaśendriyabhāvamapekṣate / tathā bhūtādilakṣaṇaṃ
            tamo 'haṅkārāttanmātrabhāvena pravartamānaṃ pravṛttyarthaṃ taijasamākāṃkṣati, vaikārikaṃ
            bhedatvena / kasmāt ? tenaiva tasya bhedāditi yojyam / śāsraṃ caivamāha- "tadetasminvaikārike
            strakṣyamāṇa eṣa bhūtādistaijasenopaṣṭabdha evaṃ vaikārikamabhidhāvati / tathaiva
            tasminbhūtādau srakṣyamāṇe eṣa bhūtādistaijasenoṣṭabdha etaṃ bhūtādimabhibhavati /"
            ityanena nyāyena taijasādubhayaniṣpattiriti vyākhyāto 'haṅkāraḥ // 25 //</p>
         
         
         
         
         <p>  kārikā 26
            </p>
         
         
         
         
         <p>  āha, prāgapadiṣṭa aindriya ekādaśakaḥ pravartate vaikṛtādahaṃkārāditi, tatsāmānyābhidhānānna
            pratipadyāmahe / tasmādvaktavyaṃ kānīndriyāṇi bhavato 'bhipretāni ?
            ucyate- dvividhānīndriyāṇi, buddhīndriyāṇi, karmendriyāṇi ca / tatra</p>
         
         
         <p>  <span class="bold">buddhīndriyāṇi karṇatvakcakṣūrasananāsikākhyāni /</span></p>
         
         
         <p>  karṇau tvakcakṣuṣī ca rasanaṃ ca nāsikā ca karṇatvakcakṣūrasananāsikāḥ / ākhyānamākhyā
            pratyāyanamityarthaḥ / etaiḥ śabdairākhyā yeṣāṃ tānīmāni karṇatvakcakṣūrasananāsikākhyāni
            / adhiṣṭhānabhedāddvivacanena vigrahaḥ kriyate / etāni buddhīndriyāṇi pratyavagantavyāni
            / buddherindriyāṇi buddhīndriyāṇi /
            kiṃ punaretāni buddheriti ?
            ucyate- śabdādiviṣayapratipattau dvāram / kasmāt ? abahirvṛttitvāt / antaḥkaraṇasya
            nāsti bahirvṛttirityato nālametatsākṣācchabdādīnarthānpratipattum / tasmācchrotrādilakṣaṇaṃ
            sākṣād bāhyaviṣayaprakāśanasamarthaṃ kāraṇāntaramapekṣate / tatpraṇālikayā tasya viṣayagrahaṇam
            / tasmādyuktamuktaṃ buddherbāhyaviṣayapratipattau dvārabhūtatvādbuddhīndriyāṇīti /
            āha, karmendriyāṇi punaḥ kānīti ?</p>
         
         
         <p>  <span class="bold">vākpāṇipādapāyūpasthāḥ karmendriyāṇyāhuḥ // ISk_26 //</span></p>
         
         
         <p>  vākca pāṇī ca pādau pāyuścopasthaśca vākpāṇipādapāyūpasthāḥ / etāni karmendriyāṇyāhurācakṣate
            / karmārthānīndriyāṇi karmendriyāṇi / kiṃ punaḥ karma ? vacanādi vakṣyamāṇam / etadvikurvat
            iti karmendriyāṇi /
            āha, kathametadupalabhyate adhiṣṭhānādarthāntarabhūtānīndriyāṇi, na punaradhiṣṭhānamātramiti
            ?
            ucyate- adhiṣṭhānādindriyapṛthaktvam, śaktiviśeṣopalambhāt / yathā śarīrāsambhavino
            viṣayavyavasāyalakṣaṇasya śaktiviśeṣasyopalambhādarthāntaraṃ buddhiranumīyate, evamadhiṣṭhānāsambhavino
            viṣayagrahaṇalakṣaṇasya śaktiviśeṣasyopalambhādarthāntaramindriyamiti /
            āha, na, asambhavāsiddheḥ / adhiṣṭhānamātrasya viṣayagrahaṇaṃ na sambhavati, arthāntarasya
            ca sambhavati ityetadubhayamapi cāprasiddhamiti /
            ucyate- naitadaprasiddham / tulyajātīyeṣu tadanupapatteḥ / yasmād bhautikeṣvanyeṣu
            ghaṭādiṣu viṣayagrahaṇasāmarthyāsambhavaḥ āhaṃkāravikāravattatsāmarthyāpratiṣedhānnendriyāṇāṃ
            nastatpratiṣedho 'numātavya iti / etaccāyuktam / kasmāt ? śaktibhedāpatteḥ / vaikārikaṃ
            sattvamāhaṅkārikaṃ prakāśarūpaṃ, tacchaktiviśeṣādindriyāṇi utpadyante / bhūtādilakṣaṇasya
            tamasaḥ sāmarthyāt tanmātrāṇi parasya, pṛthivyādīnāmekarūpatvāt / tasmādayamasamaḥ
            samādhiriti / etena bhautikatvaṃ pratyuktam /
            āha, kathamavagamyate bahūnīndriyāṇi, na punarekamevendriyaṃ manovatsarvārthamanekādhiṣṭhānaṃ
            syāditi ?
            ucyate- na, yugapatpravṛttyapravṛttiprasaṃgāt / yadyekamevendriyaṃ manovatsarvārthamanekādhiṣṭhānaṃ
            syādekaviṣayapratipattau vā sarvaviṣayapratipattiḥ / dṛṣṭastu grahaṇabhedastasmānnaikamindriyamiti
            / bhautikairanugrahopaghātadarśanādindriyāṇāṃ bhautikatvamiti cet syānmatam, iha bhautikānāṃ
            ghaṭādīnāṃ bhautikairmṛddaṇḍacakrasūtrodakamudgarādibhiranugrahopaghāto dṛṣṭaḥ / yadi
            ca bhautikānīndriyāṇi na syuḥ naiṣāṃ bhautikairañjanādibhiranugrahaḥ kriyate, upaghātaśca
            rajaḥprabhṛtibhiriti / etaccāyuktam / kasmāt ? anekāntāt / tadyathā bhautikairvadanādibhirantaḥkaraṇasya
            grahaṇadhāraṇasmṛtilakṣaṇo 'nugrahaḥ kriyate, upaghātaścopalādibhiḥ / na cāsya bhautikatvam
            / evamindriyasyāpi syāt / vaiśeṣikaguṇavyañjakatvādvikārapratītiriti cet atha matam-
            pṛthivyādivaiśeṣiko gandho ghrāṇenābhivyajyate / audako rase rasanena ca / āgneyaṃ
            rūpaṃ vīkṣaṇena / vāyavīyaḥ sparśastvacā /ākāśīyaḥ śabdaḥ śrotreṇa / yena ca yasya
            vaiśeṣikaguṇābhivyaktistasya tadvikāratvaṃ dṛṣṭam / tadyathā pradīpasya rūpābhivyañjakatve
            sati taijasatvamiti / etaccānupapannam / kasmāt ? aniṣṭaprasaṃgāt / vaiśeṣikaguṇavyañjakānāṃ
            tadvikāramicchataḥ prāptamapāṃ gandhābhivyaktihetutvāt pārthivattvam / athaitadaniṣṭaṃ,
            na tarhyaikāntiko heturiti / tatra yaduktaṃ vaiśeṣikaguṇābhivyañjakatvād bhautikānīndriyāṇīti
            etadayuktam // 26 //</p>
         
         
         
         
         <p>  kārikā 27
            </p>
         
         
         
         
         <p>  āha, ekādaśendriyāṇi ahaṅkārādutpadyanta iti prāgapadiṣṭam / idānīṃ buddhīndriyakarmendriyāṇi
            daśāpadiśyante / tadidaṃ padārthanyūnamiti /
            ucyate- syādetadevam, yadyetāvadindriyaparva syāt / kiṃ tarhīti-</p>
         
         
         <p>  <span class="bold">saṅkalpakamatra manaḥ</span></p>
         
         
         <p>  atrendriyaparvaṇi mano bhavadbhiḥ pratyavagantavyam / tatra saṃkalpakamiti lakṣaṇamācakṣmahe
            / saṃkalpo 'bhilāṣa icchātṛṣṇetyādyanarthāntaram / saṃkalpayatīti saṃkalpakam / etanmanaso
            lakṣaṇam /
            tasmādasya pratyakṣato 'nupalabhyamānasyāstitvamavasīyate / kasmāt ? vyastasamastānāmindriyāntarāṇāṃ
            tadasambhavāt / apohya hi manaḥ saṃkalpaṃ vyastānāmindriyāntarāṇāṃ bhavānparikalpayet
            samastānāṃ vā ? kiṃ cātaḥ ? tanna tāvadvyasthānāmindriyāṇāṃ saṃkalpo bhavati / kiṃ
            kāraṇam ? aniyataviṣayatvāt / niyato hi śrotrādīnāṃ śabdādirviṣayaḥ / aniyataviṣayaśca
            saṃkalpaḥ / kiṃca trikālaviṣayatvāt / vartamānaviṣayā śrotrādivṛttiḥ trikālaviṣayaśca
            saṃkalpaḥ / tasmānna vyastānāṃ nāpi samastānām / badhirādiṣu tadabhāvaprasaṃgāt /
            yadi samastendriyavṛttiḥ saṃkalpaḥ syātprāṇādivaditi cet syānmatam, yathā samastendriyavṛttiḥ
            prāṇādiḥ, na cānyataravaikalye tadabhāvaḥ, evaṃ samastendriyavṛttiḥ saṃkalpaḥ syānna
            cānyataravaikalye tadabhāvaḥ syāditi / etaccānupapannam / viśeṣitatvāt / nirviṣayā
            prāṇādivṛttiḥ / śabdādiviṣayastu saṃkalpa iti viśeṣitam / tasmādvyastasamastānāmindriyāṇāṃ
            saṃkalpānupapattermanaso liṅgametadastitve iti siddham /
            āha, tadavadhāraṇīyam, indriyadvaividhyāt / dviprakārāṇi hīndriyāṇi purastādupadiṣṭāni
            / tatra mano 'pyavadhāraṇīyaṃ kiṃ buddhīndriyamatha karmendriyamiti ?
            ucyate-</p>
         
         
         <p>  <span class="bold">taccendriyamubhayathā samākhyātam /</span></p>
         
         
         <p>  hyarthe caḥ paṭhitaḥ / taddhīndriyamubhayathetyarthaḥ / mano na kevalaṃ buddhīndriyamapi
            tu karmendriyamapi /
            niyamahetvabhāvādayuktamiti cet syātpunaretat, ko 'tra niyamahetuḥ yadindriyatvāviśeṣe
            manasa evobhayapracāratvamabhyupagamyate, nānyeṣāmiti ?
            ucyate-</p>
         
         
         <p>  <span class="bold">antastrikālaviṣayaṃ tasmādubhayapracāraṃ tat // ISk_27 //</span></p>
         
         
         <p>  trikālaviṣayatvāt / iha yasyāntastriṣu ca kāleṣu karaṇasya vṛttistadubhayapracāram,
            tadyathā buddhiḥ / sākṣāt viṣayānabhisandhānādatītānāgatavartamānaviṣayatvācca mano
            'ntastrikālaviṣayam / tasmādubhayapracāraṃ taditi siddham // 27 //</p>
         
         
         <p>  // yuktidīpikāyāṃ sāṃkhyasaptatipaddhatau ṣaṣṭhamāhnikam //</p>
         
         
         
         
         <p>  kārikā 28
            </p>
         
         
         
         
         <p>  samadhigataṃ karaṇaparva / tasyedānīṃ vyastasamastavṛttayo vaktavyāḥ / sati cobhayābhidhāne
            vyastavṛttireva tāvaducyate, na samastavṛttiḥ / kiṃ kāraṇam ? prakaraṇaśeṣabhūtatvāt
            / śrotrādīnāṃ hi sadbhāvaprakaraṇamidamanukrāntam / sa caiṣāṃ sadbhāvaḥ śaktiviśeṣopālambhādityuktam
            / idānīmasau śaktiviśeṣo 'smākaṃ vyastavṛttirityucyate / tasmāttadanukramaṇaṃ kariṣyāmaḥ
            /
            āha, yadyevaṃ tasmāducyatāṃ tasya karaṇasya kasminnarthe vṛttiḥ, kiṃ lakṣaṇaṃ veti
            ?
            ucyate- yaduktaṃ tasya kasminnarthe vṛttirityatra brūmaḥ</p>
         
         
         <p>  <span class="bold">rūpādiṣu pañcānāmālocanamātramiṣyate vṛttiḥ /</span></p>
         
         
         <p>  rūpādiṣu śabdasparśarūparasagandheṣu svabhedabhinneṣu pañcānāṃ śrotratvakcakṣurjihvāghrāṇānāṃ
            śravaṇasparśanadarśanarasanaghrāṇalakṣaṇo vyāpāro vṛttirityucyate / tatra karaṇanirdeśe
            śrotrendriyasya prākpāṭhāttadviṣayanirdeśātilaṃghane prayojanaṃ nāstīti kṛtvā śabdādiṣu
            pañcānāmityeva paṭhitavyam / prāktanastu pramādapāṭhaḥ /
            yatpunaretaduktaṃ kiṃlakṣaṇeti atra brūmaḥ- ālocanamātramiṣyate / ālocanaṃ grahaṇamityanarthāntaram
            / mātraśabdo viśeṣanivṛttyarthaḥ / tadyathā bhaikṣamātramasmingrāme labhyata ityukte
            nānyo viśeṣa iti jñāyate / chandromātramadhīte māṇavaka ityukte nānyadadhīta iti /
            evamālocanamātramindriyāṇāmiṣyate vṛttirityukte nānyo viśeṣa iti gamyate / tena kiṃ
            siddhaṃ bhavati ? yaduktamanyairācāryaiḥ sāmānyajñānamindriyāṇāṃ viśeṣajñānaṃ buddheriti
            tatpratiṣiddhaṃ bhavati /
            āha, kaḥ punarasmindarśane doṣo yata etatpratiṣidyata iti ?
            ucyate- sāmānyaviśeṣayoritaretarāpekṣatve satyekasminnavirodhādanyataraparikalpanānarthakyam
            / yadi khalvindriyasya sāmānyajñānaṃ na syāttena viśeṣāpekṣaṃ sāmānyaṃ sāmānyāpekṣaśca
            viśeṣa iti yatra sāmānyajñānaṃ tatra viśeṣajñānamapi na pratiṣidhyata ityubhayamapīndriyasya
            syāt / tataścāntaḥkaraṇaparikalpanānarthakyam / viśeṣavato vāntaḥkaraṇasya kaḥ sāmānyena
            virodha ityubhayasyāpi tatra sambhavādindriyānarthakyam / tasmādapratyayamindriyamiti
            / indriyasya cetpratyayaḥ syādyathā pratyayavato 'ntaḥkaraṇasyāniyataviṣayatvam, evamasyāpi
            syāt na tu tadasti / tasmādapratyayamindriyamiti / kiṃca kālātivṛttiprasaṃgāt / indriyasya
            cetpratyayaḥ syādyathā pratyayavato 'ntaḥkaraṇasya trikālaviṣayatvamevamasyāpi syāt
            / na tu tadasti / tasmādapratyayamindriyamiti / kiṃ cānyat smṛtyadarśanāt / indriyasya
            cetpratyayaḥ syādyathā pratyayavato 'ntaḥkaraṇasyādirūpopapattirevamatrāpi syāt /
            na tu tadasti / tasmādapratyayamindriyaṃ siddhamiti /
            ucyate- na kāraṇāntaraprasaṃgāt / yadi pradīpavadindriyaṃ prakāśakaṃ syāttena yathā
            tatprakāśiteṣu ghaṭādiṣvartheṣu karaṇāntaramārgaṇamevamatrāpi syāt / na caitadiṣṭam
            / ato na pradīpavadindriyaṃ prakāśakamiti / antaḥkaraṇasadbhāvādayuktamiti cet syānmatam-
            asti kāraṇāntaraṃ buddhilakṣaṇaṃ yadindriyeṇa pradīpavatprakāśitamarthaṃ gṛhṇāti /
            tasmātparavādānuvādo 'yaṃ kriyate, na pratiṣedha iti / tacca naivam / kasmāt ? pradīpendriyayoranyatarānupādānaprasaṃgāt
            / indriyamapi prakāśakam, pradīpo 'pi / tatrānyatarasyānupādānaṃ prasaktam / kasmāt
            ? na hyekārthakāriṇo yugapatkaraṇe sāmarthyamastīti / kiṃ cānyat / antaḥkaraṇahāneḥ
            / indriyeṇa pradīpavatprakāśitānbāhyānarthānsākṣādantaḥkaraṇaṃ gṛhṇātīti vadato 'ntaḥkaraṇameva
            hīyate / tasmādayuktamantaḥkaraṇasya sāmarthyam / puruṣasyeti cenna karaṇānarthakyaprasaṃgāt
            / sākṣādviṣayagrahaṇasamarthaṃ puruṣamicchataḥ karaṇānarthakyaṃ prasajyate / tasmādyuktametat
            grāhakamindriyaṃ na tu pradīpavatprakāśakamiti /
            āha, bhavatu tāvad grahaṇamātramindriyavṛttirapratyayā / grahaṇapratyayaprakāśābhedaḥ
            ?
            ucyate- viṣayasamparkāttādrūpyāpattirindriyavṛttigrahaṇaṃ, tathā viṣayendriyavṛttyanukāreṇa
            niścayo gaurayaṃ śuklo dhāvatītyevamādiḥ pratyayaḥ / tathā viṣayasamparkāgame śrotrādivṛtteḥ
            tādrūpyāgamo vartamānakālatā, grahaṇasyānubhavāttu saṃskārādhānaṃ tatpūrvikā ca smṛtiriti
            trikālaviṣayā pratyayasyetyayamanayorviśeṣaḥ / bāhyastu prakāśo na viṣayarūpāpannaḥ
            / saṃskārāttu ghaṭādīnāṃ vyavadhānarūpaṃ pārthivaṃ chāyālakṣaṇaṃ vyañjakatvāya kalpate,
            cakṣuṣo 'nugrahāya / ubhayorvā cakṣurviṣayayorityapare / tasmādupapannametat prakāśakaṃ
            pradīpādi, grāhakaṃ śrotrādi, vyavasāyakamantaḥkaraṇamiti /
            atha karmendriyāṇāṃ kā vṛttirityucyate- naiyāyikāstvevamāhuḥ- ghrāṇarasanacakṣustvakcchrotrāṇīndriyāṇi
            bhūtebhyaḥ / bhūtebhya ityanena svaviṣayopalabdhilakṣaṇaṃ hīndriyāṇāṃ bhūtaprakṛtitve
            sati nirvahati (?) nānyathā / tāni punarindriyakāraṇāni pṛthivyaptejovāyurākāśamiti
            bhūtāni / ebhyaḥ pañcabhyo yathāsaṃkhyaṃ ghrāṇarasanacakṣustvakcchrotrāṇi pañcendriyāṇi
            bhavanti / bhūtaprakṛtitvamiti bhūtasvabhāvaṃ vyākhyāyamānaṃ pañcasvapi sambhavati
            / bhūtakāraṇatvaṃ tvanyeṣu caturṣu tathaiva / śrotre tu kathaṃcitkarṇaśaṣkulyavacchinnanabhobhāgābhiprāyeṇa
            vyavahārataḥ samarthanīyam / evaṃ bhautikānīndriyāṇi svasvaviṣayamadhigantumutsahanta
            iti tallakṣaṇatvameṣāṃ sidhyatīti, ato bhūtebhya ityuktam / etattu sāṃkhyācāryāṇāṃ
            neṣṭam / evaṃ hi sāṃkhyavṛddhā āhuḥ- āhaṅkārikāṇīndriyāṇi arthaṃ sādhayitumarhanti
            nānyathā / tathā hi kārakaṃ kārakatvādeva prāpyakāri bhavati / bhautikāni cendriyāṇi
            kathaṃ prāpyakārīṇi duravartini viṣaye bhaveyuḥ ? āhaṃkārikāṇāṃ tu teṣāṃ vyāpakatvāt
            / viṣayākārapariṇāmātmikā vṛttirvṛttimato 'nanyā satī sambhavatyeveti suvacaṃ prāpyakāritvam
            api ca mahadaṇuguṇagrahaṇamāhaṅkāritve teṣāṃ kalpate, na bhautikatve / bhautikatve
            hi yatparimāṇaṃ karaṇaṃ tatparimāṇaṃ grāhyaṃ gṛhṇīyāt /
            āha, atha karmendriyāṇāṃ kā vṛttiriti ?
            ucyate-</p>
         
         
         <p>  <span class="bold">vacanādānaviharaṇotsargānandāśca pañcānām // ISk_28 //</span></p>
         
         
         <p>  vākpāṇipādapāyūpasthānāṃ tu vacanādānaviharaṇotsargānandalakṣaṇā yathākramaṃ vṛttayaḥ
            pratyavagantavyāḥ / tatrocyate 'neneti vacanam / tasmādya evārthapratyāyanasamartho
            varṇasamudāyaḥ padavākyaślokagranthalakṣaṇaḥ sa vāgindriyasyārtho nānyaḥ / ādīyate
            'nenetyādānam / āṅabhividhyarthe prayujyate / tataśca yadeva prakṣālanaparimārjanopasparśanādhyayanapraharaṇaśilpavyāyāmādi
            kṛtsnaṃ grahaṇaṃ sa indriyārthā nānyaḥ / viśiṣṭaṃ haraṇaṃ viharaṇam / ataśca yadeva
            samaviṣamanimnonnatacaṅkramaṇaparivartananāṭyavyāyāmādiḥ sa indriyārtho nānyaḥ / evamutkṛṣṭaḥ
            sarga utsargaḥ / nānyaḥ / ataśca ya evāśitapītavipariṇāmasya samyakstrotomārgānusāriṇo
            visargaḥ sa indriyārtho nānyaḥ / evamabhivyāpyānandamānandaḥ / tataśca ya evāsādhāraṇaprītinayanābhiniṣpattilakṣaṇaḥ
            sa indriyārtho nānyaḥ // 28 //</p>
         
         
         
         
         <p>  kārikā 29
            </p>
         
         
         
         
         <p>  āha, prāgantaḥkaraṇavṛttinirdeśaḥ, sargakramānugamātpūrvaṃ buddhyahaṃkāramanasāṃ
            vṛttinirdeśaḥ kartavyaḥ / kiṃ kāraṇam ? evaṃ hi sargakramo 'nugato bhavati / kramabhede
            vā prayojanaṃ vaktavyamiti /
            ucyate- na, indriyavṛttipūrvakatvāt / antaḥkaraṇasya hi indriyavṛttipravartakaḥ pratyayaḥ
            / tathā ca vakṣyati- dṛṣṭe tathāpyadṛṣṭe trayasya tatpūrvikā vṛttiriti (<span class="it">ISk 30</span>) / tasmātsargakrameṇa vinā tannirdeśaḥ prāgācāryeṇa kriyate iti /
            āha, tadasambhavaḥ, śāstre prāgabhimānābhidhānāt / śāstraṃ hyevamāha- kā nu bhoḥ saṃjñā
            māturudare 'vasthitaṃ kumāraṃ pratyabhinirviśata iti ? asmītyeṣā māhātmī saṃviditi
            / tathā kāryakāraṇavyūhasamakālaṃ māhātmyaśarīro 'smīti pratibuddhyate / pravṛttāścaiva
            hyavyaktā bhavantyasmītyasmitāmātrāḥ / pramāṇaṃ ca śāstram / tasmātprāgantaḥkaraṇanirdeśaḥ
            kartavyaḥ /
            ucyate- tannimittārthena vivakṣitatvāt / satyametat kāryakāraṇavyūhaniṣpattisamakālamasmītyeṣā
            māhātmī saṃvit pratyupadhīyate / śabdādiviṣayastvantaḥkaraṇapratyayaḥ śrotrādinimitta
            iti / etatpūrvaśabdena vivakṣitam / na ca nimittamatikramya naimittikābhidhānaṃ nyāyyam
            /
            athavā naiva vayamidaṃ praṣṭavyā yathā prāgantaḥkaraṇavṛttinirdeśaḥ kartavya iti /
            kiṃ kāraṇam ? yasmāt</p>
         
         
         <p>  <span class="bold">svālakṣaṇyaṃ vṛttistrayasya</span></p>
         
         
         <p>  svalakṣaṇameva svālakṣaṇyam / svārthe taddhitavṛttiḥ, anyabhāvastu kālaśabdavyavāyāditi
            / yathā buddhyahaṃkāramanasāṃ hi saukṣmyānna śakyaṃ svarūpamabhidhātumityato vṛttireva
            lakṣaṇabhāvenopadiśyate / śrotrādīnāmapi ca saukṣmyāllakṣaṇamapadeṣṭumaśakyamiti vṛttirevocyate,
            na lakṣaṇam / tadeva caiṣā lakṣaṇaṃ bhavati / yacchabdālocanasamarthaṃ tacchrotram
            / evamitareṣvapi vaktavyam / buddhyahaṃkāramanasāṃ ca lakṣaṇamadhyavasāyādyuktam /
            tadeva vṛttitvenācakṣāṇaḥ śrotrādīnāmeva cābhidadhānaṃ lakṣaṇaṃ cāpyācakṣāṇo vṛttivṛttimatorananyatvaṃ
            jñāpayati / anyathā tu yathādhyavasāyādi lakṣaṇamevaṃ rūpādiṣu pañcānāmalocanamātraṃ
            lakṣaṇamityucyate, na tu vṛttiriti / śrotrādivad buddhyādīnāmapi vyavasāyādayo vṛttirityucyate,
            na tu lakṣaṇam / tasmādanyathā nirdeśo jñāpakaṃ vṛttivṛttimatoranyatvasyeti vyākhyātā
            karaṇavṛttiḥ /</p>
         
         
         <p>  <span class="bold">saiṣā bhavatyasāmānyā /</span></p>
         
         
         <p>  seti pūrvakṛtāṃ vṛttimabhisambadhnāti / eṣeti sarvanāmnā pratyākṛṣṭāṃ tāmeva pratyakṣaṃ
            prati nirdiśati / bhavatīti vakṣyamāṇena dharmāntareṇāsyāstadvattānubhāvitaṃ khyāpayati
            / asāmānyeti dharmamācaṣṭe / sāmānyā sādhāraṇetyarthaḥ / na sāmānyāsāmānyā / pratikaraṇaṃ
            niyatetyuktaṃ bhavati / yā hīyamanukrāntā karaṇaparvaṇo 'dhyavasayādikā vṛttiriyaṃ
            vyastānāṃ karaṇānāṃ pratisvaṃ niyatā / tataścaiṣāṃ buddhyādīnāṃ kāryaviśeṣanimittabhāvasaṃsūcitasya
            svarūpasyāsaṃkaraḥ siddhaḥ /
            āha, sāmānyaviśeṣayoritaretarāpekṣatvādasāmānyābhidhānena sāmānyasyāpyabhidhānādadhyavasāyādikā
            karaṇānāmasāmānyā vṛttirityukte 'rthādāpannameṣāṃ sāmānyāpi vṛttirastīti / tasmādasāvapi
            vaktavyeti /
            ucyate-</p>
         
         
         <p>  <span class="bold">sāmānyakaraṇavṛttiḥ prāṇādyā vāyavaḥ pañca // ISk_29 //</span></p>
         
         
         <p>  sāmānyā cāsau karaṇavṛttiḥ sāmānyakaraṇavṛttiḥ / prāṇaścādyo yeṣāṃ te prāṇādyāḥ,
            prāṇāpānasamānodānavyānāḥ pañca samastakaraṇavṛttiḥ pratyavagantavyeti / taiḥ sarvaiḥ
            sahitaḥ prāṇa iti vedānteṣvapi /
            āha, ayuktametat / kasmāt ? dharmiṇo dharmyantaravṛttibhāvānupapatteḥ / vṛttirityayaṃ
            śabdo vyāpāramācaṣṭe / na ca dharmāntaraṃ dharmāntarasya vyāpāro bhavitumarhatīti
            /
            ucyate- na kārye kāraṇopacārāt / satyametat / dharmī dharmyantarasya vṛttitvenāśakyaḥ
            parikalpayitum / kiṃ tu sāmānyakaraṇavṛttyā preryamāṇo vāyustatpravaṇatvāttatkāryatāṃ
            pratipadyate / tatra prāṇādikārye vāyau prāṇopacāraṃ kṛtvā evamucyate- prāṇādyā vāyavaḥ
            pañca /
            tatpreraṇāsiddherayuktamiti cet syādetat, kathametadavagamyate 'rthāntarapreritasya
            vāyoriyaṃ kriyā bhavati na punaḥ svatantrasyeti ?
            ucyate- na svataḥ, tadvyatiriktatvānupapatteḥ / iheyamakasmādbhinnā kriyāvāyoḥ svato
            vā syāt, karaṇavṛttivyatiriktatvādvā / kiṃ cātaḥ ? tatra tāvatsvata upapadyate / kasmāt
            ? sarvatra prasaṃgāt svābhāvike hi vāyordiksaṃcāre 'bhyupagamyamāne sarvatra tatsaṃbhavaḥ
            syāt / tataśca tiryakpātādivṛttirhanyeta, na cānyataḥ / kasmāt ? adarśanāt / na hi
            pṛthivyādīnāṃ vāyupreraṇasāmarthyaṃ kvacidupalabdham / bhastrādiṣu dṛṣṭamiti cenna,
            anyanimittatvāt / atrāpi caitravyāpāra upalabhyate ityavaśyamanyannimittamupalabhyate
            ityabhyupagantavyam / ātmeti cenna, kriyāpratiṣedhāt / upapāditametatpūrvamātmā niṣkriya
            iti / na ca niṣkriyasya preraṇamupapadyate / na ca nirnimittā svabhāvabhedānāmanākasmikatvāt
            / tasmādyattannimittaṃ sā samastakaraṇavṛttiḥ /
            sa cāyaṃ vāyureka eva sthānasaṃcāraviśeṣānnānākhyo bhavati / yathaiko devadattaḥ pācako
            lāvaka iti kvacit / tadayuktam / kasmāt ? yugapatparasparātiśayavirodhāt / pūrvasmātpūrvasmāduttara
            uttaro vāyurbalīyāniti hyabhyupagamaḥ / tadetadekasyaikasminkāle nopapadyate / tasmādupapannaṃ
            prāṇādyā vāyavaḥ pañca /
            kiṃ punareṣāṃ prāṇādīnāṃ lakṣaṇamiti ?
            ucyate- dvividhāḥ prāṇādayaḥ / antarvṛttayo bahirvṛttayaśca / tatra mukhanāsikābhyāṃ
            pragamanātpraṇateśca prāṇaḥ / yo 'yaṃ mukhanāsikābhyāṃ sañcarati so 'ntarvṛttirvāyuḥ
            prāṇa ityabhidhīyate / yā kācitpraṇatirnāma bhūteṣu tadyathā praṇateyaṃ senā, praṇato
            'yaṃ vṛkṣaḥ, praṇato 'yaṃ dharme, praṇato 'yamarthe, praṇato 'yaṃ kāme, praṇato 'yaṃ
            vidyāyām / tadviparīteṣu vā bāhyaprāṇavṛttireṣā / prāṇiviṣaya evaiṣā bhavati / sa
            khalvayamatrābhivyakto bhavati / tadyathā mahatā vā duḥkhenābhiplutasya mahatā vā
            bandhunā viyuktasya, sahitasya vā saurabheyasya, nipānāvatīrṇasya vā mahiṣasyāvagateḥ
            /
            apakramaṇāccāpānaḥ / yo 'yaṃ rasaṃ dhātūn śukraṃ mūtraṃ purīṣaṃ vātārtavagarbhāṃścākarṣannadhogacchannayamantarvṛttirvāyurapāna
            ityabhidhīyate / yaccāpi kiṃcidapakramaṇaṃ nāma bhūteṣu tadyathā apakrānto 'yaṃ dharmādibhyastadviparītebhyo
            vā iti bāhyā khalvapānavṛttireṣā / apānaviṣaya evaiṣa bhavati / balavattaraścāyaṃ
            prāṇodvāyoḥ kasmāt ? eṣā hyetaṃ prāṇamūrdhvaṃ vartamānamarvāgeva sanniyacchati arvāgeva
            sanniruṇaddhi / eṣo 'trābhivyakto bhavati / tadyathā upakūpamupaśvabhraṃ vā parivartamānasyā__śatapadīṃ
            laṅghayataḥ /
            hṛdyavasthānātsaha bhāvācca samānaḥ / yastvayaṃ prāṇāpānayormadhye hṛdyavatiṣṭhate
            sa samāno vāyurantarvṛttiḥ yaścāpi kaścitsaha bhāvo nāma bhūteṣu dvandvārāmatā / tadyathā
            saha dāsye, saha yakṣye, saha tapaścariṣyāmi saha bhāryāputrairbandhubhiḥ suhṛdbhiśca
            vartiṣya bāhyā samānavṛttireṣā / samānaviṣaya evaiṣa bhavati iti / balavattaraḥ khalvayaṃ
            prāṇāpānābhyām / eṣa hyetau prāṇāpānau ūrdhvamarvākca vartamānau madhya eva sanniyacchati,
            madhya eva sanniruṇaddhi, sa caiṣau 'trābhivyakto bhavati / tadyathā srutasārasya
            vā sārameyasya, anaḍuho voḍhabhārasya, dharmābhitaptāyā vā eḍakāyā ardhārdhakāyaṃ
            śakaśaketi / prāṇānte sarvaprāṇināṃ prāṇāpānāvutsṛjyordhvamadhaśca muktayoktrau hayāviva
            viṣamaṃ saṃcārayan śarīraṃ sa parāsyati /
            mūrdhārohaṇadātmotkarṣaṇāccodānaḥ / yastvayaṃ prāṇāpānasamānānāṃ sthānānyatikramya
            rasaṃ dhātūṃścādāya mūrdhānamārohati tataśca pratihato nivṛttaḥ sthānakaraṇānupradānaviśeṣādvarṇapadavākyaślokagranthalakṣaṇasya
            śabdasyābhivyaktinimittaṃ bhavati ayamantarvṛttirvāyurudāna ityucyate / yaścāpi kaścidātmotkarṣo
            nāma bhūteṣu tadyathā hīnādasmi śreyān, sadṛśena vā sadṛśaḥ, sadṛśādasmi śreyān, śreyasā
            vā sadṛśaḥ, śreyaso vā śreyān / etasmiṃstathā rūpābhimāno vā prāptavidyastu / tadyathā
            bahvantaraviśeṣādalpāntaraviśeṣo 'smyaguṇavato vā guṇavānasmīti bāhyodānavṛttireṣā
            / udānaviṣaya evaiṣa bhavati / balavattaraḥ khalvayaṃ pūrvabhyaḥ / katham ? eṣa hyetānprāṇādīnūrdhvamavāṅmadhye
            ca vartamānānūrdhvamevonnayati, ūrdhvamevotkarṣati / sa caiṣo 'trābhivyakto bhavati
            śītodakena vā paryukṣitasya prāsamasiṃ vikośaṃ codyatamabhipaśyataḥ /
            śarīravyāpteratyantāvinābhāvācca vyānaḥ / yastvayamālomanakhāccharīraṃ vyāpya rasādīnāṃ
            dhātūnāṃ pṛthivyādināṃ vyūhaṃ marmaṇāṃ ca praspandanaṃ prāṇādīnāṃ ca sthitiṃ karoti
            so 'ntarvṛttirvyānaḥ / yaścāpi kaścidatyantāvinābhāvo nāma bhūteṣu tadyathā pativratā
            bhartāraṃ mṛtamapyanugacchati bhavāntare 'pyayameva bhartā syāt tathā dharmādibhistadviparītaiśceti
            bāhyo vyānaviṣaya evaiṣa prabhavati / balavattamaścāyaṃ sarvebhyaḥ / katham ? anena
            hi vyāpte śarīradaṇḍake tadvaśīkṛtānāṃ prāṇādīnāṃ samā sthitirbhavati / sa eṣo 'ntakāle
            prāṇabhṛtāmavinābhāvena vartamāno 'bhivyajyate / tadyathā hā tarhi pādau haimau śītībhūtau
            gulphe jaṅghe urū kaṭirudaramuraḥkaṇṭhe 'sya khuraghuro vartate hū(?) ityavaiṣo bāhyo
            vyāna iti / evamete prāṇādyāḥ sthānakāryaviśeṣasūcitāḥ pañca vāyavo vyākhyātāḥ teṣāṃ
            prerikā sāmānyakaraṇavṛttiḥ /
            eṣā ca tantrāntareṣu prayatna ityucyate / sa ca dharmādisaṃskārabhāvanāvaśādanuparato
            jīvanam / āha ca
            
            <p>
                 vṛttirantaḥ samastānāṃ karaṇānāṃ pradīpavat /<br />
                 aprakāśā kriyārūpā jīvanaṃ kāyadhārikā //
               </p>
         </p>
         
         
         <p>
              sā yāvadaniruddhā tu hanti vāyuṃ rajo 'dhikā /<br />
              dharmādyanāvṛttivaśāttāvajjīvati mānavaḥ //
            </p>
         
         
         <p>  atra ca sāmānyakaraṇavṛttigrahaṇasāmarthyātprāṇādyāḥ pañca vāyavaḥ / buddhīndriyāṇi
            ṣaṣṭham / karmendriyāṇi saptamam / pūraṣṭamam / pūrityahaṃkārāvasthāsaṃvidhamadhikurute
            / yasmādāha- tatra
            
            <p>
                 saṃvidahaṃkāragataṃ kāryaṃ kāraṇaṃ pūrayati yasmāt /<br />
                 tasmātpūrityuktā pratyavabhāsāṣṭamaṃ bhoktuḥ //
               </p>
         </p>
         
         
         <p>  sā cāhaṅkāragatā saṃvid buddhigataiva puruṣeṇopalabhyate /
            yasmādvakṣyati-
            ete pradīpakalpāḥ parasparavilakṣaṇā guṇaviśeṣāḥ /
            kṛtsnaṃ puruṣasyārthaṃ prakāśya buddhau prayacchanti // (<span class="it">ISk 36</span>)
            sarvapratyupabhogaṃ yasmātpuruṣasya sādhayati buddhiḥ // (<span class="it">ISk 37</span>)
            tasmātsaiva pūriti / śāstraṃ caivamāha- prāṇāpānasamānodānavyānāḥ pañca vāyavaḥ /
            ṣaṣṭhaṃ manaḥ / saptamī pūraṣṭamī vāk / vāggrahaṇena karmendriyaparvaṇo grahaṇam /
            manograhaṇena buddhīndriyaparvaṇaḥ / tadetatprāṇāṣṭamaṃ vaikārikaṃ guṇaśarīrasya paridraṣṭuḥ
            kṣetrajñasya śarīramādadānasya nityaṃ stambhasthānīyaṃ pratyaṅgaṃ bhavati, acchedyamabhedyamadāhyamavināśyamavikampyam
            / anityāni punarbhautikāni bāhyāni kuśamṛttikāsthānīyāni upacīyante ceti /
            āha, kutaḥ punariyaṃ prāṇādivṛttiḥ pravartata iti ? ucyate- sā karmayonibhyaḥ / mahataḥ
            pracyutaṃ hi rajo vikṛtam aṇḍasthānīyāḥ pañca karmayonayo bhavanti- dhṛtiḥ śraddhā
            sukhā vividiṣā avividiṣeti / āha ca
            
            <p>
                 pracyuto mahato yastu na prāpto jñānalakṣaṇam /<br />
                 vyāpāro jñānayonitvātsā yoniḥ kukkuṭāṇḍavat //
               </p>
         </p>
         
         
         <p>  tāsāṃ lakṣaṇaviṣayasatattvaguṇasamanvayā bhavanti / tatra lakṣaṇaṃ tāvat vyavasāyādapracyavanaṃ
            dhṛtiḥ / phalamanabhisandhāya śāstrokteṣu kāryeṣvavaśyakartavyatābījabhāvaḥ śraddhā
            / dṛṣṭānuśravikaphalābhilāṣadvārako hi buddherābhogaḥ sukhā / vettumicchā vividiṣā
            / tannivṛttiravividiṣā / tatra yadāyaṃ jantuḥ śubhāśubheṣu kāryeṣu vṛttyanusārī jijñāsurajijñāsurvā
            śarīraṃ parityajati tāmeva karmayonimupapadyate / tasyāmupapannastāmeva bhāvayati
            / etattāvallakṣanasatattvam / āha ca
            
            <p>
                 vāci karmaṇi saṃkalpe pratijñāṃ yo na rakṣati /<br />
                 tanniṣṭhastatpratijñaśca dhṛteretaddhi lakṣaṇam //
               </p>
         </p>
         
         
         <p>
              anasūyā brahmacaryaṃ yajanaṃ yājanaṃ tapaḥ /<br />
              dānaṃ parigrahaḥ śaucaṃ śraddhāyāṃ lakṣaṇaṃ smṛtam //
            </p>
         
         
         <p>
              sukhārthī yastu seveta vidyāṃ karma tapāṃsi vā /<br />
              prāyaścittaparo nityaṃ sukhāyāṃ sa tu vartate //
            </p>
         
         
         <p>
              dvitvaikatvapṛthaktvaṃ nityaṃ cetanamacetanaṃ sūkṣmam /<br />
              satkāryamasatkāryavividiṣitavyaṃ vividiṣāyāḥ //
            </p>
         
         
         <p>
              viṣapītasuptamattavadavividiṣā dhyāyināṃ sadā yoniḥ /<br />
              kāryakaraṇakṣayakarī prākṛtikā gatiḥ samākhyātā //
            </p>
         
         
         <p>  viṣayasatattvaṃ punaḥ sarvaviṣayiṇī dhṛtiḥ / āśramaviṣayiṇī śraddhā / dṛṣṭānuśravikaviṣayiṇī
            sukhā / vyaktaviṣayiṇī vividiṣā / avyaktaviṣayiṇyavividiṣā / guṇasamanvayastu rajastamobahulā
            dhṛtiḥ / sattvarajobahulā śraddhā / sattvatamobahulā sukhā / rajobahulā vividiṣā /
            tamobahulāvividiṣā iti / uktaṃ ca
            
            <p>
                 lakṣaṇaviṣayasatattvaṃ traiguṇyasamanvayaṃ ca pañcānām /<br />
                 yonīnāṃ yo vidyādyativṛṣabhaṃ taṃ tvahaṃ manye //
               </p>
         </p>
         
         
         <p>  ityuktāḥ prāṇādayo yonayaśca /
            etad dvayamadhigamya samyaṅmārgānugamanaṃ kuryāt / rajastamodharmādisādhanabhāvavinivṛttitastvatra
            prāṇānāmantarvṛttiranupādhikatvādanivartyā / bahirvṛttistu mārgāmārgaviṣayatayā prayoktavyā
            / kathamityucyate- prāṇaviṣayā tāvatpraṇatirdharmādiviṣaya evāparoddhavyā / tato hyasya
            sattvavṛddhiḥ, sattvavṛddheścottarottarabuddhirūpādhigamaḥ / apānaviṣayastvapakramaṇaṃ
            dharmādiviṣaya evāparoddhavyamevaṃ hyasya khyātiviṣayākārasya tamaso nirhrāsaḥ / tataścottarottarabuddhirūpādhigamaḥ
            / tathā samānaviṣayaṃ sāhacaryasattvadharmānuguṇaṃ kuryāt / yasmācchāstramāha- sattvārāmaḥ
            sattvamithunaśca sadā syāditi / ātmotkarṣa tūdānaviṣayam / avidyāparvaṇo 'ntyaṃ rūpaṃ
            vivarjya tatpratipakṣairnivartayet / atyantāvinābhāvaṃ ca vyānaviṣayaṃ jñānaviṣaya
            eva bhāvayet / yonīnāṃ catasṛṇāṃ dharmatābījatāmevādadyāt / avividiṣāmapi aniṣṭaphalahetuṣu
            bhāvayet / so 'yaṃ dharmādiṣu pravaṇastatpratipakṣāpakrāntaḥ sattvārāmo vinivṛttābhimāno
            jñānaniṣṭhaḥ saviśuddhayoniracireṇa parama brahmopapadyata iti / āha ca
            
            <p>
                 bāhyāṃ prāṇavivṛttiṃ samyaṅmārge budhaḥ pratiṣṭhāpya /<br />
                 vinivṛttavikharakaluṣo dhruvamamṛtaṃ sthānamabhyeti //
               </p>
         </p>
         
         
         <p>
              pañcānāṃ yonīnāṃ dharmādinimittatāṃ ca saṃsthāpya /<br />
              paripakvamityadhastānna punastadbhāvito gacchet //
            </p>
         
         
         <p>  iti vyākhyātā vyastasamastā karaṇānāṃ vṛttiḥ // 29 //</p>
         
         
         
         
         <p>  kārikā 30
            </p>
         
         
         
         
         <p>  āha, yeyamekaikasmin rūpādāvarthe karaṇacatuṣṭayasya vṛttiḥ sā kiṃ yugapat āhosvit
            krameṇeti ? kutaḥ saṃśaya iti cet ubhayathā dṛṣṭatvāt / ihaikārthaviṣayāṇāṃ yugapadapi
            vṛttirdṛṣṭā / tadyathā candramaṇḍale cakṣuṣāṃ manaso vā / kramaśaśca tadyathā ghaṭe
            madhūdakapayasām / ekārthaviṣayaṃ ca karaṇacatuṣṭayam / ato naḥ saṃśayaḥ kiṃ cakṣurmanovadyugapadasya
            vṛttiḥ, āhosvinmadhvādivatkrameṇeti ?
            ucyate- yathādarśanamapi tāvaducyatām / kimatra yuktaṃ bhavān manyate ? sa cetsapyagupadekṣyasi
            ko nirbandhastadeva pratipadyāmahe iti /
            yadyavaṃ tasmādidamasmaddarśanam</p>
         
         
         <p>  <span class="bold">yugapaccatuṣṭayasya tu vṛttiḥ</span></p>
         
         
         <p>  tuśabdo 'vadhāraṇārthaḥ yugapadevetyarthaḥ / buddhyahaṃkāramanasāṃ hi buddhīndriyāṇāṃ
            ca samānadeśatvam / tatra na śakyata etadvaktuṃ sati śaktisadbhāve viṣayasambandhe
            ca kasyacittatra vṛttiḥ kasyacinneti / kiṃ cānyat / meghastanitādiṣu kramānupalabdheḥ
            / yadi hi krameṇa śrotrādīnāmantaḥkaraṇasya ca bāhye 'rthe vṛttiḥ syādapi tarhi meghastanitakṛṣṇasarpālocanādiṣvapyupalabhyate
            kramaḥ / na tūpalabhyate / tasmādyugapadeva bāhye 'rthe catuṣṭayavṛttiriti /
            ucyate- yaduktaṃ śrotrādīnāmantaḥkaraṇasya cābhinnakālaṃ vṛttirityatra brūmaḥ, ayuktametat
            / kiṃ kāraṇam ? yasmādasmākaṃ</p>
         
         
         <p>  <span class="bold">kramaśaśca tasya nirdiṣṭā /</span></p>
         
         
         <p>  tasyeti catuṣṭayamapi sambadhyate / caśabdo 'vadhāraṇārthaḥ / kramaśa evetyarthaḥ
            / kramaśa eva hi bāhyāntaḥkaraṇavṛttyorekārthanipātaḥ /
            yattūktaṃ samānadeśānāṃ śaktisambandhasadbhāve vṛttyabhāvānupapattiriti, atra brūmaḥ-
            cakṣurādivadetatsyāt / tadyathā cakṣustvacoḥ samānadeśatve śaktiviṣayasambandhopapattau
            rajodhūmātapādigataḥ sparśa evopalabhyate, na rūpam / evamihāpi syāt / tasmāt</p>
         
         
         <p>  <span class="bold">dṛṣṭe tathāpyadṛṣṭe</span></p>
         
         
         <p>  kramaśa eva catuṣṭayasya vṛttiḥ / adṛṣṭagrahaṇena punaratrātīnāgatavyavahitaviṣayagrahaṇam
            / tatrātītaṃ dvividham, dṛṣṭaviṣayadṛṣṭaviṣayaṃ ca / atrāpi dṛṣṭaviṣayaṃ pratyabhijñānamityabhipretam,
            adṛṣṭaviṣayaṃ smṛtiḥ / sā tu liṅgāgamābhyāmakasmādvā bhavati / tathā ca vṛṣagaṇavīreṇāpyuktaṃ
            bhavati ___ anāgatavyavahitaviṣayajñānaṃ tu liṅgagāgamābhyām / āha ca
            
            <p>
                 viṣayendriyasaṃyogātpratyakṣajñānamucyate /<br />
                 tadevātīndriyaṃ jātaṃ punarbhāvanayā smṛtiḥ //
               </p>
         </p>
         
         
         <p>
              tadeva bhāvanāpekṣajñānaṃ kālāntare punaḥ /<br />
              tatraiva sendriyaṃ jātaṃ pratyabhijñānamucyate //
            </p>
         
         
         <p>  tatra duṣṭe kramaḥ prati nāsti sandehaḥ /
            yatpunaretaduktaṃ dṛṣṭe meghastanitakṛṣṭasarpālocanādau kramānupalabdheryugapaccatuṣṭayasya
            vṛttirityatra brūmaḥ- etadapyayuktam / kiṃ kāraṇam ? yasmāt</p>
         
         
         <p>  <span class="bold">trayasya tatpūrvikā vṛttiḥ // ISk_30 //</span></p>
         
         
         <p>  na tāvad buddhyahaṃkāramanasāṃ sākṣād bāhyārthagrahaṇasāmarthyamasti, antaḥkaraṇānupapattiprasaṃgāt,
            śrotrādivaiyarthyaprasaṃgāt, dvāridvārabhāvavyāghātaprasaṅgācca / tasmātpūrvaṃ śrotrādīnāmarthasambandho
            'sti meghastanitādāvapyavaśyametadabhyupagantavyam / paścāttu tadvṛttyupanipātādantaḥkaraṇasyetyasti
            kramo 'trāpi / tatra yaduktaṃ meghastanitādiṣu kramānanugate yugapaccatuṣṭayasya vṛttirityetadayuktam
            /
            anyaistvanyathānvayo darśitaḥ / tadyathā catuṣṭayasya mano 'haṃkārabuddhīnāmantaḥkaraṇānāṃ
            bāhyenaikena karaṇena śrotreṇa vā cakṣuṣā vā saha catuṣṭayasyetyarthaḥ / asya dṛṣṭe
            vartamāne yugapadvṛttiḥ pūrvācāryairnirdiṣṭā / ācāryeṇa tu krameṇetyarthaḥ / adṛṣṭe
            'tītādāvapi kramaśaśca krameṇaiva, yatastrayasyāntaḥkaraṇasya tatpūrvikā bāhyendriyapūrvikā
            vṛttiḥ / yadā yathānubhavastathā saṃskāraḥ, yathā ca saṃskārastathā smṛtirityevaṃ
            vṛttirbāhyendriyapūrviketi // 30 //</p>
         
         
         
         
         <p>  kārikā 31
            </p>
         
         
         
         
         <p>  āha, kiṃ punareṣāṃ karaṇānāṃ svaviṣayaniyamena vṛttirbhavati āhosvidvyatikareṇeti
            ?
            ucyate- nanu ca prāgeva rūpādiṣu pañcānāmālocanamātramiṣyate vṛttiriti (<span class="it">ISk 28</span>) coktvācāryeṇānte 'padiṣṭaṃ saiṣā bhavatyasāmānyeti (<span class="it">ISk 29</span>) / tatraivaṃ gate bhavataḥ saṃśayaḥ /
            kutaḥ ityucyate- satyamevaitat / tathāpi jāyate saṃśayaḥ / kutaḥ ? karaṇāntareṇa svaviṣayopalabdhau
            karaṇāntarautsukyadarśanāt / iha karaṇāntareṇa cakṣuṣāmradāḍimādirūpopalabdhau satyāṃ
            karaṇāntarasya jihvālakṣaṇasyautsukyaṃ pravṛttiścopalabdhā / tadyadi svaviṣayaniyatānīndriyāni,
            naiṣāṃ karaṇāntaraviṣayopalambhāttatsāhacaryāpekṣaḥ svaviṣayagrahaṇabhāvaḥ syāt /
            asti ca / tasmādupapannaḥ saṃśayaḥ / tatredānīṃ bhavataḥ pratipattiriti /
            ucyate- atrāpi nāstīndriyāṇāṃ svaviṣayagrahaṇavyatikaraḥ / kiṃ tarhi</p>
         
         
         <p class="bold">
            svāṃ svāṃ pratipadyante parasparākūtahetukīṃ vṛttim /<br />
             puruṣārtha eva heturna kenacit kāryate karaṇam // ISk_31 //
            </p>
         
         
         <p>  yasya karaṇasya yā vṛttirapadiṣṭā tadyathā śrotrasya śabdagrahaṇam, cakṣuṣo rūpagrahaṇam
            ityādi / tāmeva pratipadyante- svaviṣayajidhṛkṣayāvalambanta ityarthaḥ / parasparasyākūtaṃ
            parasparākūtam / ākūtamabhiprāyo 'bhisandhirityarthaḥ / parasparākūtaṃ hetuḥ pratipatterasyāḥ,
            seyaṃ parasparākūtahetukī / parasparākūtaṃ pratipatteḥ kāraṇamiti kṛtvā tācchabdyaṃ
            labhate / tadyathā dadhitrapusaṃ jvaraḥ / etaduktaṃ bhavati yadā cakṣuṣāmradāḍimādi
            rūpamupalabdhaṃ bhavati tadā rasanendriyamupāttaviṣayasya cakṣuṣo vṛttiṃ saṃvedya
            svaviṣayajighṛkṣayautsuktavadvikāramāpadyate, rasanasya vṛtiṃ saṃvedya pādau viharaṇamārabhete
            hastāvādānaṃ, tāvadyāvadasau viṣayo rasanendriyayogyatāṃ nītaḥ / tato rasanaṃ svaviṣaye
            pravartate / evamitareṣvapi vaktavyam /
            āha, yadyevaṃ tena tarhīndriyāntaravṛttisaṃvedane 'kṣapratyayavatvaprasaṃgaḥ / yadi
            tarhīndriyāntareṇendriyāntarasya vṛttiḥ saṃvedyate, prāptamasya pratyayavattvam /
            athāpratyayamindriyaṃ parasparākūtasaṃvedanaṃ, tarhi na vācyamiti / kiṃ ca parasparadvāridvārabhāvaprasaṃgaśca
            / indriyāntaraṃ cedindriyāntarasya vṛttiṃ saṃvedya svārthamākāṃkṣet, prāptamasya dvāritvamitarasya
            ca dvāratvam / tadayuktamindriyāṇāṃ parasparākūtasaṃvedanamiti /
            ucyate- na, upacārāt / prāgevopadiṣṭamasmābhirapratyayamindriyamiti / kiṃ tarhi svaviṣayasya
            paṭoḥ sahacāriṇamarthamindriyāntaraviṣayatāmāpannaṃ saṃspṛśya svabhāvata indriyāntaraṃ
            svaviṣayaṃ prati sākāṃkṣaṃ bhavati, tatsannidhau vikriyādarśanāt / tatra saṃvedanamupacaryaivamucyate
            ityadoṣaḥ / kiṃ cānyat / bhautikāvayavapratyayavivṛttivattadvivṛtteḥ / yathā buddheḥ
            prasādamanantaraṃ bhautikānāmavayavānāṃ mukhanayanādīnāṃ prasādo bhavati, na caiṣāṃ
            pratyayavattvam, evamihāpi syāt / na ca pratyayavattvam / etena dvāridvārabhāvaḥ pratyuktaḥ
            /
            mano 'dhiṣṭhānasāmarthyādvā / athavā parasparaviṣayamākūtaṃ parasparākūtam, yathā
            jalaviṣayaḥ puruṣaḥ jalapuruṣaḥ / ākūtamicchā saṃkalpaḥ mana ityarthaḥ / sa heturasyāḥ
            seyaṃ parasparākūtahetukī tām / etaduktaṃ bhavati, yathā kiṃcidindriyaṃ viṣaye pravṛttaṃ
            bhavati tadā taddvāreṇa samastamarthamupalabhya tatsahacāriṇamarthāntaramākāṃkṣadindriyāntaraṃ
            vṛttyā pratitiṣṭhate / tenākāṃkṣāvatā manasādhiṣṭhitāmindriyaṃ vikriyāmāpadyate /
            tathā ca tantrāntare 'pyuktaṃ- "yasya yasyendriyasya viṣayaṃ manodhyāyatyabhisampattyarthena
            tasya tasyautsukyaṃ pravṛttiśca bhavatīti /" etaduktaṃ svāṃ svāṃ pratipadyante parasparākūtahetukīṃ
            vṛttiriti /
            kimindriyaṃ manovṛttyādhiṣṭhāya svaviṣaye pravartayati yathā paraśvādīṃścaitra iti
            ?
            netyucyate / kiṃ tarhi svaviṣayasaṃkalpānugṛhītasya manasaḥ saṃsparśātsvayamevendriyaṃ
            svaviṣayaṃ pratipadyate / kasmāt ? prayogaśaktyasiddheḥ / na hi yathā caitrasya paraśvādiprayogaśaktiḥ
            siddhā evaṃ manasa indriyaprayogaśaktiḥ / tasmādayuktamindriyasya manaḥ prerakamiti
            / raja iti cetsyānmatam, rajaso hīndriyāntaraprayogasāmarthyaṃ vidyate / tasmādayuktamuktaṃ
            prayogaśaktyasiddhernendriyāṇāṃ manaḥprayojakamiti / etaccāyuktam ? kasmāt ? aviśeṣāt
            / indriyāntare 'pi hi tarhi rajo 'stītyata ātmabhūtenaivāsya nimittena pravṛttirapratiṣiddhā,
            kiṃ manasā parikalpiteneti ? kiṃ cānyat, karaṇāntarānupapatteḥ / caitro hi paraśvādīnāṃ
            prayogaṃ karaṇāntareṇa karoti / na tu manasaḥ karaṇāntaramastītyasamānam / pāṇivaditi
            cenna caitravyāpārāpekṣatvāt / tadapi hi caitravyāpārāpekṣaṃ pravartate na svataḥ
            / kiṃca tadvyatirekeṇa pravṛttyupalabdheḥ / yasya hi prayojakāntarāpekṣā pravṛttiḥ
            na tasya kadācidapi svatantrasya bhavati / asti tu saṃkalpavyatirekeṇa meghastanitādiṣvindriyasya
            pravṛttiḥ / tasmānnendriyāntarasya manaḥ kārakam / na cetkārakaṃ yathā maulānāṃ guṇānāmevamihāpi
            puruṣārtha evaṃ heturna kena citkāryate karaṇamiti siddham // 31 //</p>
         
         
         
         
         <p>  kārikā 32
            </p>
         
         
         
         
         <p>  āha, karaṇaṃ pratyācāryavipratipatteḥ / tadavadhāraṇaṃ karttavyam / ācāryāṇāṃ karaṇaṃ
            prati vipratipattiḥ / ekādaśavidhamiti vārṣagaṇāḥ / daśavidhamiti tāntrikāḥ pañcādikaraṇaprabhṛtayaḥ
            / dvādaśavidhamiti patañjaliḥ / tasmādbhavataḥ katividhaṃ karaṇamabhipretamiti vaktavyametat
            /
            ucyate-</p>
         
         
         <p>  <span class="bold">karaṇaṃ trayodaśavidhaṃ tadāharaṇadhāraṇaprakāśakaram /</span></p>
         
         
         <p>  pañca karmendriyāṇi pañca buddhīndriyāṇi mano 'haṅkāro buddhiścetyetatsarvaṃ puruṣārthopayogikaraṇam
            / kasmāt ? apuruṣārthopayogitve tattvāntarānupapattiprasaṃgāt / yadi yathā vārṣagaṇā
            āhuḥ- liṅgamātre mahānasaṃvedyaḥ kāryakāraṇarūpeṇa viśiṣṭāviśiṣṭalakṣaṇena, tathā
            syāttattvāntaram / tanna syāt, anarthakatvāt /
            āha, satyam, pradhānalakṣaṇānāṃ guṇānāṃ vaiṣamyamātrarūpatve 'pi tattvāntaramasau
            bhaviṣyatīti / kasmāt ? sāmyādvaiṣamyamupākhyāntaramiti /
            etaccāyuktam / kasmāt ? tattvānavasthāprasaṃgāt / evaṃ hi parikalpyamāne pradhānamahatoryadantarālaṃ
            tadapi ca kriyārūpatvādakriyāvata upākhyāntaramiti tattvāntarānavasthāprasaṃgaḥ /
            abhyupagame vā mahatastattvāntarāṇāṃ ca kriyākālavirodhaḥ / tasmāttattvāntarānupapattiranavasthā
            vā, trayodaśavidhaṃ karaṇamityanyataravadavaśyamabhyupagantavyam / tatra cāsmatpratijñātameva
            nirdoṣaṃ lakṣyate / tasmādupapannametat trayodaśavidhaṃ karaṇamiti /
            āha, karaṇamiti kriyākārakasambandhagarbho 'yaṃ nirdeśaḥ / katham ? yena tatkaraṇamiti
            / tatra vaktavyam kā kriyā, kiṃ ca tatkriyate yadapekṣya buddhyādīnāṃ karaṇatvamiti
            ?
            ucyate- yaduktaṃ kā kriyetyatra brūmaḥ- tannirvartakamihābhipretāt na daṇḍādivat,
            kiṃ tarhi tadāharaṇadhāraṇaprakāśakaram / tatrāharaṇaṃ karmendriyāṇi kurvanti, viṣayārjanasamarthatvāt
            / dhāraṇaṃ buddhīndriyāṇi kurvanti, viṣayasannidhāne sati śrotrādivṛttestadrūpāpatteḥ
            / prakāśamantaḥkaraṇaṃ karoti, niścayasāmarthyāt /
            apara āha- āharaṇaṃ karmendriyāṇi kurvanti / dhāraṇaṃ mano 'haṃkāraśca / prakāśanaṃ
            buddhīndriyāṇi buddhiśceti / etadabhisandhāya buddhyādīnāṃ karaṇatvamucyata iti /
            yattūktaṃ kiṃ kāryamiti, ucyate-</p>
         
         
         <p>  <span class="bold">kāryaṃ ca tasya daśadhā</span></p>
         
         
         <p>  daśadheti pañca viśeṣāḥ pañcāviśeṣāḥ / tadapyata eva kāryaśabdaṃ labhate /</p>
         
         
         <p>  <span class="bold">āhāryaṃ dhāryaṃ prakāśyaṃ ca // ISk_32 //</span></p>
         
         
         <p>  taddhyāhartavyaṃ dhāraṇīyaṃ prakāśayitavyaṃ ca / ataḥ kāryamityucyate, na nirvartyatvāt
            // 32 //</p>
         
         
         
         
         <p>  kārikā 13
            </p>
         
         
         
         
         <p>  etasmiṃstrayodaśavidhe tu karaṇe trayodaśaṃ kataraditi ?
            ucyate- buddhirahaṃkāro manaśca / tasmāt /</p>
         
         
         <p>  <span class="bold">antaḥkaraṇaṃ trividham</span>
            kasmāt ? viṣayānabhisandhānāt / śrotrādipraṇālikayā ca viṣayasaṃpratipatteḥ / aviśeṣābhidhānād
            buddhyādipratipattirayukteti cetsyānmatam, aviśeṣeṇedamuktamācāryeṇa antaḥkaraṇaṃ
            trividhamiti / tatra kathamidamavagamyate buddhyahaṃkāramanasāṃ grahaṇābhipretaṃ,
            na punaranyeṣāmiti ? ucyate- na, prathamasaṃkhyāvyatikramahetvanupapatteḥ / buddhyādisaṃkhyāṃ
            hi vyatikramamāṇasya pratipattau nāsti hetuḥ / tasmātteṣāmeva grahaṇam / yathā vasantāya
            kapiñjalānālabhata iti / śrotrasyāntaḥkaraṇatvaprasaṃgādayuktamiti cet syādetat- buddhimahaṃkāraṃ
            coktvā tata āha buddhīndriyāṇi karṇatvakcakṣūrasananāsikākhyānīti (<span class="it">ISk 26</span>) / tasmācchrotramantaḥkaraṇaṃ prasajyata iti / etadanupapannam / kasmāt ? manasaḥ
            pṛthagabhidhānāt / ata evedamācāryeṇāpekṣya manaso 'ntaḥkaraṇatvaṃ pṛthaguktam- taccendriyamubhayathā
            samākhyātam, antastrikālaviṣayamiti (<span class="it">ISk 27</span>) tasmādupapannamantaḥkaraṇaṃ trividhaṃ buddhyādīni /</p>
         
         
         <p>  <span class="bold">daśadhā bāhyam /</span></p>
         
         
         <p>  pañca buddhīndriyāṇi pañca karmendriyāṇītyetadbāhyaṃ daśaprakāramācāryairākhyāyate
            /
            āha, daśadhā bāhyamityasyānarthakyam, pariśeṣabuddheḥ / antaḥkaraṇaṃ trividhamityukte
            gamyata etatpariśeṣādeva daśadhā bāhyamiti / tasmāttadgrahaṇamanarthakamiti /
            ucyate- na, viṣayārthatvāt / trayasya viṣayākhyamityevaṃ vakṣyāmītyācārya ārabhate
            / akriyamāṇe tvasmin kintat trayasya viṣayākhyamiti na jñāyate /
            āha, evamapi viṣayagrahaṇātsiddherbāhyagrahaṇapārthakamiti /
            ucyate- vaktavyaṃ tāvadidamavaśyaṃ viṣayabhāvapratipattyartham / tatra śeṣe vā yathānyāsaṃ
            vocyamāne na kaścidviśeṣaḥ / athavā nedaṃ bāhyasaṃjñāpratipattyarthamārabhyate, kiṃ
            tarhi niyamārtham / katham ? daśadhā bāhyaṃ śabdādiviṣayagrahaṇabhūtameva trayasyāpi
            viṣayākhyaṃ yathā syāt, mā bhūdantaḥprāṇādibhūtam / athavā daśadhaiva bāhyam / bhedaviṣayaṃ
            bāhyamityarthaḥ / prāṇādibhūtasya tu bhedo nāstītyadoṣaḥ /
            tadetat</p>
         
         
         <p>  <span class="bold">trayasya viṣayākhyam /</span></p>
         
         
         <p>  buddhyahaṃkāramanolakṣaṇasya hi trayasyopāttaviṣayā buddhīndriyakarmendriyavṛttayaḥ
            samparkādviṣayarūpapratyavabhāsanimittatāmupagacchantyo viṣayākhyatāṃ labhante / tathā
            mano 'haṃkārāvapi buddheḥ / buddhistu niścayarūpatvātkaraṇāntaranirapekṣā sarvamarthaṃ
            pravṛttau prati niścayarūpeṇādhyastaṃ puruṣāyopasaṃharati /
            tatra śabdādisannidhāne vṛttīnāṃ tādrūpyāpattestadapagame ca tādrūpyāpagamāt prāpyakāri
            /</p>
         
         
         <p>  <span class="bold">sāmpratakālaṃ bāhyam /</span></p>
         
         
         <p>  upāttaviṣayendriyavṛttisannidhānāttu tadākārasaṃskārādhānanimittasmṛtipratyayavaśāt</p>
         
         
         <p>  <span class="bold">trikālamābhyantaraṃ karaṇam // ISk_33 //</span></p>
         
         
         
         
         <p>  kārikā 34
            </p>
         
         
         
         
         <p>  āha, prākchabdādiṣu śrotrādīnāmālocanamātraṃ vṛttirityaviśeṣeṇoktam / tatra kiṃ
            tathaiva pratipattavyamathendriyāṇāṃ viṣayaviśeṣo 'stīti ? atha coktaṃ kāryaṃ ca tasya
            daśadhā viśeṣalakṣaṇamaviśeṣalakṣaṇaṃ ca / tatra kena karaṇena kasya viṣayasya grahaṇamiti
            ?
            ucyate-</p>
         
         
         <p>  <span class="bold">buddhīndriyāṇi teṣāṃ pañca viśeṣāviśeṣaviṣayāṇi /</span></p>
         
         
         <p>  teṣāṃ pūrvoktānāmindriyāṇāṃ yāni buddhīndriyāṇi pañca śrotrādīni tāni viśeṣāviśeṣaviṣayāṇi
            pratipattṛbhedena / tatra devānāṃ yāni indriyāṇi tāni dharmotkarṣādviśuddhānyaviśeṣānapi
            gṛhṇanti prāgeva viśeṣāt, yogināṃ ca saṃprāptaviśeṣāṇām / asmadādīnāṃ tu viśeṣāneva
            tamasā parivṛtatvāt /
            āha, kiṃ karmendriyāṇāmapi pratipattṛbhedādgrahaṇabhedo bhavati ?
            netyucyate / kiṃ tarhi sarveṣāmeva</p>
         
         
         <p>  <span class="bold">vāgbhavati śabdaviṣayā /</span></p>
         
         
         <p>  vāgindriyasya vāyvabhihateṣu vadanapradeśeṣu tālvādiṣu dhvanervarṇapadavākyaślokagranthabhāvena
            vikārāpādanaṃ sarvaprāṇināmaviśiṣṭam /
            āha, athetarāni karmendriyāṇi kathamiti ?
            ucyate-</p>
         
         
         <p>  <span class="bold">śeṣāṇyapi pañcaviṣayāṇi // ISk_34 //</span></p>
         
         
         <p>  pāṇipādapāyūpasthāstu ādānaviharaṇotsargānandalakṣaṇaiḥ karmabhiḥ śabdasparśarasarūpagandhasamudāyarūpā
            mūrtīrvikurvantīti /
            āha, yadi pañcaviṣayāṇyevāviśeṣāṇīti niyamo 'bhyupagamyate tenaikakaraṇeṣvādānādikriyānupapattiprasaṃga
            iti /
            ucyate na, niyamapratiṣedhārthatvāt / svaviṣayaniyamo buddhīndriyavatkarmendriyāṇāmapi
            mā vijñāyītyato niyamapratiṣedhārthamidamārabhyate / tadarthameva cāpiśabdamācāryo
            'dhijage / sambhāvanārthamapi ca pañcaviṣayāṇyetāni prāgeva tu catustriviṣayāṇīti
            /
            āha, kathametadavagamyate viśeṣāviśeṣaviṣayāṇīndriyāṇi, na punarasadviṣayāṇi iti ?
            ucyate- viśeṣāṇāmasattvāsiddheḥ / pratyakṣatastāvadviśeṣā upalabhyante / tasmādeṣāmasattvamaśakyaṃ
            pratijñātum / athāpi syātsādhyametatpratyakṣamevaitadanavadyam, bāhyavastuviṣayamayamṛgatṛṣṇikādivijñānavatpratyakṣābhāsam
            / etaccāyuktam / kasmāt ? vikalpānupapatteḥ / sarvamabhūtamabhyupagantavyam / yatra
            nāsti kiṃcid bhūtārthena pratyakṣaṃ yadapyekṣyetarat pratyakṣābhāsaṃ syāt / uktastvayaṃ
            vikalpaḥ / tasmādayuktaṃ jñānamātramidamiti / kiṃ cānyat / viparītadarśanaprasaṃgāt
            / mṛgatṛṣṇikāsvapnaviṣayairasadbhiḥ satāmasattvamicchatastadvadeva viparītadarśanaprasaṃgaḥ
            / tathā hi gandharvanagarādiṣu kadācittamevārthaṃ gāṃ paśyati, kaścidgajaṃ paśyati,
            kadācitpatākām / svapne caikamūrtipatitānāṃ gopuruṣāśvarāsabhanadīvṛkṣaprabhṛtīnāṃ
            darśanaṃ smaraṇe viparyayeṇa dṛṣṭam / tathā vātāyanena hastiyūthapraveśane___ / vicchinnānāṃ
            cāvayavānāṃ punaḥ sandhānaṃ ākāśagamanamanīśvarasyānimittaṃ rājyalābha iti / taditaratrāpi
            syāt / na tvasti / tasmādayuktaṃ mṛgatṛṣṇikāsvapnādivadasattvaṃ bhāvānām / arthakriyā
            ca na syāt / yathā svapne snātānuliptāśitapītavastrācchāditānāmaphalatvaṃ dṛṣṭam,
            evamihāpi syāt / śukravisargavaditi cet, syādetat- yathā dvayasamāptipūrvakaḥ śukravisargaḥ
            sa ca tadabhāve 'pi svapne bhavati, evamitaratsyāditi / tadayuktam, rāgādinimittatvāt
            / tathāhi jāgrato 'pi tat dvayasamāpattimantareṇa bhavati / tasmānmanorañjanānimittaṃ
            tat / pretavaditi cet syādiyaṃ mama sadbuddhiḥ, yathā pretānāmasadbhiḥpūyanadyādibhirarthakriyā,
            narakapālaiśca bādhanam / evamatrāpi syāditi / tadayuktam / asiddhatvāt / na hyetadasaditi
            siddham / kiṃca pratyakṣeṇa cāpratyakṣabādhanāt / iha pratyakṣaṃ balīya ityapratyakṣasya
            tena pratyākhyānamupapadyate / bhavantastvapratyakṣena pratyakṣaṃ pratyācakṣate /
            tasmādayuktaṃ narakalāpādivadasatāmarthakriyeti / svabhāvabhedāttadasattvamiti cet,
            syādetat- yadi paramārthato narakapālāḥ syusteṣāmapi duḥkhasambandhaḥ syāt, mūrtimattvāviśeṣāt
            / na
            tu teṣāṃ bādhāsti / tasmād bhrāntirasāviti / etadayuktam / kasmāt ? karmaśaktivaicitryāt
            / pratyakṣameva tāvatkarmanimitto vāgbuddhisvabhāvāhāravihāraśaktibhedabhinno vicitraḥ
            saṃsāra upalabhyate / sa nipuṇamavekṣitumaśakyaḥ, gambhīratvāt / kiṃ punarapratyakṣakarmaṇāṃ
            vipākavaiśvarūpyamatarkagocaramasmadādibuddhayaḥ paricchetsyanti ? tasmānmanorathamātrametat
            / dharmādharmānupapattiśca syāt / yathā svapne brahmahatyāsurāpānāgamyagamanādīnāmaphalatvam,
            evamitaratrāpi syāt, asadaviśeṣāt / middhopaghātāttadviśeṣa iti cet na, aviśeṣāt /
            asattve tulye kvacidupaghātaḥ kvacinnetīcchāmātrametat / evaṃ cet nāsantaḥ pṛthivyādayaḥ
            / na cedasanto yuktamupadiṣṭaṃ buddhīndriyāṇi teṣāṃ pañca viśeṣāviśeṣaviṣayāṇīti //
            34 //</p>
         
         
         <p>  // iti śrīyuktidīpikāyāṃ saptamamāhnikam //</p>
         
         
         
         
         <p>  kārikā 35
            </p>
         
         
         
         
         <p>  dvāridvārabhāvameṣāmidānīṃ vakṣyāmaḥ / tatra bāhyaṃ karaṇaṃ dvāram, antaḥkaraṇaṃ
            dvārīti /
            āha, karaṇāviśeṣādayuktam antaḥkaraṇasya hīndriyānāṃ ca karaṇatvamaviśiṣṭam / tatra
            ko heturantaḥkaraṇaṃ dvāri, dvārāṇīndriyāṇīti ?
            ucyate-</p>
         
         
         <p class="bold">
            sāntaḥkaraṇā buddhiḥ sarvaṃ viṣayamavagāhate yasmāt /<br />
             tasmāt trividhaṃ karaṇaṃ dvāri dvārāṇi śeṣāṇi // ISk_35 //
            </p>
         
         
         <p>  sahāntaḥkaraṇena vartate yā sāntaḥkaraṇā buddhiḥ / ahaṃkāramanobhyāṃ sahitā buddhirityarthaḥ
            / atra cāntaḥkaraṇagrahaṇenaiva buddhergrahaṇe siddhe bhūyo buddhigrahaṇaṃ prādhānyakhyāpanārtham
            / bhavati hi pradhānasya sāmānye 'ntarbhūtasyāpi pṛthagupadeśaḥ / tadyathā
            jagāma taṃ vanoddeśaṃ vyāsaḥ saha maharṣibhiḥ /
            iti maharṣigrahaṇe vyāso 'pyantarbhūtaḥ prādhānyātpṛthagucyate, evaṃ sāntaḥkaraṇā
            buddhiḥ sarvaṃ viṣayamavagāhate, viśiṣṭānaviśiṣṭāṃśca śabdādīnsannikṛṣṭaviprakṛṣṭavyavahitānpramāṇabalena
            svavṛtte viṣayīkarotītyarthaḥ / etaduktaṃ bhavati aniyataviṣayo dvārī, niyataviṣayāṇi
            dvārāṇi / tadyathā prāsādasya pūrvottaradakṣiṇapaścimānāṃ svadiṅniyamo na pūrvamuttaraṃ
            dakṣiṇaṃ paścimaṃ vā kadācidbhavati, tathetarāṇyapi dvārīṇi / tatrāniyatāḥ sarvadigavasthitairdvāraiḥ
            pravartanta evamihāpi śrotrādīni svaviṣayaniyatāni / sāntaḥkaraṇā tu buddhiḥ sarvaṃ
            viṣayamavagāhate yasmāt tasmādaniyataviṣayatvādupapannamettrividhaṃ karaṇaṃ dvāri,
            dvārāṇi śeṣāṇīti // 35 //</p>
         
         
         
         
         <p>  kārikā 36
            </p>
         
         
         
         
         <p class="bold">
            ete pradīpakalpāḥ parasparavilakṣaṇā guṇaviśeṣāḥ /<br />
             kṛtsnaṃ puruṣasyārthaṃ prakāśya buddhau prayacchanti // ISk_36 //
            </p>
         
         
         <p>  ete ityanena trayamabhisambadhnāti śrotrādīnāmanyatamaṃ mano 'haṃkāraśca / pradīpakalpā
            ityanena prakāśasāmyaṃ karaṇaparvaṇa ācaṣṭe, yathā pradīpaḥ prakāśaka evaṃ karaṇamapi,
            tadvyāpāre sati viṣayāvirbhāvānupapatteḥ / parasparavilakṣaṇa ityanena vyastavṛttiṃ
            pūrvoktāmākarṣati / tayā hyeṣāṃ vailakṣaṇyamanumīyate, ālocanasaṃkalpābhimānabhedāt
            / guṇaviśeṣā ityanena sattvādīnāṃ puruṣavijñānamuddiśya tadbhāvena pariṇāmaṃ khyāpayati
            / kṛtsnaṃ puruṣasyārthamiti viśeṣāviśeṣalakṣaṇaṃ kāryaṃ āhāryadhāryaprakāśyatayā yathāsambhavaṃ
            prakāśya svavṛttyanuguṇaṃ kṛtvā viṣayavyāpāreṇānubhūya buddhāvādhatte, atadviṣayatāmāpādayatītyarthaḥ
            / kadācittu buddhireva bāhyakaraṇasaṃkalpābhimānagṛhītam / sarvathā tvayaṃ śāstrārtho
            yena vā tena karaṇena viṣayamupāttaṃ buddhiradhyavasyati / tayā cādhyavasāyarūpāpannayā
            cetanāśaktiranugṛhyate na karaṇāntarasya puruṣeṇa samabandho 'sti / tataśca dvāriṇāṃ
            bahutvāttaddarśanaviśeṣasvātantryasamuccayāntaḥkaraṇapuruṣakartṛtvadoṣāṇāmaprasaṃgaḥ
            // 36 //</p>
         
         
         
         
         <p>  kārikā 37
            </p>
         
         
         
         
         <p>  āha, kaḥ punaratra heturyena dvāritvāviśeṣe satyahaṃkāramanasī buddhau viṣayādhānaṃ
            kuruto na punaranayoḥ sākṣātpuruṣeṇa sambandha iti ?
            ucyate-</p>
         
         
         <p>  <span class="bold">sarva pratyupabhogaṃ yasmāt puruṣasya sādhayati buddhiḥ /</span></p>
         
         
         <p>  ahaṃkāramanasorhi, nāsti niścayarūpatā, saṃkalpābhimānamātrarūpatvāt / aniścitaviṣayayā
            ca karaṇavṛttyā puruṣasya samandho 'narthakaḥ syāt / svayaṃ vā niśceturasya kartṛtvaṃ
            syāt / tataścāmiśraniścayakāraṇatvādayamapyāmiśrarūpaḥ syāt / sarvaṃ caitaduktottaraṃ
            niścayarūpā hi buddhiḥ / atastadvṛttyupanipātī viṣayaḥ sannidhānamātrātpuruṣeṇa saṃcetito
            nāsyaudāsīnyaṃ bādhitumutsahate, no khalvapyānarthakyamanuṣajyate / etaduktaṃ sarvaṃ
            pratyupabhogaṃ yasmātpuruṣasya sādhayati buddhiriti /
            āha, evamapi śabdādilakṣaṇo viṣayaḥ prakṛtaḥ, sa ca buddhyā sarvaḥ pratipādyate /
            tatra viṣayāntaramapyasti pradhānapuruṣāntaralakṣaṇam / tathā cāhuḥ / "upabhogasya
            śabdādyupalabdhirādiḥ guṇapuruṣopalabdhirantaḥ" / tasmāttatpratipattyarthaṃ karaṇāntaraṃ
            vaktavyamiti /
            ucyate- na vaktavyam / kiṃ kāraṇam / yasmāt</p>
         
         
         <p>  <span class="bold">saiva ca viśinaṣṭi punaḥ pradhānapuruṣāntaraṃ sūkṣmam // ISk_37 //</span></p>
         
         
         <p>  yato yasmātkāraṇāt sā buddhireva hi kāṣṭhāpannena tamasābhibhūtatvāddharmādīnāṃ
            sattvadharmāṇāṃ prakṛtibhūtānvikārabhūtānparatantrānupakāryānupakārakānacetanānsaṃsargadharmiṇaśca
            guṇānātmatvenādhyavasya puruṣāyopaharati / sa ca mithyājñānābhyāsavāsanānurañjitaṃ
            buddhipratyayamanurudhyamāno darśitaviṣayatvāttathaiva pratipadyate / yadā tu dharmādyabhyāsāttamorūpāgame
            satyuttarottarāṇāṃ sattvadharmāṇamutkarṣastadā vinivṛttamithyāpratyayā vṛttiḥ / na
            prakṛtivikārabhūtaḥ svatantro 'nupakāryo 'nupakārakaścetano 'saṃsargadharmā ca / tato
            viparītāśca guṇā iti śuddhādhyavasāyaṃ karoti / puruṣaśca paropahṛtapravṛttitvāttathaiva
            pratipadyate / tadetad guṇānāṃ puruṣasya cāntaraṃ dvayorapi niścayasvabhāvatvādasmātpūrvoktadharmabhede
            'pi sati sūkṣmaṃ gambhīraṃ durjñeyam / ataśca sūkṣmaṃ yad buddhimātramavalambya tadaviśiṣṭāyāścetanāśakaktergrāhyagrāhaka_____
            // 37 //</p>
         
         
         
         
         <p>  kārikā 38
            </p>
         
         
         
         
         <p>  vyākhyātaṃ karaṇaparva / kāryaparvedānīṃ vaktavyam / tasya ca purastāduddeśaḥ kṛtaḥ-
            kāryaṃ ca tasya daśadhā pañca viśeṣā iti / sāmprataṃ tu nirdeśaṃ kariṣyāmaḥ /
            āha, yadyevaṃ tasmādidameva tāvaducyatāṃ ke viśeṣāḥ, ke 'viśeṣā iti /
            ucyate-</p>
         
         
         <p>  <span class="bold">tanmātrāṇyaviśeṣāḥ</span></p>
         
         
         <p>  yāni tanmātrāṇi pañcāhaṃkārādutpadyante iti prāgapadiṣṭam / te khalvaviśeṣāḥ / kāni
            punastanmātrāṇītyucyate śabdatanmātraṃ, sparśatanmātraṃ, rūpatanmātraṃ, rasatanmātraṃ,
            gandhatanmātramiti /
            kathaṃ punastanmātrāṇīti ?
            ucyate- tulyajātīyaviśeṣānupapatteḥ / anye śabdajātyabhede 'pi /
            sati viśeṣā udātānudāttasvaritānunāsikādayastatra na santi tasmācchabdatanmātram /
            evaṃ sparśatanmātre mṛdukaṭhinādayaḥ / evaṃ rūpatanmātre śuklakṛṣṇādayaḥ / evaṃ rasatanmātre
            madhurāmlādayaḥ / evaṃ gandhatanmātre surabhyādayaḥ / tasmāttasya tasya guṇasya sāmānyamevātra,
            na viśeṣa iti tanmātrāsvete 'viśeṣāḥ /
            āha, atha ke punarviśeṣā iti ?
            ucyate- yāni khalu</p>
         
         
         <p>  <span class="bold">tebhyo bhūtāni pañca pañcabhyaḥ /</span></p>
         
         
         <p>  utpadyante</p>
         
         
         <p>  <span class="bold">ete smṛtā viśeṣāḥ</span></p>
         
         
         <p>  tatra śabdatanmātrādākāśam, sparśatanmātrādvāyuḥ, rūpatanmātrāttejaḥ, rasatanmātrādāpaḥ,
            gandhatanmātrātpṛthivī / tebhyo bhūtānītyetāvati vaktavye pañca pañcabhya iti grahaṇaṃ
            samasaṃkhyākatastadutpattijñāpanārtham / tenaikaikasmāttanmātrādekaikasya viśeṣasyotpattiḥ
            siddhā / tataśca yadanyeṣāmācāryāṇāmabhipretam ekalakṣaṇebhyastanmātrebhyaḥ parasparānupraveśādekottarā
            viśeṣāḥ sṛjyanta iti tatpratiṣiddhaṃ bhavati / kintarhi antareṇāpi tanmātrānupraveśamekottarebhyo
            bhūtebhya ekottarāṇāṃ bhūtaviśeṣāṇāmutpattiḥ / tatra śabdaguṇācchabdatanmātrādākāśamekaguṇam,
            śabdasparśaguṇātsparśatanmātrāddviguṇo vāyuḥ, śabdasparśarūpaguṇādrūpatanmātrāttriguṇaṃ
            tejaḥ, śabdasparśarūparasaguṇādrasatanmātrāccaturguṇā āpaḥ, śabdasparśarūparasagandhād
            gandhatanmātrātpañcaguṇā pṛthivī / atra ca vāyoḥ śītaḥ sparśa apāṃ ca, tejasa uṣṇaḥ,
            anuṣṇāśītaḥ pṛthivyāḥ / rūpaṃ ca śuklaṃ bhāsvaraṃ ca tejaso 'pāṃ ca, kṛṣṇaṃ pṛthivyāḥ
            / raso madhuro 'pām, sādhāraṇaḥ pṛthivyāḥ / gandhastu pārthiva eva tadavayavānupraveśādbhūtāntareṣūpalabhyate
            / ityete pṛthivyādīnāṃ dharmāḥ / anye ca parasparānugrāhakāḥ / ke punasta ityāha-
            
            <p>
                 ākāro gaurāṃ raukṣyaṃ varaṇaṃ sthairyameva ca /<br />
                 sthitibhedaḥ kṣamā kṛṣṇacchāyā sarvopabhogyate //
               </p>
         </p>
         
         
         <p>
              iti te pārthivā dharmāstadviśiṣṭāstathā pare /<br />
              jalāgnipavanākāśavyāpakāstānnibodhata //
            </p>
         
         
         <p>
              snehaḥ saukṣmyaṃ prabhā śauklyaṃ mārdavaṃ gauravaṃ ca yat /<br />
              śaityaṃ rakṣā pavitratvaṃ santānaścaudakā guṇāḥ //
            </p>
         
         
         <p>
              ūrdhvagaṃ pāvakaṃ dagdhṛ pācakaṃ laghu bhāsvaram /<br />
              pradhvaṃsyojasvitā jyotiḥ pūrvābhyāṃ savilakṣaṇam //
            </p>
         
         
         <p>
              tiryaggatiḥ pavitratvamākṣepo nodanaṃ balam /<br />
              raukṣyamacchāyatā śaityaṃ vāyordharmāḥ pṛthagvidhāḥ //
            </p>
         
         
         <p>
              sarvatogatiravyūho viṣkambhaśceti te trayaḥ /<br />
              ākāśadharmā vijñeyāḥ pūrvadharmavirodhinaḥ //
            </p>
         
         
         <p>
              saṃhatānāṃ tu yatkāryaṃ sāmānyaṃ te gavādayaḥ /<br />
              itaretaradharmebhyo viśeṣānnātra saṃśayaḥ //
            </p>
         
         
         <p>  tatrākārādidharmaiḥ pṛthivyā lokasya copakriyate bhūtāntarāṇāṃ ca / tatrākārāttāvat
            gavādīnāṃ ghaṭādīnāṃ cākāranirvṛttiḥ gauravādeṣāmavasthānam / raukṣyādapāṃ saṃgraho
            vaiśadyaṃ ca bhūtānām / varaṇādanabhipretānāṃ chādanam / sthairyādvṛttiḥ prajānāṃ
            bhūtāntarāṇāṃ ca / sthitermātrādisannidhānādyanugrahaḥ / bhedādghaṭādiniṣpattiḥ /
            vyūhaścāvayavānām / kṣānterupabhogabhogyatā / kṛṣṇacchāyatvādrātrisampacchāyākāryaprasiddhiśca
            / sarvopabhogyatvātsarvabhūtānugrahaḥ / evaṃ snehādibhirlokasyopakāraḥ kriyate bhūtāntarāṇāṃ
            ca / snehādrūpasaṃpadvāyupratīkāro 'gniśamanaṃ saṃgrahaśca pṛthivyāḥ / saukṣmyādanupraveśaḥ
            / śauklyāccandrādvinirvṛttiḥ / mārdavātsnānāvagāhanamekakriyā kaṭhinānām cāvanāmanam
            / gauravātsantānācca bhūtānugrahārthaṃ srotastvam / śaityāduṣṇapratīkāraḥ / rakṣātaḥ
            prajāsu ghoraśamanam / pavitratvāddharmopacayaḥ śaucavidhiralakṣyopaghātaśca / santānāddravyasaṃghātaḥ
            / tathordhvagatyādibhirdharmamātraistejasāṃ lokasya copakriyate bhūtāntarāṇāṃ ca /
            ūrdhvagateḥ pākaprakāśasiddhiḥ / pāvakatvād dravyaśaucaṃ ca / dāhakatvātkṣārotpattiḥ
            / śītapratīkāro nabhasaścoṣṇatvaṃ śabdaniṣpattyartham / pācakatvātsvedya svedanamannapaktiḥ
            pṛthivyavayavānāṃ kriyāyogyatā, tathā bāhyāntarapariṇāmaḥ, rasalohitamāṃsasnāyvasthimajjāśukrāṇāṃ
            lāghavāddāhyātikramaḥ / bhāsvaratvāddravyāntaraprakāśanam / pradhvaṃsitvāddagdhapakvānāmupabhogaḥ
            / taijasaḥ prajāpālanam / tathā tiryakpātādibhirdharmairvāyunā lokasya copakāraḥ kriyate
            bhūtāntarāṇāṃ ca / tiryakpātāddṛṣṭivikṣepo gandhasaṃvahanaṃ ca / pavitratvātpūtidravyapavanam
            / ākṣepanodanābhyāmutkarṣaḥ prathamaṃ dharmāmbhasaḥ / vyūhaśca śarīre rasādīnāṃ dhātūnāṃ
            ca / agneścopadhmānamabhidhātaścākāśasya / balātsamīkaraṇaṃ sarveṣām / raukṣyādviśoṣaṇam
            / acchāyatvādahorātraprasiddhiḥ /
            śaityāduṣṇapratīkāraḥ / tathā sarvatogatyādibhirdharmairnabhasā lokasyopakāraḥ kriyate
            bhūtāntarāṇāṃ ca / sarvatogateḥ samantāttulyadeśaśravaṇanāmekaśrutitvam / avyūhaviṣkambhābhyāṃ
            sarveṣāmavakāśatādānamityuktāḥ pṛthivyādayaḥ / ete viśeṣā ityucyanta iti /
            āha, kathaṃ punarete viśeṣā ityucyante ?
            yasmāt</p>
         
         
         <p>  <span class="bold">śāntā ghorāśca mūḍhāśca // ISk_38 //</span></p>
         
         
         <p>  tatra śāntāstāvat svasaṃskāraviśeṣayogāttatsannidhau prasādādidharmotpatteḥ / ghorāstu
            śeṣādidharmanimittatvāt / mūḍhāśca varaṇādidharmahetutvāt / tanmātrāṇi punaraśāntaghoramūḍhāni
            ato 'viśeṣā ityucyante / tadete yathā vyākhyātā aviśeṣā viśeṣāḥ puruṣārthasiddhyarthaṃ
            bahudhā vyavatiṣṭhante / kasmāt ? na hyeteṣāmekadhāvasthāne puruṣārthaḥ siddhyatīti
            // 38 //</p>
         
         
         
         
         
         <p>  kārikā 39
            </p>
         
         
         
         
         <p>  āha, atisāmānyoktamidamityato na pratipadyāmahe / tasmādvaktavyaṃ kathaṃ viśeṣaṇāmavasthānamiti
            ?
            ucyate-</p>
         
         
         <p>  <span class="bold">sūkṣmā mātāpitṛjāḥ saha prabhūtaistridhā viśeṣāḥ syuḥ /</span></p>
         
         
         <p>  tatra sūkṣmā nāma ceṣṭāśritaṃ prāṇāṣṭakaṃ saṃsarati / mātṛpitṛjāstu dvividhāḥ /
            jarāyujā aṇḍajāśca / teṣāṃ kośopahṛtāḥ kośāḥ lomarudhiramāṃsāsthisnāyuśukralakṣaṇaḥ
            / tatra lomarudhiramāṃsānāṃ mātṛtaḥ sambhavaḥ / asthisnāyuśukrāṇāṃ pitṛtaḥ / tatraivāśitapītādhyāsā
            daṣṭau kośānapare vyācakṣate /
            kathaṃ punareṣāṃ kośatvam ?
            āveṣṭanasāmarthyāt / yathā kośakāraḥ kośenāveṣṭito 'svatantraḥ, evaṃ sūkṣmaśarīraṃ
            saprāṇametairāveṣṭitamasvatantraṃ tattatkarmopacinoti /
            prabhūtāstūdbhijjāḥ svedajāśca tadetaistrividhairdaivamānavatairyagyonalakṣaṇastrividho
            bhūtasarga ārabhyate / tatra devānāṃ caturvidhaṃ śarīraṃ pradhānānugrahāt, yathā paramarṣerviriñcasya
            ca / tatsiddhibhyo yathā brahmaṇaḥ putrāṇāṃ tatputraputrāṇāṃ ca / mātāpitṛto yathāditeḥ
            kaśyapasya ca putrāṇām / kevalādvā yathā pitṛto mitrāvaruṇābhyāṃ vaśiṣṭhasya / manuṣyāṇāṃ
            tu jarāyujam / dharmaśaktiviśeṣāttu kasyacidanyathāpi bhavati / yathā droṇakṛpakṛpīdhṛṣṭadyumnādīnām
            / tiryagyonīnāmapi caturvidham
            
            <p>
                 jarāyujaṃ gavādīnāmaṇḍajaṃ caiva pakṣiṇām /<br />
                 tṛṇādeścodbhijjaṃ kṣudrajantūnāṃ svedajaṃ smṛtam //
               </p>
         </p>
         
         
         <p>  evaṃ trividhā viśeṣā vyākhyātāḥ /
            tatra kecinniyatāḥ kecidaniyatā ityāha- ke punaratra niyatāḥ, ke vāniyatāḥ ?
            <span class="bold">sūkṣmāsteṣāṃ niyatā mātāpitṛjā nivartante // ISk_39 //</span></p>
         
         
         <p>  sūkṣmā āsargapralayānnityāḥ mātṛpitṛjā nivartante / saha prabhūtairiti vartate /
            kecittu prabhūtagrahaṇena bāhyānāmeva viśeṣāṇāṃ grahaṇamicchanti / teṣāmudbhijjasvedajayoragrahaṇam
            / tasmādubhayathā prabhūtā ityetadanavadyam /
            āha, sūkṣmābhidhānamaprasiddhatvāt / mātāpitṛjāśca prabhūtāśca ityato yukta eṣāṃ parigrahaḥ
            / sūkṣmāstvaprasiddhā / tasmādvaktavyaṃ kathameṣāmutpattirastitvaṃ veti ?
            ucyate- pūrvasarge prakṛterupapannānāṃ prāṇināṃ sattvadharmotkarṣādantareṇa dvayasamāpattiṃ
            manasaivāpatyamanyadvā yathepsitaṃ prādurbabhūva / priyaṃ khalvapi cakṣuṣā nirīkṣya
            kṛtārthamātmānaṃ manyate / tasyāmapi kṣīṇāyāṃ vāksiddhirbabhūva / abhibhāṣya prāṇino
            yadicchanti tadāpādayanti / tadadyāpyanuvartate- yacchaṅkhī virutenāpatyaṃ bibharti
            / priyaṃ khalvapi sambhāṣya mahatīṃ prītimanubhavati / tasyāmupakṣīṇāyāṃ hastasiddhirbabhūva
            / saṃspṛśya pāṇimīpsitamarthamupapādayanti / tadetadadyāpyanuvartate- yatpriyaṃ cirādālokya
            pāṇau saṃspṛśya prītirbhavati / asyāmupakṣīṇāyāmāśleṣasiddhirbabhūva / āliṅganena
            prāṇina īpsitaṃ labhante / tadetadadyāpyanuvartate- yatpriyamāliṅgya nirvṛttirbhavati
            / tasyāmupakṣīṇāyāṃ dvandvasiddhirārabdhā / strīpuṃsau saṃdhṛṣyāpatyamutpādayetāṃ
            mamedaṃ mamedamiti ca parigrahāḥ pravṛttāḥ / etasminnevāvasare saṃsāro varṇyate /
            tatra cācāryāṇāṃ vipratipattiḥ / pañcādhikaraṇasya tāvadvaivartaṃ śarīraṃ mātāpitṛsaṃsargakāle
            karaṇāviṣṭaṃ śukraśoṇitamanupraviśati / tadanupraveśācca kalalādibhāvena vivardhate
            / vyūḍhāvayavaṃ tūpalabdhapratyayaṃ māturudarānnissṛtya yau dharmādharmau ṣaṭsiddhyupabhogakāle
            kṛtau tadvaśādavatiṣṭhate / yāvattatkṣayāccharīrapātastāvat / yadi dharmasaṃskṛtaṃ
            karaṇaṃ tato dyudeśaṃ sūkṣmaśarīreṇa prāpyate, tadviparyayāttu yātanāsthānaṃ tiryagyoniṃ
            vā, miśrībhāvena mānuṣyam / evamātivāhikaṃ sūkṣmaśarīramindriyāṇāṃ dhāraṇaprāpaṇasamarthaṃ
            nityaṃ bāhyenāpāyinā pariveṣṭyate parityajyate ca / patañjalestu sūkṣmaśarīraṃ yatsiddhikāle
            pūrvamindriyāṇi bījadeśaṃ nayati tatra tatkṛtāśayavaśāt dyudeśaṃ yātanāsthānaṃ vā
            karaṇāni vā prāpayya nivartate / tatra caivaṃ yuktāśayasya karmavaśādanyadutpadyate
            yadindriyāṇi bījadeśaṃ nayati tadapi nivartate, śarīrapāte cānyadutpadyate / evamanekāni
            śarīrāṇi / vindhyavāsinastu vibhutvādindriyāṇāṃ bījadeśe vṛttyā janma / tattyāgo maraṇam
            / tasmānnāsti sūkṣmaśarīram / tasmānnirviśeṣaḥ saṃsāra iti pakṣaḥ / eṣā sūkṣmaśarīrasyotpattiḥ
            // 39 //</p>
         
         
         
         
         <p>  kārikā 40
            </p>
         
         
         
         
         <p>  āha, evamanekaniścayeṣvācāryeṣu bhavataḥ kā pratipattiriti ?
            ucyate- yattāvatpatañjalirāha sūkṣmaśarīraṃ vinivartate punaścānyadutpadyate, tat
            sūkṣmāsteṣāṃ niyatā iti vacanādasmābhirnābhyupagamyate / tasmāt</p>
         
         
         <p class="bold">
            pūrvotpannamasaktaṃ niyataṃ mahadādisūkṣmaparyantam /<br />
             saṃsarati nirupabhogaṃ bhāvairadhivāsitaṃ liṅgam // ISk_40 //
            </p>
         
         
         <p>  tatra pūrvotpannamityanena mahadādeḥ sūkṣmaparyantasya liṅgasyāsargapralayānnityatvamāha
            / asaktamityanena gūḍhasthirabījānupraveśamācaṣṭe / na hi liṅgaṃ kvacidvyāhanyate,
            kiṃ tarhi likṣādi bījamapyāviśati / badaragolamapi bhitvā praviśati / niyatamityanena
            pratipuruṣavyavasthāṃ pratijānāti / sādhāraṇo hi mahānprakṛtitvāditi vārṣagaṇānāṃ
            pakṣaḥ / mahadādītyanena prāṇāṣṭakaṃ parigṛhṇāti pūrvātmānaḥ prāṇādyāśca pañca vāyava
            iti / sūkṣmaparyantamiti tattvāntarapratiṣedhamāha, etāvadeva nāto 'nyaditi / saṃsaratīti
            gatimācaṣṭe, tataścāvibhutvād bījāveśatyāgau prakhyāto bhavataḥ / nirupabhogamiti
            śarīrāntarasyāvakāśaṃ karoti / sūkṣmaśarīrasya hyupabhogasāmarthye 'bhyupagamyamāne
            śarīrāntarasya niravakāśatvādanutpattiprasaṃgaḥ syāt / bhāvairadhivāsitamityanena
            bhāvāṣṭakaparigrahaṃ dyotayati / buddhirūpairiha dharmādibhiradhivāsitam / tatsāmarthyātsarvatrāpratihataṃ
            prāṇāṣṭakaṃ sūkṣmaśarīre 'vasthānagamanamātraphale vyavasthitam / dyutiryakpreteṣu
            saṃsaratīti tenaiva cārthasiddhau śarīrāntaraparikalpanānarthakyamato na bahūni śarīrāṇi
            // 40 //</p>
         
         
         
         
         <p>  kārikā 41
            </p>
         
         
         
         
         <p>  yatpunaretaduktam- vibhutvādindriyāṇāṃ svātmanyavasthānaṃ vṛttilābho vṛttinirodhaśca
            saṃsāra iti, ayuktametat / kasmāt ? vibhutvāsiddheḥ / na hi vibhutvamindriyāṇāṃ kaścidabhyupagacchati
            / kiṃ kāraṇam ? satatopalabdhiprasaṃgāt / yugapadupalabdhiprasaṃgācca / kāryakaraṇapuruṣāṇāṃ
            hi vibhutve satatopalabdhiprasaṃgaḥ / viṣayāṇāṃ pratibandhābhāvātprasajyate / prātpyaviśeṣācca
            sarvaviśeṣāṇāṃ yugapadupalabdhiprasaṃgaḥ / vyavahitaviṣayagrahaṇaṃ ca / sarvatra sannidhānātsannikṛṣṭaviprakṛṣṭayoḥ
            pratyakṣānumānāgamānāṃ cāviśeṣaḥ prasajyate / vṛttiviśeṣāttadviśeṣa iti cet na, hetvabhāvāt
            / vibhūnāmihāsti vṛttiviśeṣa ityatra heturanuktaḥ / tasmānna karaṇānāṃ vibhutvamupapadyate
            / tasmāt</p>
         
         
         <p class="bold">
            citraṃ yathāśrayamṛte sthāṇvādibhyo vinā yathā cchāyā /<br />
             tadvadvinā viśeṣairna tiṣṭhati nirāśrayaṃ liṅgam // ISk_41 //
            </p>
         
         
         <p>  yathā hi citrasya kuḍyamṛte 'vasthānaṃ nāsti, sthāṇupuruṣādibhyo vā vinā cchāyāyāḥ
            tadvadvinā viśeṣairna tiṣṭhati nirāśrayaṃ liṅgam / tasmādupapannametat saviśeṣaḥ saṃsāraḥ
            /
            āha, yadi saviśeṣaḥ saṃsārabījadeśagamane śarīramupalabhyeta / na tvevam / tasmādayuktametat
            /
            ucyate- na, viśeṣitatvāt / sūkṣmaṃ taccharīramiti viśeṣitam / tato nāsyāhetukamagrahaṇamiti
            /
            āha, sūkṣmaśarīrayogātpūrveśvaratvaprasaṃgaḥ / tasmādayuktaṃ tannimittamasyāgrahaṇamiti
            /
            ucyate- na anekāntāt / tadyathā kṣudrajantūnāṃ sūkṣmaśarīraṃ laghimā ca, na caiṣāmīśvaratvamevaṃ
            sarvaprāṇināṃ syāt / atha matamagṛhyamāṇena sambandhāt sthūlasyāpi śarīrasyāgrahaṇaṃ
            pretāñjanasiddhamālyādivat / tadapyanupapannam / anekāntāt / tadyathā karaṇairagṛhyamāṇaiḥ
            śarīrasya sambandhaḥ / na cāgrahaṇam, piśācādibhirvā tathaitadapi syāt / kiṃca antaḥkaraṇānuvidhāne
            caiśvaryābhimānāt / yasya cādhyavasāyamanuvidadhatyaṇimādīni tasyaiśvaryamabhipretam
            / na tu yasya svabhāvasiddhāni / anyathā tu pipīlikādīnāmapyākāśagamanādaiśvaryaṃ
            syāt /
            āha, na, śarīrānupapattiprasaṃgāt / sūkṣmaśarīrotpattau tarhi caritārthayoḥ śarīrāntarasāmarthyaṃ
            virudhyate / tasmādayuktam saviśeṣaḥ saṃsāraḥ /
            ucyate- na anabhyupagamāt / na dharmādharmanimittaṃ vaivartaṃ śarīram, kiṃ tarhi ādhikārikamityadoṣaḥ
            / na cānekaśarīratvamabhyupagamyate / tasmātpakṣāntaropālambho 'yam / kiṃ ca kṛtsnāśayapariṇāmāpratijñānāt
            / kṛtsnasyāśayasya pariṇāmaṃ jānannevamupālabhyaḥ syādekadeśastu no vipariṇāmī / tasmānna
            kiṃcidetat / nimittāvaśeṣādāśayaikadeśābhivyaktirayukteti cet, syānmatam- iha nimittānāmalpabahutvaviśeṣādāśayābhivyaktiviśeṣo
            dṛṣṭaḥ / tadyathā vāyvādikrodhādiṣu / prāyaṇakālaścāyaṃ phalābhivyaktau nimittam /
            aviśiṣṭaścāsau / tasmādāśayaikadeśapariṇāmo 'nupapanna iti / etaccāyuktam / kasmāt
            ? naimittikatvāt / pūrvakṛtasya karmaṇaḥ phalabhogaparisamāptiḥ, sāmpratasya ca phalopabhogārthavipariṇāmaḥ
            prāyaṇasya nimittam / na tu prāyaṇo vipariṇamasyeti / kiṃca śarīrāntarābhāvaśca /
            kṛtsnasyāśayasyābhivyaktimicchataḥ śarīrāntarābhāvo nimittāntarābhāvātprāpnoti / tatra
            kṛteneti cet na, kalalādyavasthānāśe tadasambhavāt / tatra kṛtābhyāṃ hi bījāveśaḥ
            karaṇasya niṣpādito yāvatkalalādyasthāyāmeva taccharīraṃ vinaṣṭamiti tatra kṛtāśayasyāsambhavāccharīrāntarānupapattiprasaṃgaḥ
            / kiṃ ca sthāvarāṇāṃ ca śarīrāntarāsambhavaḥ / āśayasya sthāvaraśarīrārambhe caritārthatvātsthāvaraśarīreṇa
            cāśayopādānasambhavāttasya saṃsārābhāvaḥ prāptaḥ / tasmādupapannametatpuruṣārthamādisargotpannaṃ
            sūkṣmaśarīraṃ saṃsarati / yāvacca sa puruṣārtho na parisamāpyate tāvattiṣṭhata iti
            // 41 //</p>
         
         
         
         
         <p>  kārikā 42
            </p>
         
         
         
         
         <p>  āha, yadi puruṣārthā liṅgasyotpattirabhyupagamyate tatsamanantaramevānena puruṣārtho
            'vasāyayitavyo na punardevamānuṣatiryagbhāvena punaḥ punarājañjavībhāvo 'nuṣṭhātavya
            iti /
            ucyate-</p>
         
         
         <p class="bold">
            puruṣārthahetukamidaṃ nimittanaimittikaprasaṅgena /<br />
             prakṛtervibhutvayogānnaṭavad vyavatiṣṭhate liṅgam // ISk_42 //
            </p>
         
         
         <p>  yadyapi puruṣārthasiddhyarthaṃ liṅgamutpadyate, tathāpi sattvarajastamasāṃ trayāṇāmapi
            prādhānyādrajastamobhyāmabhibhūte sattve tatpreritaṃ nimittanaimittikaśarīrendriyaviṣayopabhoganirvartakaṃ
            śṛṇoti / tadyathā agnihotraṃ juhuyātsvargakāmo, yamarājyamagniṣṭomenābhijayatīti /
            tatra phalecchayā yonīḥ prāṇādīṃśca sammukhīkṛtya kriyāmārabhate / guṇavṛttavaicitryācca
            prayatnavānapi manovāgdehairmalinamapi karma karoti / tataśca prakṛtervibhutvayogāttena
            tena nimittenopasthāpitaṃ devamanuṣyatiryakpretādiśarīramekasvabhāvamapi sannaṭavadvyavatiṣṭhate
            liṅgamākṛtiviśeṣopādānatyāgasāmyataḥ / vibhutvaṃ guṇānāṃ trayāṇāmapi sāmyāditaretarābhibhavo
            dṛṣṭaḥ / tasmādbhāvanimittaḥ saṃsāraḥ / tannimittānupādānānmokṣaḥ // 42 //</p>
         
         
         
         
         <p>  kārikā 43
            </p>
         
         
         
         
         <p>  āha, bhāvā iti tatra bhavatābhidhīyate, na cāsya śabdasyārthaṃ pratipadyāmahe /
            tasmādvaktavyamidaṃ ke punaramī bhāvā iti ?
            ucyate- dharmādyā bhāvāḥ / dharmo jñānaṃ vairāgyamaiśvaryamadharmo 'jñānamavairāgyamanaiśvaryamityete
            bhāvāḥ /
            tatrācāryāṇāṃ vipratipattiḥ / pañcādhikaraṇasya tāvaddvividhaṃ jñānaṃ prākṛtikaṃ vaikṛtikaṃ
            ca / prākṛtikaṃ trividhaṃ- tattvasamakālaṃ sāṃsiddhikamābhiṣyandikaṃ ca / tatra tattvasamakālaṃ
            saṃhataśca mahāṃstattvātmanā mahati pratyayo bhavati / utpannakāryakāraṇasya tu sāṃsiddhikamābhiṣyandikaṃ
            ca bhavati / sāṃsiddhikaṃ yatsaṃhatavyūhasamakālaṃ niṣpadyate, yathā paramarṣerjñānam
            / ābhiṣyandikaṃ ca saṃsiddhakāryakaraṇasya kāraṇāntareṇotpadyate / vaikṛtaṃ tu dvividhaṃ
            svavaikṛtaṃ paravaikṛtaṃ ca / svavaikṛtaṃ tārakam / paravaikṛtaṃ siddhyantarāṇi /
            āha ca
            
            <p>
                 tattvasamaṃ vaivartam tatrābhiṣyandikaṃ dvitīyaṃ syāt /<br />
                 vaikṛtamatastṛtīyaṃ ṣāṭkauśikametadākhātam //
               </p>
         </p>
         
         
         <p>
              atra tu sattvaiḥ sahotpattyaviśeṣātsāṃsiddhikamabhedenāha-<br />
              vaikṛtamapi ca dvividhaṃ svavaikṛtaṃ tatra tārakaṃ bhavati /<br />
              syātsaptavidhaṃ paravaikṛtaṃ svatārādi nirdiṣṭam //
            </p>
         
         
         <p>  iti yathā jñānamevaṃ dharmādayo 'pīti /
            vindhyavāsinastu nāsti tattvasamaṃ sāṃsiddhikaṃ ca / kiṃ tarhi siddhirūpameva / tatra
            paramarṣerapi sargasaṃghātavyūhottarakālameva jñānaṃ niṣpadyate yasmād gurumukhābhipratipatteḥ
            pratipatsyata ityapītyāha- siddhaṃ nimittaṃ naimittikasyānugrahaṃ kurute, nāpūrvamutpādayatīti
            / nimittanaimittikabhāvāccaivamupapadyate / tatra paramarṣeḥ paṭurūhaḥ anyeṣāṃ kliṣṭa
            ityayaṃ viśeṣaḥ / sarveṣāmeva tu tārakādyaviśiṣṭamācārya āha- trividhā bhāvāḥ sāṃsiddhikāḥ
            prākṛtikā vaikṛtikāśceti / tatra sāṃsiddhikagrahaṇāttattvasamakālaṃ pratyācaṣṭe, naiva
            tadastīti / katham ? yadi hi tathā syāttattvāntarānutpattisaṃghāto vyūhaścānarthakaḥ
            syāt / mahatyutpannaṃ jñānaṃ tatraivopalabdhamiti kaḥ saṃghātārthaḥ ? tathā carṣerūho
            nopapadyate, pratibandhābhāvāt / na hyasya kāryakāraṇavyūhasamakālajñānotpattau kaścitpratibandho
            'sti / aparivṛtakhalatvādyataḥ kālāntaraṃ pratīkṣate / tasmādasya sahaiva kāryakāraṇābhyāṃ
            jñānamabhiniṣpadyate pradīpaprakāśādityataḥ sāṃsiddhikam / anyeṣāṃ tu sattvasyāpaṭutvātkālāntareṇa
            prakṛtyabhiṣyandād drāgiti bhavati / kṛṣṇasarpadarśanavat / tatprākṛtam / vaikṛtaṃ
            tu dvividhaṃ pūrvavat / yathā ca paramarṣerjñānaṃ sāṃsiddhikamevaṃ māhātmyaśarīrasyaiśvaryaṃ,
            bhṛgvādīnāṃ dharmaḥ, sanakādīnāṃ vairāgyam / adharmo yakṣarakṣaḥprabhṛtīnām / anaiśvaryaṃ
            ṣaṭsiddhikṣayakālotpannānāṃ manuṣyāṇāṃ tiraścāñca / rāgo 'jñānaṃ paramarṣivarjyānām
            / prākṛtāstu tadyathā vairāgyaṃ bhagavadāsureḥ / tasya hi paramarṣisambhāvanādutpanno
            dharmaḥ, aśuddhiṃ pratidvandvibhāvādapajagāma / tasyāmapahatāyāṃ prakṛteḥ śuddhisrotaḥ
            pravṛttaṃ yenānugṛhīto duḥkhatrayābhighātādutpannajijñāsaḥ pravrajitaḥ / tathā maheśvarasamparkānnandina
            aiśvaryam / nahuṣasyāgastyasamparkāddharma ityādi / vaikṛtāstu bhāvā asmadādīnām /
            evaṃ trividhabhāvaparigrahāttvācāryasya na sarvaṃ svataḥ patañjalivat, na sarvaṃ parataḥ
            pañcādhikaraṇavat
            / kintarhi mahatī svabhāvātivṛttiḥ prakṛtito 'lpā svato vikṛtitaḥ /
            evam</p>
         
         
         <p>  <span class="bold">sāṃsiddhikāśca bhāvāḥ prākṛtikā vaikṛtāśca dharmādyāḥ /
               dṛṣṭāḥ karaṇāśrayiṇaḥ</span></p>
         
         
         <p>  yathā caite tathā</p>
         
         
         <p>  <span class="bold">kāryāśrayiṇaśca kalalādyāḥ // ISk_43 //</span></p>
         
         
         <p>  trividhā eveti kalalādigrahaṇena śarīrāṇyāha / teṣāmākṛtivaiśvarūpyaṃ caturdaśavidhe
            saṃsāre trividham / tatra sāṃsiddhikastāvat vaivarttānāṃ grahanakṣatratārādīnām /
            jātikṛtaśca viśeṣaḥ haṃsānāṃ śauklyam, tittiramayūrādīnāṃ citracchadatvamiti / prākṛtaṃ
            yathāmāhātmyaṃ śarīrābhimānāt tasya hyabhimāno bhavati- hantāhaṃ putrānsrakṣye ye
            me karma kariṣyanti / ye māṃ paraṃ ca jñāsyanti / sa yādṛksargamabhidhyāyati tādṛkpradhānādutpadyate
            / tadyathā maheśvarasya rudrakoṭisṛṣṭāviti / vaikṛtāstu kalalādyāḥ / yathā bhiṣagvede
            'bhihitam- kṣīraṃ pītvā garbhiṇī gauraṃ putraṃ janayatīti / ete bhāvā vyākhyātāḥ /
            eṣāṃ vaiśvarūpyālliṅgasya gativiśeṣaḥ saṃsāro bhavatīti // 43 //</p>
         
         
         
         
         <p>  kārikā 44
            </p>
         
         
         
         
         <p>  āha, kasya punarbhāvasyānuṣṭhānātko gamanaviśeṣo liṅgasya niṣpadyata iti ?
            ucyate-</p>
         
         
         <p>  <span class="bold">dharmeṇa gamanamūrdhvam</span></p>
         
         
         <p>  ukto dharmaḥ / tadanuṣṭhānādaṣṭavikalpāyāṃ devabhūmāvutpattirbhavati /</p>
         
         
         <p>  <span class="bold">gamanamadhastād bhavatyadharmeṇa /</span></p>
         
         
         <p>  adharmo 'pyuktaḥ / tadanuṣṭhānāpañcavikalpāyāṃ tiryagbhūmāvutpattirbhavati /
            āha, ekabhūmiviśeṣānupapattiḥ, gativiśeṣāt / yadi bhāvānāṃ bhūmiviśeṣanimittatvaṃ
            niyamyate tenaikasyāṃ bhūmau hīnamadhyamotkṛṣṭatvaṃ jātyākṛtisvabhāvānugrahopaghātānāṃ
            na prāpnoti /
            ucyate- na tarhyanena bhūmiviśeṣo niyamyate, kiṃ tarhi ūrdhvaśabda utkṛṣṭavacanaḥ
            / dharmeṇa deveṣu mānaveṣu tiryakṣu cordhvagamanamutkṛṣṭaṃ janma bhavati / tathādharmādadhogamanamapakṛṣṭaṃ
            janma bhavati /</p>
         
         
         <p>  <span class="bold">jñānena cāpavargaḥ</span></p>
         
         
         <p>  caśabdo 'vadhāraṇārthaḥ / jñānenaivāpavargaḥ, na bhāvāntareṇeti / yaduktamanyairācāryaiḥ-
            vairāgyātpuruṣakaivalyaṃ jñānavairāgyābhyāṃ ceti tatpratiṣiddhaṃ bhavati /
            āha, yadi punarvairāgyātpuruṣakaivalyamabhyupagamyate ka evaṃ sati doṣaḥ syāt ?
            ucyate- na śakyamevaṃ pratipattum / kasmāt ? saṃsāranimittāpratipakṣatvāt / yadi rāganimittaḥ
            pradhānapuruṣasaṃyogaḥ syāt prāptamidaṃ tatpratipakṣeṇa vairāgyeṇa viyogo bhaviṣyatīti
            / na tvevam / kutaḥ ? saṃyogakṛte kāryakaraṇasarge niṣpatteḥ / kāryakaraṇavyūhottarakālaṃ
            hi rāgo bhavati / tasmānnāsau kāryakaraṇaniṣpatternimittamiti śakyamāśrayitum / yasya
            tu jñānānmokṣa iti pakṣaḥ, tasya pratipakṣādajñānādbandha iti prāptamasti, na cāsau
            prāgapi kāryakaraṇaniṣpatteḥ / tasmānna vairāgyānmokṣaḥ / ataeva na jñānavairāgyābhyāṃ
            mokṣo 'sti / ubhayanimittāsambhavāt / tasmātsūktaṃ jñānenaivāpavargaḥ /</p>
         
         
         <p>  <span class="bold">viparyayādiṣyate bandhaḥ // ISk_44 //</span></p>
         
         
         <p>  jñānaviparyayo 'jñānam / tasmād bandhastrividho bhavati prakṛtibandho dakṣiṇābandho
            vaikārikabandhaśceti // 44 //</p>
         
         
         
         
         <p>  kārikā 45
            </p>
         
         
         
         
         <p>  āha, kasmād bhāvātprakṛtibandho bhavati ?
            ucyate-</p>
         
         
         <p>  <span class="bold">vairāgyāt prakṛtilayaḥ</span></p>
         
         
         <p>  vairāgyādaṣṭasu prakṛtiṣu layaṃ gacchati, asāvucyate prakṛtibandha iti /
            āha, yadi vairāgyātprakṛtilayaḥ prāpto yadetatprakṛtau vairāgyamāñjasam / anyā prakṛtistriguṇā,
            kāraṇabhūtā, kāryabhūtā, kāryakāraṇabhūtā, akāryakāraṇabhūtā acetanā paratantrā ceti
            / anyaḥ puruṣo nirguṇo, na kāryaṃ, na kāraṇaṃ, na kāryakāraṇaṃ, tadviparītaḥ cetanaḥ
            svatantraśceti tato 'pi prakṛtau layaḥ tataścānirmokṣaprasaṃga iti /
            ucyate- viparyayāditi vartate / tadihābhisambhantsyāmaḥ / tataśca viparītaṃ yadeva
            vairāgyaṃ tuṣṭikāṇḍānupatitaṃ prakṛtyādiṣu paratvābhimānaḥ tata eva prakṛtilayo bhavati
            nānyasmāt / athavātrāpi yattatprakṛtāvanyatvajñānaṃ tata eva mokṣo na vairāgyāt /
            kutaḥ ? bhavabījāpratipakṣatvāditi hyuktam / āmbhasikasya ca mokṣaprasaṃgāt / tulyā
            hyasya nānātvasaṃvid, āsaṃgadoṣanivṛtteḥ / na caitadiṣṭam / tasmādyuktametat vairāgyātprakṛtilaya
            iti /
            āha, atha dakṣiṇābandhaḥ kutaḥ ?
            ucyate-</p>
         
         
         <p>  <span class="bold">saṃsāro bhavati rājasād rāgāt /</span></p>
         
         
         <p>  yo 'yaṃ dṛṣṭānuśravikaviṣayābhilāṣaḥ sa rāgaḥ / tatra dṛṣṭaviṣayarāgāttatprāptinirvartakaṃ
            karma karoti / tataśca tatropapadyate / ānuśravikaviṣayābhilāṣādagnihotrādiṣu pravartate
            / tataśca svargādiṣūpapattirbhavati / asau dakṣiṇābandhaḥ / dṛṣṭānuśravikaviṣayābhilāṣadvāreṇa
            tannirvartake karmaṇi pravartamāno guṇavṛttivaicitryādaniṣṭaphalanirvartakamapi karma
            karoti / evaṃ mānuṣye gatyantare yopapattiḥ sarvāsau rāgāt /
            āha, rājasaṃgrahaṇānarthakyam tatpūrvakatvādrāgasya / rajonimitta eva hi rāgaḥ / tatra
            saṃsāro rāgādityeva vaktavyam, rājasagrahaṇamanarthakamiti /
            ucyate- na, viṣayaviśeṣaṇatvāt / viṣaye yo rāgaḥ sa saṃsāraheturityasyārthasya jñāpanārthamidamucyate
            / anyathā yo yateḥ sāttviko yamaniyamadhyānādyanuṣṭhānānurāgaḥ pravacanarāgo vā so
            'pi saṃsārāya syāt /</p>
         
         
         <p>  <span class="bold">aiśvaryādavighātaḥ</span></p>
         
         
         <p>  yadaṣṭaguṇamaiśvaryamaṇimādi prāgupadiṣṭaṃ tasmātsve sve viṣaye 'vighāta utpadyate
            / tadabhiratirvaikāriko bandhaḥ /
            āha, yadi tribhistribhirnimittairvairāgyādibhistrividho bandho nirvartyate yaduktamajñānād
            bandha iti tadayuktam / bhāvāntaraṃ hyajñānamataḥ phalāntareṇa bhavitavyamiti /
            ucyate- na, mūlakāraṇatvāt / jñānavarjitānāṃ hi bhāvānāṃ yatphalaṃ tatrājñānaṃ mūlam
            / tannimittatvātsarveṣām / na hi jñānivairāgyamalaṃ prakṛtilayāya / tathetarāṇi paramarṣyādāvadṛṣṭatvād
            vicitraṃ kāryamekasmātkāraṇādayuktamiti vairāgyādīnyasādhāraṇāni pṛthak kalpyante,
            sādhāraṇaṃ tvajñānamato na kaściddoṣaḥ /</p>
         
         
         <p>  <span class="bold">viparyayāttadviparyāsaḥ // ISk_45 //</span></p>
         
         
         <p>  anaiśvaryāttu aṇimāderaṣṭavidhādavighātaviparyayo vighāto bhavati / tadevametadaṣṭavidhaṃ
            dharmādividhānamupādāyāṣṭavidhaṃ naimittikamupapadyate / evameṣa tattvasargo bhāvasargaśca
            vyākhyātaḥ / etacca vyaktasya rūpaṃ pravṛttiśca parikalpyate / phalamidānīṃ vakṣyāmaḥ
            // 45 //</p>
         
         
         <p>  // iti yuktidīpikāyāmaṣṭamamāhnikaṃ tṛtīyaṃ ca prakaraṇam //</p>
         
         
         
         
         
         
         
         
         
         <p>  kārikā 46
            </p>
         
         
         
         
         <p>  āha, kiṃ punastatphalamiti ?
            ucyate- yaḥ khalu</p>
         
         
         <p>  <span class="bold">eṣa pratyayasargo viparyayāśaktituṣṭisiddhyākhyaḥ /</span></p>
         
         
         <p>  tatphalamiti vākyaśeṣaḥ / eṣa iti vakṣyamāṇasya sammukhīkaraṇārthamucyate / pratyayasarga
            iti pratyayaḥ padārtho lakṣaṇamiti paryāyāḥ, pratyayānāṃ sargaḥ pratyayasargaḥ padārthasargo
            lakṣaṇasarga ityarthaḥ / athavā pratyayo buddhirniścayo 'dhyavasāya iti paryāyāḥ /
            tasya sargo 'yamataḥ pratyayasargaḥ pratyayakāryaṃ pratyayavyāpāra ityarthaḥ / athavā
            pratyayapūrvakaḥ sargaḥ pratyayasargaḥ / buddhipūrvaka ityuktaḥ / katham ? evaṃ hi
            śāstram- "mahadādiviśeṣāntaḥ sargo buddhipūrvakatvāt / utpannakāryakaraṇastu māhātmyaśarīra
            ekākinamātmānamavekṣyābhidadhyau hantāhaṃ putrānsrakṣye ye me karma kariṣyanti / ye
            māṃ paraṃ cāparaṃ ca jñāsyanti / tasyābhidhyāyataḥ pañca mukhyasrotaso devāḥ prādurbabhūvuḥ
            / teṣūtpanneṣu na tuṣṭiṃ lebhe / tato 'nye tiryaksrotaso 'ṣṭāviṃśatiḥ prajajñe / teṣvapyasya
            matirnaiva tasthe / athāpare navordhvasrotaso devāḥ prādurbabhūvuḥ / teṣvapyutpanneṣu
            naiva kṛtārthamātmānaṃ mene / tato 'nye 'ṣṭāvarvāksrotasa utpeduḥ / evaṃ tasmād brahmaṇo
            'bhidhyānādutpannastasmātpratyayasargaḥ / sa viparyayākhyaḥ aśaktyākhyaḥ tuṣṭyākhyaḥ
            siddhyākhyaśceti /" tatrāśreyasaḥ śreyastvenābhidhānaṃ viparyayaḥ / vaikalyādasāmarthyamaśaktiḥ
            / cikīrṣitādūnena nirvṛtistuṣṭiḥ / yatheṣṭasya sādhanaṃ siddhiḥ / tadyathā dharmārthapravṛtto
            'gniṣṭomādīnparityajya saṃkaraṃ kurvīta so 'sya viparyayaḥ / sādhanavaikalyādasāmarthyamaśaktiḥ
            / ādhānamātrasantoṣastuṣṭiḥ / kṛtsnasya kriyātiśeṣasyānuṣṭhānaṃ siddhiḥ / evamarthādiṣu
            yojyam / yaścāyaṃ caturvidhaḥ phalaviśeṣo viparyayādirākhyātaḥ /</p>
         
         
         <p>  <span class="bold">guṇavaiṣamyavimardāt tasya bhedāstu pañcāśat // ISk_46 //</span></p>
         
         
         <p>  guṇānāṃ vaiṣamyaṃ guṇavaiṣamyam / guṇavaiṣamyaṃ prādhānyaguṇabhāvayoga ityarthaḥ
            / guṇavaiṣamyādvimardo guṇavaiṣamyavimardaḥ, pratyayaparyāyeṇa sattvarajastamasāmitaretarabhāvaḥ
            / tannimittā eṣāṃ pratyayāṇāṃ pañcāśadbhedā bhavanti // 46 //</p>
         
         
         
         
         <p>  kārikā 47
            </p>
         
         
         
         
         <p>  kathamityucyate-</p>
         
         
         <p>  <span class="bold">pañca viparyayabhedā bhavanti</span></p>
         
         
         <p>  tamo moho mahāmohastāmisro 'ndhatāmisra iti / tatrāśreyasi pravṛttasya pratyayāvare
            śreyo 'bhimāne ādyo viparyayastama ityabhidhīyate / bhautikeṣvākāreṣu śiraḥpāṇyādiṣvātmagraho
            yo 'yaṃ vyūḍhoraskaḥ sitadaśanastāmrākṣaḥ pralambabāhuḥ so 'hamiti / tathā śravaṇasparśanarasanaghrāṇavacanādānaviharaṇotsargānandasaṃkalpābhimānādhyavasāyalakṣaṇāsu
            karaṇavṛttiṣvahaṃ śrotā draṣṭā cetyevamādirādyakālapravṛtto grahaḥ sarvasmādavaro
            moha ityucyate / kathaṃ punarayamavaraḥ ityucyate pūrvaṃ śarīrendriyavyatiriktamupalabdhumicchansaukṣmyāttattadanadhigame
            bhūtākāramabhūtaṃ pramāṇaṃ paraparikalpitaṃ vānumanyeta, svayaṃ vā parikalpayediti
            na mārgād dūrāpagatametat / ayaṃ tu pratyakṣādigatotpattisthitivināśeṣvanekarūpakeṣu
            kāryakaraṇeṣvahamiti abhimanyate, tasmātpūrvasyādavaraḥ / bāhye tu viṣaye mamedamityabhiniveśaḥ
            pūrvasmādavara ityucyate / pūrvaḥ śarīriṇo 'pratyakṣatvātkaraṇavṛttyaviśeṣād vātmavṛtteḥ
            kāryakaraṇe kuryādātmabuddhimiti śakyametad bhinnanimittākāradeśasvabhāvaprayojanānugrahopaghātotpattisthitivināśāṃśca
            mātṛpitṛputrabhrātṛputradāragohirāyavasanācchādanādīnayamakasmādātmatvena paśyati,
            tasmātpūrvasmādavaraḥ / krodhaścaturtho viparyayaḥ pūrvasmādavaraḥ tāmisra ityabhidhīyate
            / kathaṃ punarayaṃ pūrvasmādavara iti ? ucyate- pūrvo 'bhiniveśapratiṣedhamabhyanujānāti
            / yadāsya bāhyadravyaviyoge kaścitkuśalasaṃsṛṣṭa evaṃ bravīti saṃsārasya ___ buddhāvavasthāpya
            vimṛśyatāṃ yāvadayaṃ kālo yadi kaścitpriyeṇāviyuktapūrvaḥ / tasmādāgamāpāyiṣu bāhyeṣu
            dravyeṣu viduṣā nābhiniveśaḥ kārya iti, tadā pratyāha satyamevametaditi / sannikṛṣṭastu
            viyogakāla iti na buddhiravasthāpayituṃ śakyate / krodhāviṣṭastu svavikalpitagrāhaviparītabuddhiraśakyo
            daṇḍenāpinivartayitum / tasmātpūrvasmādavaraḥ / maraṇaviṣādaḥ pañcamo viparyayaḥ pūrvasmādavaro
            'ndhatāmistra ityabhidhīyate / kathaṃ punarayaṃ pūrvasmādavara ityucyate- pūrvo 'bhiniveśātpratiṣidhyamānaḥ
            pratīkāramantato
            jihvākṣinirīkṣato (?) nāpi tāvadārabhate / na tu brahmādau stambaparyante saṃsāre
            svanimittaniyatatamapātasya vināśasya kenacitpratīkāraḥ kṛtaḥ / tasmādaparihāryaṃ
            maraṇamanuśocatpūrvasmādavara iti / ete pañca viparyayabhedā bhavanti /</p>
         
         
         <p>  <span class="bold">aśaktiśca karaṇavaikalyāt /
               aṣṭāviṃśatibhedā</span></p>
         
         
         <p>  bhavatītyanuvartate / tatra bāhyakaraṇavaikalyaṃ saha manasaikādaśaprakāram / saptadaśavidhaṃ
            buddhivaikalyam / ete 'śaktibhedāḥ /</p>
         
         
         <p>  <span class="bold">tuṣṭirnavadhāṣṭadhā siddhiḥ // ISk_47 //</span></p>
         
         
         <p>  evaṃ caturvidhasya pratyayasargasya guṇavaiṣamyavimardena pañcāśadbhedā bhavanti
            // 47 //</p>
         
         
         
         
         <p>  kārikā 48
            </p>
         
         
         
         
         <p>  vistareṇa tu padārthaśatasahasramānantyaṃ vā lakṣaṇānām /
            kathamityucyate yasmāt-</p>
         
         
         <p>  <span class="bold">bhedastamaso 'ṣṭavidhaḥ</span>
            ya ete pañca viparyayabhedā vyākhyātāḥ teṣu tamaso 'ṣṭavidho bhedaḥ / katham ? paravijñānamāśritya
            pravṛttasyāṣṭāsu prakṛtiṣvaparāsu parābhimānagrahāt /</p>
         
         
         <p>  <span class="bold">mohasya ca</span></p>
         
         
         <p>  kim ? aṣṭavidho bheda iti / caśabdātkāryakaraṇasāmarthye 'ṣṭavidhe 'ṇimādāvahamiti
            pratyayaḥ /</p>
         
         
         <p>  <span class="bold">daśavidho mahāmohaḥ /</span></p>
         
         
         <p>  mātṛpitṛbhrātṛsvasṛpatnīputraduhitṛgurumitropakārilakṣaṇe daśavidhe kuṭumbe yo 'yaṃ
            mametyabhiniveśaḥ / dṛṣṭānuśravikeṣu vā śabdādiṣvityapare / sa daśavidho mahāmohaḥ
            parisaṃkhyāyate /</p>
         
         
         <p>  <span class="bold">tāmisro 'ṣṭādaśadhā</span></p>
         
         
         <p>  aṣṭavidhe kāryakaraṇasāmarthye daśavidhe ca kuṭumbe viṣayeṣu vā yaḥ pratihanyamānasyāveśaḥ
            /</p>
         
         
         <p>  <span class="bold">tathā bhavatyandhatāmisraḥ // ISk_48 //</span></p>
         
         
         <p>  tatheti sāmānyātideśārthaḥ / andhatāmisro 'ṣṭādaśadhaiveti / katham ? asāvapyaṣṭavidhātkāryakaraṇasāmarthyāddaśavidhācca
            kuṭumbātpratyavasānasya viṣādaḥ /
            evamete pañca viparyayabhedāḥ svalakṣaṇato viṣayaviśeṣā lakṣitāḥ / tatrāpi cāṣṭāsu
            prakṛtiṣu sattvarajastamasāṃ saṃhataviviktapariṇatavyastasamastānāṃ paratvābhimānabhedādekaikā
            prakṛtiḥ pañcadaśabhedā / ata eva te 'ṣṭau pañcadaśa viṃśaṃ śataṃ ca bhavanti / yathā
            mokṣe pravṛttasya evaṃ dharmakāmeṣvapi / ekaḥ padārtho vistareṇa parisaṃkhyāyamāno
            'nantabhedaḥ sampadyate / nidarśanamātrametadācāryeṇa kṛtam / evamaśaktyādiṣvapi lakṣaṇāntareṣu
            yojyam / seyamavidyā pañcaparvā saprapañcā vyākhyātā / tadanantaroddiṣṭānaśaktibhedānvakṣyāmaḥ
            // 48 //</p>
         
         
         
         
         <p>  kārikā 49
            </p>
         
         
         
         
         <p>  āha, ativyāsābhihitamidamiti nāsmākaṃ buddhāvavatiṣṭhate / tasmādviparyayoktaṃ bhedābhidhānaṃ
            parityajya vaktavyam kathamaśaktiraṣṭāviṃśatibhedeti ?
            ucyate-</p>
         
         
         <p>  <span class="bold">ekādaśendriyavadhāḥ saha buddhivadhairaśaktiruddiṣṭā /</span>
            indriyāṇāṃ vadhā indriyavadhāḥ / svasaṃskāraviṣayayogātprakarṣāpannena tamasā grahaṇarūpasya
            sattvasyābhibhavātsvaviṣayeṣvapravṛttayaḥ / tadyathā
            
            <p>
                 bādhiryamāndhyamaghratvaṃ mūkatā jaḍatā ca yā /<br />
                 unmādakauṣṭhyakauṇyāni klaibyodāvartapaṅgutāḥ //
               </p>
         </p>
         
         
         <p>  tatra bādhiryaṃ śrotrasya, āndhyaṃ cakṣuṣaḥ, aghratvaṃ nāsikāyāḥ, mūkatā vācaḥ,
            jaḍatā rasanasya, unmādo manasaḥ, kauṣṭhyaṃ tvacaḥ, kauṇyaṃ pāṇeḥ, klaibyamupasthasya,
            udāvartaḥ pāyoḥ, paṅgutā pādayorityevamindriyavadhā ekādaśa /
            anye tu</p>
         
         
         <p>  <span class="bold">saptadaśa vadhā buddherviparyayāttuṣṭisiddhīnām // ISk_49 //</span></p>
         
         
         <p>  tatra tuṣṭayaḥ prakṛtyādyā vakṣyamāṇāḥ, tāsāṃ dvividho viparyayaḥ / avyutpannasya
            yogadharmeṇa tasyāṃ bhūmāvapravṛttiḥ, vyutpannasya cottarabhūmyaparijñānātpūrvasyāṃ
            bhūmāvakṣemarūpeṇa grahaṇam / ātmavido vā sarvāsu bhūmiṣu / teṣu yatpūrvaṃ tadaśaktibhāvābhipretam
            / yanmadhyamaṃ tadāpekṣikam / katham ? tanmātrabhūmyavastho hi yogyasmitādibhūmyanavajayāttuṣṭo
            mahābhūtātikramātsiddhaḥ / tathā vijitāsmitārūpo mahadādyavasthāpekṣayā tuṣṭaḥ, pūrvabhūmyapekṣayā
            siddhaḥ / evaṃ mahadavasthaḥ pradhānāpekṣayā pūrvāpekṣayā ca / pradhānāvasthaḥ puruṣāpekṣayā
            pūrvāpekṣayā ca / guṇapuruṣāntarajñastu siddha eva / tasmādavyutpannasyāmbhaḥprabhṛtiṣu
            navānambhaḥprabhṛtayo buddhivadhāḥ / tārakādiviparyayeṇāṣṭāvatārakādayaḥ / eṣā khalvaśaktiraṣṭāviṃśatibhedā
            /
            tuṣṭistu sannihitaviṣayasantoṣāccikīrṣitādarthādūnena nivṛttiḥ sāmānyata ekaiva, pratyarthamanantā,
            śatena tuṣṭaḥ sahasreṇeti / śāstre tu bāhyādhyātmikānāṃ sukhaduḥkhamohānāṃ prāptiṣvapagameṣu
            vācāvyavasthyalakṣaṇā upāyanavatvānnava tuṣṭayo bhavanti // 49 //</p>
         
         
         
         
         <p>  kārikā 50
            </p>
         
         
         
         
         <p>  tāsām</p>
         
         
         <p>  <span class="bold">ādhyātmikyaścatasraḥ / prakṛtyupādānakālabhāgyākhyāḥ /</span></p>
         
         
         <p>  ādhyātmikī iti śarīraśarīriṇorviśeṣamupalipsamānena yoginā yadanātmanyātmabuddhiravasthāpyate
            sā khalvādhyātmikī siddhiḥ tuṣṭiḥ santoṣaḥ kṣema ityarthaḥ /
            tāsāṃ prakṛtyākhyā / yadā vītāvītaiḥ pradhānamadhigamya tatpūrvakatvaṃ ca mahadādīnāṃ
            vikārāṇāmānantyācca pradhānātmanaḥ kṛtsnasya mahadādibhāvena vipariṇāmāsambhavādekadeśasyāprakṛtivikārabhūtasya
            bhoktṛtvamakartṛtvaṃ cādhyavasya saṅgadveṣanivṛttiṃ labhate, sādyā tuṣṭirambha ityabhidhīyate
            / kasmāt ? amitaṃ hi pradhānatattvaṃ bhāti jagadbījabhūtatvānmahadādibhāvapariṇāmena
            nyūnasyaikadeśasyātmana evāpūrāt / tadvyatirekeṇa cānyasyaikadeśasyobhayadharmiṇo
            bhoktṛbhūtasya sadbhāvātsaṃprakṣālane 'pi cāpasaṃhṛtam, vaiśvarūpyasyānucchedāt /
            tathā ca śāstramāha- ambha iti guṇaliṅgasannicayamevādhikurute / guṇāśca sattvarajastamāṃsi
            / liṅgaṃ ca mahadādi atra sannihitaṃ bhavati / tadidaṃ pradhānamamitaṃ bhātyamitamupalabhyata
            ityambhaḥ / sa khalvayaṃ yogī pradhānalakṣaṇāṃ bhūmimavajitya tanmahimnā ca tadaśūnyaṃ
            dṛṣṭvā vyatiriktasya padārthāntarasyābhāvaṃ manyamānastāmeva bhūmiṃ kaivalyamiti gṛhṇāti
            / bhinne ca dehe prakṛtau layaṃ gacchati, tataśca punarāvartate / tasyāṃ ca tuṣṭāvanye
            sapta mahadādikāraṇino 'varuddhā draṣṭavyāḥ / tatra yathā prādhānikasya puruṣe nāsti
            vijñānaṃ evamitareṣāmuttareṣu tattveṣu / mahatkāraṇinaḥ pradhāne 'smitākāraṇino mahati,
            tanmātrakāraṇino 'haṃkāre / tadekadeśāścaiṣāṃ bhoktāraḥ pūrvavat / atrāpi ca sattvādīnāṃ
            saṃhataviviktapariṇatavyastasamastānāṃ bhedādavidyāvacchedānantyamavaseyam /
            āha, tuṣṭyavidyayorabhedaḥ lakṣaṇaikatvāt / aṣṭāsu prakṛtiṣvātmabuddhistuṣṭiḥ / tadeva
            ca tama ityavidyākāṇḍe nirdiṣṭam / tasmātpadārthasaṃkara iti /
            ucyate- na, pratyayaviśeṣāt / tamaḥpradhānapuruṣopadeśe sati pratyayanirdidhārayiṣayā
            tayoḥ pradhānameva jyāyo na puruṣa ityabhiniviśeta / tuṣṭistu kiṃ paramityāśritya
            pravṛttaḥ pradhānajñānamātre santoṣātpadārthāntaraṃ vijñātumeva nādriyate / kiṃ ca
            prahāṇaviśeṣāt / nirūḍhamūlo hyanātmani ātmagraho jñānottarakālabhāvanayā prahātavyaḥ
            / tamobahulatvāttama ityabhidhīyate / pelavastu sattvabahulo darśanapraṇayastuṣṭiḥ
            / kiṃca tattvābhijayāt / vijitabhūmikasya hi yoginastanmāhātmyavaśīkṛtatvād bhūmyantare
            pravṛttistuṣṭiḥ / itarasya tvabhiniveśamātramevetyanayorviśeṣaḥ / tasmānna padārthasaṃkara
            iti vyākhyātā prakṛtyākhyā tuṣṭiḥ /
            yadā tu satyapi prakṛtisāmarthye nānapekṣya yathāsvamupādānaṃ bhāvānāmutpattiḥ sambhavati
            prakṛtyaviśeṣe sarvakālamutpattiprasaṃgāt, prakṛtikṛtyamevedaṃ viśvamityabhyupagacchatastadaviśeṣād
            goḥ puruṣādutpattiprasaṃgaḥ, puruṣasya vā mahiṣāt / kiṃ ca jātyabhedaprasaṃgāt / prakṛtikṛtyamidaṃ
            viśvamityabhyupagacchato jātibhedo na syāt, tadaviśeṣāt / dṛṣṭaṃ tūpādānājjātyanuvidhānaṃ
            bhāvānām / tasmāttadeva kāraṇatvena parikalpayituṃ nyāyyam / upādānaikadeśa eva ca
            kāryakāraṇavidhātmā bhoktetyetasmād darśanātsaṅgadveṣanivṛttiṃ labhate, sā dvitīyā
            tuṣṭiḥ salilamityabhidhīyate / kathaṃ punaretatsalilam ? satyupādāne vikāro līyata
            iti / tathā ca kṛtvā śāsramāha "salilaṃ salilamiti vaikārikopanipātamevādhikurute,
            sati tasmiṃllīyate jagaditi" / sa khalvayaṃ yogī pārthivānavajitya tanmahimnā jagadaśūnyaṃ
            dṛṣṭvā padārthāntarasyābhāvaṃ manyamānastāmeva bhūmiṃ kaivalyamiti gṛhṇāti / bhinne
            ca dehe pṛthivyādiṣu līyate / tataśca punarāvartate /
            yadā ca satyupādānasāmarthye na tāvataiva bhāvānāṃ prādurbhāvaḥ kiṃ tarhi sannihitasādhanānāmapi
            kālaṃ pratyapekṣā bhavati- kālaviśeṣādbījādaṅkuro jāyate, aṅkurānnālaṃ, nālātkāṇḍam,
            kāṇḍātprasava ityādi / anyathā tūpādānānāṃ sannidhānamātrātkṣaṇenaivāmīṣāmavasthāviśeṣāṇāmabhivyaktiḥ
            syāt / kiṃca kālaviparyayeṇotpattiprasaṃgāt / na caitadiṣṭam / kiṃ ca tadanabhidhānāt
            / dṛśyante ca prāṇināṃ kālānurūpāḥ svābhāvāhāravihāravyavasthāḥ / tasmādasāveva kāraṇam
            / tadekadeśaścāprakṛtivikārabhūto bhoktetyetasmāddarśanātsaṃgadveṣanivṛttiṃ labhate,
            sā tṛtīyā tuṣṭirogha ityabhidhīyate / kathaṃ punarayaṃ kāla ogha ityucyate ? salilaughavatsarvābhyāvahanāt
            / tadyathā salilaughastṛṇaṃ kāṣṭhamaśmānaṃ prāṇinaṃ vā svamūrtisaṃsṛṣṭaṃ sarvamevābhyāvahati,
            evamayaṃ kālo garbhādbālyaṃ, bālyātkaumāraṃ, kaumārādyauvanaṃ, yauvanātsthāviryam,
            sthāviryānmaraṇaṃ, tathā bījānmūlaṃ mūlādaṅkuramiti vahati / tathā cāha
            
            <p>
                 yāmeva prathamāṃ rātriṃ garbhe bhavati pūruṣaḥ /<br />
                 saṃprasthitastāṃ bhavati sa gacchanna nivartate //
               </p>
         </p>
         
         
         <p>  tasmādoghasāmānyādoghaḥ kālaḥ / sa khalvayaṃ yogī kālamavajitya padārthāntarābhāvaṃ
            manyamānastāmeva bhūmiṃ kaivalyamiti manyate / dehabhede ca kālamanupraviśati / tataśca
            punarāvartate /
            yadā tu satyapi kālasāmarthye bhāvānāmutpattiḥ bhāgyānapekṣate / kasmāt ? tatsannidhāne
            'pyaprādurbhāvāt / satyapi sādhanasāmarthye kālaviśeṣe ca kasyacidutpattirbhavati
            kasyacinneti / tasmādasti kāraṇāntaraṃ yadapekṣya bhāvānāmutpattiranutpattiśca / kiṃ
            cābhyutthānānupapattiprasaṃgāt / kālamātrātphalaṃ bhavatītyetadicchataḥ śāstrokteṣu
            kriyāviśeṣeṣvabhiṣecanavratopavāsāgnihotrādiṣvabhyutthānaṃ na syāt / kasmāt ? ānarthakyāt
            / asti ca, tasmānna kālanimittā bhāvānāmutpattiḥ / kiṃ ca tadanuvidhānāt / dṛśyante
            khalvapi prakṛtyupādānakālāviśeṣe 'pi bhāgyaviśeṣātphalaviśeṣāḥ / tasmāttatsaṃkāra
            eva kāraṇam / tadekadeśaścāprakṛtivikārabhūto bhoktetyetasmāddarśanātsaṃgadveṣanivṛttiṃ
            labhate / sā caturthī tuṣṭirvṛṣṭirityabhidhīyate / kathaṃ punarvṛṣṭirityucyate / sarvasattvāpyāyanāt
            / yathā hi śīrṇānāmapi tṛṇalatādīnāṃ vṛṣṭiṃ prāpya punarāpyāyanaṃ bhavati, evameva
            sarveṣāṃ prāṇināṃ bhāgyavipariṇāmātpunarāpyāyanaṃ bhavati / tasmādvṛṣṭisāmyād bhāgyākhyā
            tuṣṭirvṛṣṭirityabhidhīyate / śāstramapyāha- "vṛṣṭirvṛṣṭiriti śriya evopanipātamadhikurute
            / sā hi vṛṣṭivatsarvamāpyāyatīti /" sa khalvayaṃ yogī bhāgyānyavajitya tanmahimnā
            jagadaśūnyaṃ dṛṣṭvā padārthāntarasyābhāvaṃ manyamānastāmeva bhūmiṃ kaivalyamiti gṛhṇāti
            / sa tasyāmeva dehabhede līyate / tataśca punarāvartata iti /
            āha, kālabhāgyayorapratipattiḥ, samākhyāparijñānāt / prakṛtyātmakasya tāvadyogino
            'ṣṭau prakṛtayo viṣaya ityuktaṃ purastāt / upādānātmakasya ca pṛthivyādīni mahābhūtāni
            / kālabhāgyayostu na tathoktam / tasmādvaktavyaṃ kasya tattvasyaiṣā samākhyeti ?
            ucyate- na, uktatvāt / prāgevaitadapadiṣṭaṃ na kālo nāma kaścitpadārtho 'sti / kiṃ
            tarhi kriyāsu kālasaṃjñā / tāśca karaṇavṛttiriti / pratipāditam / na cānyā vṛttirvṛttimataḥ
            / tasmātkāraṇacaitanyapratijñaḥ kālātmaka iti / bhāgyasaṃjñā tu dharmādharmayoḥ /
            tau ca buddhidharmāviti prāgapadiṣṭam / tasmādbhāgyavādī buddhicaitanika iti /
            āha, na tuṣṭyantaratvāt / prakṛtitvānmahānpūrvaṃ prakṛtyākhyāyāṃ tuṣṭāvavaruddhaḥ
            / tasyedānīṃ tuṣṭyantaratvena parikalpanaṃ nātisamañjasamiti /
            ucyate- mahāṃstarhi pūrvatuṣṭiviṣayabhāvādapakṛṣyata iti / kāryakaraṇavṛttikriyārūpāṃ
            vṛttimaddyotyāṃ parikalpya tasyāṃ kālatvamayamāha / mahataśca rūpaṃ dharmādikaṃ mahato
            'rthāntaraṃ bhāgyamiti bhāgyavān / athavā bāhya evāyaṃ kālaḥ karmakāraṇaṃ nirdiśyate
            / tatra cānye 'pi svamatiparikalpitapadārthāntarātmabhāvagrahā eveti sāṅkhyāḥ pravādinaḥ
            pratikṣiptā boddhavyā iti /
            apara āha, prakṛticaitanikaḥ pradhānabhāvāśādyupādānakālabhāgyavādino mahadahaṅkāratanmātravādina
            iti / tadetadapasiddhatvādayuktam / na hi mahadahaṅkāratanmātralakṣaṇāḥ prakṛtaya
            upādānakālabhāgyabhāvena prasiddhāḥ / tasmādidamapyayuktam / evametā ādhyātmikyaścatasrastuṣṭayaḥ
            /</p>
         
         
         <p>  <span class="bold">bāhyā viṣayoparamāt pañca ca nava tuṣṭayo 'bhihitāḥ // ISk_50 //</span></p>
         
         
         <p>  caśabdo 'vadhāraṇārthaḥ / avyutpannātmavicārasya yogino viṣayadoṣadarśanamātrātsaṃgadoṣanivṛttirbāhyā
            tuṣṭiḥ / tatra yadārjanadoṣamavagacchati na tāvatsarvasyābhijātirastīti arthināvaśyaṃ
            viṣayārjane vartitavyam / teṣāmasvābhāvikatvātkvacidevāvasthitirityuktaṃ prāk / kiṃ
            ca sapratyanīkatvāt / svābhāvikamavasthānaṃ viṣayāṇāmaparikalpyāpi yadā pratigrahādibhirarjanaṃ
            pratyādriyate tadapyayuktam / kutaḥ ? sapratyanīkatvāt / evamapi nāsti kaścidapratyanīka
            viṣayopārjanāya iti tadvighāte 'vaśyaṃ prayatitavyam / sa ca yadi pratiyatamānaḥ pratyanīkivighātaṃ
            kuryātparopaghātenātmānugrahānuṣṭhānācchāstravirodhaḥ / yasmādāha-
            
            <p>
                 na tatparasya sandadhyātpratikūlaṃ yadātmanaḥ /<br />
                 eṣa saṃkṣepato dharmaḥ kāmādanyaḥ pravartate //
               </p>
         </p>
         
         
         <p>
              punarapyāha-<br />
              prāṇināmupaghātena yo 'rthaḥ samupajāyate /<br />
              so 'napekṣaiḥ prahātavyo lokāntaravighātakṛt //
            </p>
         
         
         <p>
              tasmātsaṃghātamātratvātsattvādīnāṃ ghaṭādivat /<br />
              ābrahmaṇaḥ parijñāya dehānāmanavasthitim //
            </p>
         
         
         <p>
              satyaṃ sadbhirādīptaṃ tṛṇolkācapalaṃ sukham /<br />
              sudṛḍhairna nipātavyaṃ duḥkhairdehāntarodbhavaiḥ //
            </p>
         
         
         <p>  atha punarayaṃ pratyanīkairvihanyate, tato 'sya viṣayābhāvaḥ / sukhārthaṃ ca pravṛttasya
            bhūyiṣṭhaṃ duḥkhamevetyetasmāddarśanānmādhyasthyaṃ labhate, sā pañcamī tuṣṭiḥ sutāramityabhidhīyate
            / kathaṃ punaḥ sutāramityucyate ? sukhamanenopāyena taranti viṣayasaṃkaṭamiti sutāram
            /
            yadā tu yogī pūrvadoṣādhigame 'bhijātyā vā yatnārjitaviṣayatve sati rakṣādoṣamupanyasyati
            / katham ? bhoktṛbhogyabhāvāvyatirekāt sarvaprāṇisādhāraṇā viṣayāḥ, tasmātteṣāṃ rakṣā
            vidheyā / tasyāṃ ca pravartamāno yadi paramuparundhyāt tadā pūrvoktadoṣaḥ, athātmānaṃ,
            viṣayābhāvaḥ / rātrindivaṃ ca tadekāgramanasaḥ sukhārthaṃ pravṛtasya bhūyiṣṭhaṃ duḥkhamevetyetasmāddarśanānmādhyasthyaṃ
            labhate / sā ṣaṣṭhī tuṣṭiḥ supāramityabhidhīyate / kathaṃ punaḥ supāramityucyate ?
            sukhamanena pāraṃ viṣayārṇavasya prayāntīti /
            yadā tu sati pūrvadoṣe, sati vā grāmanagaranigamasanniveśādyupāyānuṣṭhānādvā kṛtaviṣayarakṣo
            yogī kṣayadoṣamupanyasyati / katham ?
            
            <p>
                 yena dravyeṇa mohādvarantumicchanti dehinaḥ /<br />
                 tadevaiṣāṃ vināśitvād bhavatyaratikāraṇam //
               </p>
         </p>
         
         
         <p>
              yatnopāttāḥ suguptāśca viṣayā viṣayaiṣiṇām /<br />
              paśyatāmeva naśyanti budbudāḥ salile yathā //
            </p>
         
         
         <p>
              na tadasti jagatyasminbhūtaṃ sthāvarajaṅgamam /<br />
              pratyakṣato 'numānādvā vināśo yasya nekṣyate //
            </p>
         
         
         <p>
              tasmādvināśiṣvāsaktānāṃ putradāragṛhādiṣu /<br />
              mameti buddhiṃ yatnena buddhimānvinivartayet //
            </p>
         
         
         <p>  iti etasmāddarśanānmādhyasthyaṃ labhate, sā saptamī tuṣṭiḥ sunetramityucyate /
            kathaṃ punaḥ sunetramityucyate ?
            sukhamanenātmānaṃ kaivalyāvasthāṃ nayantīti sunetram /
            yadā tu satsu pūrvadoṣeṣu prasaṅgadoṣamupanyasyati / katham ? prāptaviṣayāṇāmindriyāṇāṃ
            tadabhilāṣānnivṛtistatsukham / viṣayajighṛkṣayā ca duḥkham / prāptirapyeṣāmanupaśāntaye
            tadupabhogakauśalāya ca / yasmādāha-
            
            <p>
                 yadā prabandhādviṣayī viṣayānupasevate /<br />
                 tadāsyetastvabhiprāyaḥ sutarāṃ saṃpravartate //
               </p>
         </p>
         
         
         <p>
              ato 'pi yena puruṣaḥ śamayed vaḍavānalam /<br />
              nendriyāṇyupabhogena viṣayebhyo nivartayet //
            </p>
         
         
         <p>
              tasmādviṣayasamparkamasamarthaṃ nivartane /<br />
              indriyāṇāṃ parijñāya nirāsaṅgamatiścaret //
            </p>
         
         
         <p>  ityetasmād darśanānmādhyasthyaṃ labhate sāṣṭamī tuṣṭiḥ sumārīcamityucyate / kathaṃ
            sumārīcamityucyate ? arcateḥ pūjārthasya śobhanamarcitaṃ viṣayasaṃganivṛttasya yogino
            'vasthānaṃ bhavati /
            yadā tu pūrvadoṣeṣu hiṃsādoṣamupanyasyati / katham ? anupahatyānyabhūtāni viṣayabhogānupapatteḥ
            / upabhogo hi nāma manojñābhyavahāraḥ, strīsevā, hayagajanarādibhiryānamityevamādi
            / tatra manojñābhyavahāracikīrṣuṣā tadaṅgānāṃ go 'jāvibalīvardastrīpuruṣādīnāmavaśyamupaghātaḥ
            kāryaḥ / anupaghāte vā viṣayānupapattiprasaṃgaḥ / striyamāsevamānenānyāsāṃ strīṇāṃ
            mātṛpitṛbhrātṛprabhṛtīnāṃ ca, anyathā tadabhāvo hayādīnām / tasmādupabhogārthināvaśyamanyopaghātaḥ
            kāryo nihitadaṇḍena vā viṣayopabhogastyājya iti / āha ca
            
            <p>
                 yathā yathā hi viṣayo vṛddhiṃ gṛhṇāti dehinām /<br />
                 apaghātastadaṅgānāṃ tathaivāsya vivardhate //
               </p>
         </p>
         
         
         <p>
              tasmādanicchannanyeṣāṃ prāṇināṃ dehapīḍanam /<br />
              santoṣeṇaiva varteta tyaktasarvaparicchadaḥ //
            </p>
         
         
         <p>
              satyavācaḥ praśāntasya sarvabhūtānyanicchataḥ /<br />
              bhāvāndhakārāntajñānamacireṇa pravartate //
            </p>
         
         
         <p>  ityetasmāddarśanānmādhyasthyaṃ labhate, sā navamī tuṣṭiruttamābhayamityapadiśyate
            / katham ? uttamaṃ hi prāṇināṃ sarvebhyo hiṃsābhayamiti tadapagamāduttamābhayamiti
            /
            āha, arjanarakṣaṇalakṣaṇayorapi tuṣṭyoḥ paropaghātadoṣāḥ, apadiṣṭo 'syāmapi ca / tatra
            kathamanayorviśeṣaḥ pratipattavya iti ?
            ucyate na, viṣayabhedāt / tatra yeṣāmarjanarakṣaṇe pratyādriyate viṣayī tadarthinā
            pratyanīkānāmavaśyamabhighāto 'nuṣṭhātavya ityādāvuktam / iha tu yeṣāmevārjanarakṣaṇe
            tadanupaghātenāśakyo viṣayopabhoga ityetadvivakṣitam / tasmādasaṃkīrṇametadityevamambhaḥprabhṛtayo
            nava viṣayebhyaḥ saṃgadveṣanivṛttihetavo vyākhyātāḥ / te jñānavirahitānāṃ yogināṃ
            tuṣṭiśabdavācyatāṃ labhante / jñānināṃ tu vairāgyaparvasaṃjñitā svāsu svāsu tattvabhūmiṣu
            siddhā eveti // 50 //</p>
         
         
         
         
         <p>  kārikā 51
            </p>
         
         
         
         
         <p>  āha- prāgapadiṣṭamaṣṭadhā siddhiriti tadidānīmabhidhīyatāmiti / ucyate-</p>
         
         
         <p>  <span class="bold">ūhaḥ śabdo 'dhyayanaṃ duḥkhavighātāstrayaḥ suhṛtprāptiḥ /
               dānañca siddhayo 'ṣṭau</span></p>
         
         
         <p>  tatroho nāma yadā pratyakṣānumānāgamavyatirekeṇābhipretamarthaṃ vicāraṇābalenaiva
            pratipadyate, sādyā siddhiḥ tārakamityapadiśyate- tārayati saṃsārārṇavāditi tārakam
            / yadā tu svayaṃ pratipattau pratihanyamāno gurūpadeśāt pratipadyate sā dvitīyā siddhiḥ
            sutāramityapadiśyate / katham ? sukhamanenadyatve 'pi bhavasaṅkaṭāt tarantīti / yadā
            tvanyopadeśādapyasamarthaḥ pratipattumadhyayanena sādhayati sā tṛtīyā siddhiḥ tārayantamityapadiśyate
            / tadetat tāraṇakriyāyā adyatve 'pi avyāvṛtatvāt mahāviṣayatvāt tārayantamityapadiśyate
            / ta ete trayaḥ sādhanopāyairābrāhmaṇaḥ prāṇino 'bhipretamarthaṃ prāpnuvanti / āha
            ca- "sākṣātkṛtadharmāṇa ṛṣayo babhūvuḥ, te 'parebhyo 'sākṣātkṛtadharmebhya upadeśena
            mantrān samprāhurupadeśāya glāyanto 'pare bilmagrahaṇāyemaṃ granthaṃ samāmnāsiṣurvedañca
            vedāṅgāni ceti" / bilmaṃ bhāsanam- samyak pratibhāsāya viśiṣṭaḥ saṃketa uktaḥ / eṣāṃ
            tu sādhanopāyānāṃ pratyanīkapratiṣedhāya duḥkhavighātatrayam / duḥkhāni trīṇi- ādhyātmikādīni
            /
            tatra cādhyātmikānāṃ vātādīnāṃ siddhipratyanīkānāmāyurvedakriyānuṣṭhānena vighātaṃ
            kṛtvā pūrveṣāṃ trayāṇāmanyatamena sādhayati sā caturthī siddhiḥ pramodamityabhidhīyate
            / katham ? nivṛttarogā hi prāṇinaḥ pramodanta iti kṛtvā / yadā tvādhibhautikānāṃ mānuṣādinimittānāṃ
            siddhipratyanīkānāṃ sāmādinā yatidharmānuguṇena vopāyena pūrveṣāṃ trayāṇāmanyatamena
            sādhayati, sā pañcamī siddhiḥ pramuditamityabhidhīyate / katham ? anudvigno hi pramudita
            iti kṛtvā / yadā tu śītādīnyādhidaivikāni dvandvāni siddhipratyanīkāni svadharmānurodhena
            pratihatya pūrveṣāṃ trayāṇāmanyatamena sādhayati, sā ṣaṣṭhī siddhirmodanāmamityabhidhīyate
            / katham ? dvandvānupahatā hi prāṇino modanta iti kṛtvā / suhṛtprāptiḥ- yadā tu kṛśalaṃ
            saṃspṛṣṭaṃ sanmitramāśritya sandehanivṛttiṃ labhate, sā ramyakamiti saptamī siddhirapadiśyate
            / ramyo hi loke sanmitrasamparkaḥ, tasya saṃjñāyāṃ ramyameva ramyakam / dānam- yadā
            tu daurbhāgyaṃ dānenātītya pūrveṣāṃ trayāṇāmanyatamena sādhayati sāṣṭāmī siddhiḥ sadāpramuditamityabhidhīyate
            / subhago hi sadāpramudito bhavati, tasmāddaurbhāgyanivṛttiḥ sadāpramuditam / ityevametāḥ
            siddhayo 'ṣṭau vyākhyātāḥ / etāsāṃ saṃśrayeṇābhipretamarthaṃ yataḥ saṃsādhayantītyataḥ
            pūrvācāryāgataṃ mārgamārurukṣustatpravaṇaḥ syāditi /
            āha, kaḥ punaratra heturyena puruṣārthatvāviśeṣe sati guṇānāṃ sarvasiddhinimittaṃ
            tvanubhavatīti ?
            ucyate- yasmāt</p>
         
         
         <p>  <span class="bold">siddheḥ pūrvo 'ṅkuśastrividhaḥ // ISk_51 //</span></p>
         
         
         <p>  sādhyapratipattisāmarthyasāmānyamaṅgīkṛtyāha siddheriti / pūrvo viparyayāśaktituṣṭilakṣaṇaḥ
            aṃkuśa ivāṃkuśaḥ, nivartanasāmānyāt / nityapravṛttasyāpi pradhānātsiddhisrotaso viparyayāśaktituṣṭipratibandhātsarvaprāṇiṣvapravṛttirbhavati
            / viparyayāttāvatsthāvareṣu / te hi mukhyāḥ srotaso viparyayātmānaḥ / aśaktestiryakṣu
            / te hi tiryaksrotaso 'śaktyātmānaḥ / tuṣṭirdeveṣu / te hyūrdhvasrotasastuṣṭyātmānaḥ
            / mānuṣāstvarvāksrotasaḥ saṃsiddhyātmānaḥ / tasmātta eva tārakādiṣu pravartante /
            sattvarajastamasāṃ cāṅgāṅgibhāvaniyamādviparyayāśaktituṣṭibhiḥ pratihanyata iti na
            sarveṣāṃ sarvadā siddhirbhavati / ata etaduktaṃ siddheḥ pūrvo 'ṅkuśāstrividha iti
            /
            yathā ca sidddheḥ viparyayāśaktituṣṭayaḥ pratipakṣāḥ, evaṃ siddhirapi viparyayādīnām
            / sā hyutpannā sarvānetānnivartayati / katham ? aviparītajñānaṃ viparyayamatītānāgatavartamāneṣu
            sannikṛṣṭeṣu viprakṛṣṭeṣu indriyagrāhyeṣvatīndriyeṣu cāpratighātādaśaktiṃ puruṣasya
            prakṛtivikāravyatiriktasya darśanātsarvāsu bhūmiṣu tuṣṭim / evametāni srotāṃsi prāṇādayaḥ
            karmayonayaśca vyākhyātāḥ / eteṣāṃ mārge 'vasthāpanātparāṃ siddhikaivalyalakṣaṇāmacireṇa
            prāpnoti / āha ca</p>
         
         
         <p>
              yonīnāṃ sapramāṇānāṃ samyaṅmārge niyojanāt /<br />
              srotasāṃ ca viśuddhatvānnirāsaṅgamatiścaret // iti //
            </p>
         
         
         <p>// 51 //</p>
         
         
         <p>  // iti yuktidīpikāyāṃ navamamāhnikam //</p>
         
         
         
         
         
         
         
         
         
         <p>  kārikā 52
            </p>
         
         
         
         
         <p>  evaṃ yatpūrvamapadiṣṭaṃ saṃyogakṛtaḥ sarga (<span class="it">ISk 21</span>) iti tadvyākhyātam / atredānīmācāryāṇāṃ vipratipattiḥ / dharmādīnāṃ śarīramantareṇānutpatteḥ
            / śarīrasya ca dharmādyabhāve nimittantarāsambhavādubhayamidamanādi / tasmādekarūpa
            evāyaṃ yathaivādyatve tathaivātikrāntāsvanāgatāsu kālakoṭiṣu sarga iti / ācārya āha-
            naitadevam, kiṃ tarhi prākpradhānapravṛtterdharmādharmayorasambhavo buddhidharmatvāttasyāśca
            pradhānavikāratvāt / tatastadvyatiriktaṃ śabdādyupalabdhiguṇalakṣaṇaṃ guṇapuruṣāntaropalabdhilakṣaṇaṃ
            cārthamuddiśya sattvādayo mahadahaṅkāratanmātrendriyabhūtatvenāvasthāya paramarṣihiraṇyagarbhādīnāṃ
            śarīramutpādayanti / ṣaṭsiddhikṣayakālottaraṃ tu guṇavimardavaicitryādrajastamovṛttyanupāti
            saṃsāracakraṃ pravṛttam /</p>
         
         
         <p>  <span class="bold">na vinā bhāvairliṅgam</span></p>
         
         
         <p>  devamanuṣyatiryagbhāvena vyavatiṣṭhata iti vākyaśeṣaḥ /</p>
         
         
         <p>  <span class="bold">na vinā liṅgena bhāvasaṃsiddhiḥ /</span></p>
         
         
         <p>  saṃsiddhiratra niṣpattirabhipretā /</p>
         
         
         <p>  <span class="bold">liṅgākhyo bhāvākhyastasmād dvividhaḥ pravartate sargaḥ // ISk_52 //</span></p>
         
         
         <p>  so 'yaṃ liṅgākhyo bhāvākhyaśca ṣaṭsiddhikṣayakālādūrdhvaṃ bhavati / guṇasamanantaraṃ
            tu adhikāralakṣaṇaḥ / tasmād dvidhā sargaḥ adhikāralakṣaṇo bhāvākhyaśca / yeṣāṃ tu
            dharmādharmaśarīrayoḥ paryāyeṇa hetuhetumadbhāvasteṣāṃ kāraṇamastyavyaktamityatra
            (<span class="it">ISk 16</span>) prativihitam / ye 'pi ca sāṃkhyā evamāhuḥ- "dharmādharmādhikāravaśātpradhānasya
            pravṛttiriti" teṣāmanyataraparikalpanānarthakyamiti / katham ? yadi tāvadadhikāra
            evāyaṃ pradhānapravṛttaye 'lam, kiṃ dharmādharmābhyām ? atha tāvadantareṇādhikārasya
            pradhānapravṛttāvasāmarthyam, evamapi kimadhikāreṇa ? tayoreva pravṛttisāmarthyāt
            / tasmādadhikārabhāvanimitto dvidhā sargaḥ / tatra yathedaṃ śarīramavibhaktaṃ dharmārthakāmamokṣalakṣaṇāsu
            kriyāsu vibhaktaṃ bhavedityataḥ pāṇyādivikalpo 'sya bhavati, evaṃ sattvasargo 'pyavibhakto
            dharmārthakāmamokṣalakṣaṇāsu kriyāsu samartho bhavediti // 52 //</p>
         
         
         
         
         <p>  kārikā 53
            </p>
         
         
         
         
         <p>  <span class="bold">aṣṭavikalpo daivastairyagyonaśca pañcadhā bhavati /
               mānuṣyaścaikavidhaḥ</span></p>
         
         
         <p>  aṣṭau vikalpā asya so 'yamaṣṭavikalpaḥ / aṣṭaprakāro 'ṣṭabheda ityarthaḥ / tadyathā
            brahmaprajāpatīndrapitṛgandharvanāgarakṣaḥpiśācāḥ / tairyagyonaśca pañcadhā bhavati-
            paśumṛgapakṣisarīsṛpasthāvarāḥ / mānuṣyaścaikavidhaḥ ca jātyantarānupapatteḥ / āha
            kimetāvāneva bhūtasargavikalpaḥ, āhosvidanyo 'stīti ? ucyate- vikalpāntaramastyeteṣāmeva
            sthānānāmantargaṇabhedāt / ayaṃ tu āhosvidanyo 'stīti ? ucyate- vikalpāntaramastyeteṣāmeva
            sthānāmantaragaṇabhedāt / ayaṃ tu</p>
         
         
         <p>  <span class="bold">samāsato bhautikaḥ sargaḥ // ISk_53 //</span></p>
         
         
         <p>  kim ? upadiṣṭa ita vākyaśeṣaḥ / tatra devānāṃ sādhyamarudrudrādibhedāt / tiraścāṃ
            grāmyāraṇyādibhedāt / mānuṣāṇāṃ ca brāhmaṇakṣatriyaviṭśūdrabhedāt / udbhidbhedaśca
            vistareṇāpadiśyamāna ānantyamāpādayet / tasmātsamāsato bhūtasargo 'padiśyate // 53
            //</p>
         
         
         
         
         <p>  kārikā 54
            </p>
         
         
         
         
         <p>  āha, vikalpāntaravacanam, srotobhedāt / daivamānuṣatairyagyonā iti trividho bhūtānāṃ
            vikalpa upadiśyate / srotāṃsi tu catvāryuktāni / tasmādvikalpāntaraṃ vaktavyamiti
            /
            ucyate- na, guṇadharmasaṃgrahasāmarthāt / sattvabahulā ūrdhvasrotasaḥ / rajobahulā
            arvāksrotasaḥ / tamobahulāstiryaksrotaso mukhyasrotasaśca / tasmādanayorabhedenopadeśaḥ
            /
            āha, asurādyupasaṃkhyānaṃ kartavyam / itareṣvanantarbhāvādabhedena vopadeśaḥ kāryā
            na tu daivamānuṣatiraśca iti /
            ucyate- na, ukteṣveva tatsaṃgrahāt / asurāṇāṃ tāvadaindra eva sthāne 'ntarbhāvaḥ,
            pūrvadevatvāt / pūrvadevā hyasurāḥ / kiṃca paryāyeṇendratvāt / dhanviprabhṛtīnāṃ paryāyeṇendratvaṃ
            śrūyate / tathā yakṣāṇāṃ rakṣassvekarūpatvāt / kinnaravidyādharāṇāṃ gandharveṣu, samānaśīlatvāt
            / pretānāṃ pitṛṣvadhipatisāmānyāt / tasmāttrivikalpa eva bhūtasargaḥ / sa cāyam</p>
         
         
         <p>  <span class="bold">ūrdhvaṃ sattvaviśālaḥ</span></p>
         
         
         <p>  ūrdhvamityanenāṣṭau devasthānānyāha / tatrāyaṃ sargaṃ sattvaviśālaḥ / piśācebhyo
            rakṣasām, rakṣobhyo nāgānām, nāgebhyo gandharvāṇām, gandharvebhyaḥ pitḥṇām, pitṛbhyastridaśānām,
            tebhyaḥ prajāpatīnām, tebhyo 'pi brahmaṇaḥ / evaṃ viśālagrahaṇaṃ samarthitaṃ bhavati
            /</p>
         
         
         <p>  <span class="bold">tamoviśālastu mūlataḥ sargaḥ /</span></p>
         
         
         <p>  mūlatastu sargastamoviśālaḥ / paśubhyo hi mṛgāṇāṃ prakṛṣṭataraṃ tamaḥ, mṛgebhyaḥ
            pakṣiṇām, pakṣibhyaḥ sarīsṛpāṇām, sarīsṛpebhyaḥ sthāvarāṇām /</p>
         
         
         <p>  <span class="bold">madhye rajoviśālaḥ</span></p>
         
         
         <p>  devebhyastiryagbhyaścāvakṛṣṭāsu bhūmiṣu yathā yathā sattvatamaso nirhrāsaḥ, tathā
            tathā rajaso vṛddhiḥ / manuṣyāstūbhayormadhyamiti tatra paramaḥ prakarṣo rajasaḥ /
            arvāk srotasaḥ siddhirūpatvādatyantaṃ kriyāpravṛttatvāt / yathā ca mānuṣeṣu rajaḥprakarṣa
            evaṃ brahmaṇaḥ sthāne sattvasya, sthāvareṣu tamasaḥ / sa khalvayam-</p>
         
         
         <p>  <span class="bold">brahmādistambaparyantaḥ // ISk_54 //</span></p>
         
         
         <p>  caturdaśabhedastrivikalpaḥ sattvādyatiśayanirhrāsaviṣayabhāvena yaḥ sargo vyākhyātaḥ
            /</p>
         
         
         
         
         <p>  kārikā 55
            </p>
         
         
         
         
         <p>  <span class="bold">atra jarāmaraṇakṛtaṃ duḥkhaṃ prānoti cetanaḥ puruṣaḥ /</span></p>
         
         
         <p>  jarākṛtaṃ maraṇakṛtaṃ jarāmaraṇakṛtam / tatra jarākṛtaṃ tāvadyathā balītaraṃgitagātratvam,
            daṇḍamantareṇa caṅkramaṇādiṣvapravṛttiḥ, sarvendriyāṇāṃ viṣayopabhogeṣvasāmarthyam,
            prabalakāsaśvāsatā, sāsrāvilekṣaṇatā, daśanānāmasthiratvam, varṇavikṛtiḥ, śaithilyamabhivyāhārasaṃgo
            mandā smṛtirityevamādi /
            maraṇakṛtamapi pṛthivyādīnāṃ śarīrabhāvenāvasthitau sahabhāvapratipakṣatā svabhāvabhedavṛttisaṃgrahapanthivyūhāvakāśadānāderupakārasya
            pracyutiḥ / indriyādhiṣṭhānavikārācchabdasparśarūparasagandhānāṃ satāmagrahaṇamasatāṃ
            ca grahaṇamabhūtākāraṃ sambhavaviparītaṃ vā sarvārthānāṃ grahaṇam / tadyathā paurṇamāsyāṃ
            dakṣiṇataḥ khaṇḍasyendumaṇḍalasya piśācādīnāṃ pāṇḍarasya ca nabhasa ityādi / tathā
            vātādivaiṣamyātsamupajanitānekaprakāravyādhiḥ prabhraśyamānasakalendriyavṛttiḥ srastāṅgaḥ
            tāmrapītāsrāvilekṣaṇo bhramadāhaśvāsādiparigamāntarmarmasandhirjalārthaṃ diśo 'valokayan
            sabrahmalokeṣvapi lokeṣu trātāramavindan rāgādyanekakālātpakvenātmagraheṇātmakāryakaraṇopahyimāṇabuddhirmandamandeṣvapi
            smṛtipralambheṣu dayitajanasyātmanaścānusmarandaśavidhātkuṭumbādyaḥ prabhraśyate so
            'yamavaśyambhāvī sarvasattvānāṃ prakṛṣṭodvegakārī cāvyutpannaścāparihāryaścāniyatakālaśca
            mahātmabhiḥ paramarṣyādibhirandhatāmisraśabdenāpadiṣṭo maraṇakṛtaṃ duḥkham / taccedaṃ
            duḥkhaṃ pradhānamahadahaṃkāratanmātrendriyabhūtaviśeṣalakṣaṇasya tattvaparvaṇaścaitanyāsambhavātpuruṣa
            eva caitanyaśaktiyogādupalabhyate / tadapi samīkṣyoktamācāryeṇa atra jarāmaraṇakṛtaṃ
            duḥkhaṃ prāpnoti cetanaḥ puruṣa iti /
            āha, janmakṛtasyopasaṃkhyānam / yathaiva hi jarāmaraṇaṃ cātmanaḥ prakṛṣṭodvegakārakamevaṃ
            janmāpi / tathā hyayaṃ māturudare jarāyupariveṣṭitaśarīro 'medhyaparisnuto vraṇamātrāyāṃ
            garbhadhānyāṃ yathāsukhasambhavātparipītitagātro māturaśanādibhiḥ pīḍyamāno garbhāvāse
            duḥkhamanubhūya paścātsaṃvṛtenāsthidvayavivareṇa nissṛto mūtrarudhirakalilaiḥ pariṣiktagātro
            bāhyena vāyunā karaiśca saṃsparśadasibhiriva tudyamānaḥ svasaṃvedyaṃ duḥkhamātmani
            vartamānamākhyātumasamarthaḥ svasukhaduḥkhasāmanyātparatra parikalpitasukhaduḥkhabuddhibhirdṛḍhagātrairupacitakleśaiśca
            yātyamāno janmaduḥkhamanubhavati / tasmāttadapi vaktavyamiti /
            ucyate- na, avyāpitavāt / mānuṣatiraścāmeva janmakṛtaṃ duḥkhaṃ bhavati na devānām
            / katham ? taḍidvilasitavatkṣaṇamātreṇa śarīraprādurbhāvāt / jarāmaraṇakṛtaṃ tu teṣvapi
            na nivartate / tasmātprādhānyādetadevopadiṣṭaṃ netaraditi /
            āha, itaragrahaṇāprasaṃgaḥ, tulyatvāt / na hi devasthāneṣu jarāmaraṇaṃ vā śrūyate,
            tasmādavyāpitvāttayorapyagrahaṇaprasaṃgaḥ /
            ucyate- na, smṛtivacanāt / jīryate 'nayeti jarā kṣaya ityuktaṃ bhavati / sa ca devabhūmāvapi
            bhavati / kasmāt ? evaṃ hyāha-
            
            <p>
                 rajoviṣaktiraṅgeṣu vaivarṇyaṃ mlānapuṣpatā /<br />
                 patiṣyatāṃ devalokātprāṇināmupajāyate //
               </p>
         </p>
         
         
         <p>  śakrādīnāṃ vyādhiśravaṇāccharīrakṣayaḥ / evaṃ hyāha- "tvāṣṭrīyaṃ sāma bhavati indraṃ
            kṣāmamapi na sarvabhūtāni prasvāpayituṃ nāśaknuvaṃ stametena sāmnā tvāṣṭrīyeṇāsvāpayaditi
            /" tathā prajāpatervāyurakṣayīt / dakṣābhiśāpācca somasya kṣayaḥ / tathā "prajāpatirvai
            somāya rājñe duhitḥradānnakṣatrāṇi, sa rohiṇyāmevāvasat / tānyapekṣyamāṇāni punaragacchan
            / tasmāt svānanupeyamānā punargacchati / tānyanvāgacchattāni punarayācata / tānyasmai
            na punaradadāt / sābravītsarveṣveva samāsata vasātha te punardāsyāmīti / sa rohiṇyāmevāvasattasminnanṛte
            yakṣmo 'gṛhṇāt / candramā vai somo rāja yadrājānaṃ yakṣmogṛhṇāttadrājayakṣmasya janma
            / sa tṛṇamivāśuṣyat / sa prajāpatā anāthata / so 'bravītsarveṣveva samāvadvasātha
            tvāto mokṣyāmīti / tasmāccandramāḥ sarveṣu nakṣatreṣu samāvadvasati / taṃ vaiśvadevena
            caruṇāmāvasyāṃ rātrīmayā yajante nainaṃ yakṣmodamuñcadityādi /" tasmāddevabhūmāvapi
            jarākṛtaṃ duḥkhamasti / tathā maraṇakṛtaṃ bhūmyantaragamanāttatrotpannānāṃ yayātirudāharaṇam
            / yathā gopathabrāhmaṇam- "devānāṃ ha vā pañcadaśaśatāni āsaṃstāni brahmakilbiṣādakṣīyanta
            / tatastrayastriṃśadevāsata tadetadṛcāpyuktam / sodaryāṇāṃ pañcadaśānāṃ śatānāṃ trayastriṃśadudaśiṣyanta
            devāḥ / śeṣāḥ prāsīyanteti /" śvetāraṇye cāntakasya rudreṇa kṛtaṃ duḥkhamastīti /
            udāharaṇamātrādvā / athavodāharaṇamātrameva duḥkhānām / ādiśabdalopo vā vaktavyaḥ
            / jarāmaraṇakṛtamevodāharaṇatvenābhipretam / na punarduḥkhāntaram / kasmāt ? tatrāpi
            hyādiśabdalopa udāharaṇamātratvāt śaktyā parikalpayitumidamityucyate / na sarvaduḥkhāspadatvāt
            / sarveṣāṃ hi duḥkhānāmāspadaṃ jarāmaraṇakṛtaṃ sādhāraṇam / katham ? tadbandhumitrāṇāmapyudvegahetutvāt
            / na tu janmakṛtam, sambandhināṃ praharṣanimittatvāt / yataśca brahmādau stambaparyante
            jagati jarāmaraṇakṛtaṃ duḥkhaṃ na kaścidativartate /</p>
         
         
         <p>  <span class="bold">liṅgasyavinivṛttestasmādduḥkhaṃ samāsena // ISk_55 //</span></p>
         
         
         <p>  sukhaleśasya tadvyāptatvāt / yāvadidaṃ liṅgaṃ na nivartate tāvadavaśyaṃ duḥkhena
            bhavitavyam / paryāyeṇa saṃskārasya sāmarthyāllokāntaropapatteḥ / tathā cāha-
            sukhaṃ ca duḥkhaṃ ca hi saṃśayaṃ vāreṇāyaṃ sevate tatra tatra /
            kathampunarduḥkhena vyāptaṃ sukhamiti cet, ābrahmaṇo 'śuddhyātiśayopapatteḥ / tasyāśca
            duḥkhamūlatvāt / prajāpaterakṣirogaśravaṇāt, indrasya kāmopatāpāt / gautamaparibhāvād
            rambhāyāścābhiśāpātpāṣāṇabhāvopapatteḥ, nāgānāṃ sarpasatrāyāsāt, vaiśravaṇasya yaskābhiśāpāddhastibhāvopapattiḥ
            / jaratkāro pitḥṇāṃ ca garte 'valambanāt, piśācānāṃ mantrauṣadhimaṅgalaprayogairudvāsanānmānuṣatiraścāṃ
            pratyakṣata eva prāyeṇa duḥkhāspadatvāt / tasmānnāsti saṃsāre kaścitpradeśo yatra
            saha liṅgenātmānaṃ duḥkhaṃ nāvāpnuyādityata evaṃ prayatitavyaṃ yena liṅgasyaivātyantocchedaḥ
            / tato hi sarvaduḥkhānāmatyantopaśamaḥ / samāsagrahaṇaṃ tu sukhamohayoravakāśadānārtham
            / anyathā saṃsāre tayorabhāva evābhyupagataḥ syāt // 55 //</p>
         
         
         
         
         <p>  kārikā 56
            </p>
         
         
         
         
         <p>  evaṃ yathāvatsargamupākhyāyopasaṃharannāha-</p>
         
         
         <p>  <span class="bold">ityeṣa prakṛtivikṛtaḥ pravartate tattvabhūtabhāvākhyaḥ /
               pratipuruṣavimokṣārthaṃ svārtha iva parārtha ārambhaḥ // ISk_56 //</span></p>
         
         
         <p>  itikaraṇena sargasamāptiṃ dyotayati / eṣa ityuktamapi pratyāmnāyārthaṃ punarapekṣate
            / prakṛtyā kṛtaḥ prakṛtikṛtaḥ / anena vākyaparisamāptyarthaṃ vītāvītābhyāṃ siddhaṃ
            pradhānāstitvam / aṇvādipratiṣedhaṃ cāpekṣate / prakṛtikṛta eva nāṇvādikṛtaḥ / pravartata
            iti kriyāprabandhamāha / pravṛtto na pravartsyati kiṃ tarhi pravartata evānantānāṃ
            śarīrādibhāvena parasparānugraheṇa ca / neyaṃ kriyā kadācidapi bhūtabhaviṣyadrūpā
            bhavati / kintarhi vartamānarūpā / yathā vahanti nadyaḥ, tiṣṭhanti parvatā iti / tattvabhūtabhāvākhya
            ityuktānāṃ nigamārthaṃ pratyāmnāyaṃ karoti / tattvākhyo mahadādibhirbhāvākhyo vyomādiḥ
            / puruṣaṃ puruṣaṃ prati vimokṣaḥ pratipuruṣavimokṣaḥ / tadarthaṃ pratipuruṣavimokṣārtham
            / sarvapuruṣādhikāranibaddhāyāḥ sarvaśakternirākāṃkṣīkaraṇārthamityarthaḥ / svārtha
            iva parārtha ārambhaḥ / kāryakāraṇabhāvena / tatra kāryasya tāvacchabdādeḥ svārtha
            ivendriyāṇāṃ viṣayabhāvaḥ / indriyāṇāmaprāptaviṣayāṇāṃ laulyamadhiṣṭhānavikārānumeyaṃ
            svārthamiva / karaṇānāṃ ca saṃkalpābhimānādhyavasāyānāṃ viṣayadvāribhāvopagamanaṃ
            manaḥprabhṛtīnāṃ ca svapravṛttiviṣayatvam / mano 'haṃkārayośca buddhau svapravṛttyupasaṃhāro
            buddheśca śāntaghoramūḍhatvaṃ vyavasāyakartṛtvaṃ ca sattarajastamasāṃ ca prakāśapravṛttiniyamalakṣaṇairdharmaiḥ
            parasparopakāritvam / na caiṣa svārthaḥ, sarvasyāsyācaitanyāt / kiṃ tarhi parārtha
            evāyamārambhaḥ / saṃghātatvāditi /
            āha, yaduktaṃ pratipuruṣavimokṣārthamayamārambha iti tadayuktam / ācāryavipratipatteḥ
            / pratipuruṣamanyatpradhānaṃ śarīrādyarthaṃ karoti / teṣāṃ ca māhātmyaśarīrapradhānaṃ
            yadā pravartate tadetarāṇyapi / tannivṛttau ca teṣāmapi nivṛttiriti paurikaḥ sāṃkhyācāryo
            manyate / tatkathamapratiṣidhyaikā prakṛtirabhyupagamyate iti ?
            ucyate- na, pramāṇābhāvāt / na tāvatpratyakṣata eva tacchakyaṃ niścetum / pradhānānāmatīndriyatvāt
            / liṅgaṃ cāsandigdhaṃ nāsti / āptāśca no nābhidadhurato manyāmahe naitadevamiti /
            kiṃca ekenārthaparisamāpteḥ / aparimitatvādetadekaṃ pradhānamalaṃ sarvapuruṣaśarīrotpādanāya
            / tasmādanyaparikalpanānarthakyam / parimitamiti cedatha matam, parimitaṃ pradhānamiti
            na, ucchedaprasaṃgāt / evamapi tasyocchedaḥ prāptaḥ kṣīravat / tathā ca saṃsārocchedaprasaṃgaḥ
            / kiṃ ca anavasthāprasaṃgāt / ekasyeśvarasya yogino vecchāyogādanekaśarīratvam / tatparimitādayuktam
            / pratiśarīraṃ vā pradhānaparikalpane pradhānānavasthā bhavati / parimitaśarīrakāraṇatvābhyupagamādanyaparikalpanānarthakyam
            / tataśca pradhānaikatvameva / tasmādayuktaṃ pratipuruṣaṃ pradhānānīti / yattūktaṃ
            māhātmyaśarīrapradhānapravṛttāvitareṣāṃ pravṛtistannivṛttau nivṛttirityatra brūmaḥ-
            na, atiśayābhāvāt / yathā kṣetrajñānāṃ niratiśayatvāditaretarāpravartakatvamevameṣāmapi
            sātiśayatve vā pradhānānupapattiprasaṃgaḥ, vaiṣamyāt / tasmādyuktaṃ pratipuruṣavimokṣārthamekā
            prakṛtiḥ pravartata iti // 56 //</p>
         
         
         
         
         <p>  kārikā 57
            </p>
         
         
         
         
         <p>  āha, tadanupapattirācetanyāt / ihācetanānāṃ ghaṭādīnāmuddiśya pravṛttiradṛṣṭā /
            sā cediyamacetanā prakṛtirasyā apyuddiśya puruṣārthaṃ pravṛttirnopapadyate / bhavati
            ceccaitanyaṃ tarhi prāptamasyā / tatra yaduktaṃ pratipuruṣavimokṣārtha prakṛteḥ pravṛttiriti
            etadayuktamiti /
            ucyate- na, dṛṣṭāntopapatteḥ /</p>
         
         
         <p class="bold">
            vatsavivṛddhinimittaṃ kṣīrasya yathā pravṛttirajñasya /<br />
             puruṣavimokṣanimittaṃ tathā pravṛttiḥ pradhānasya // ISk_57 //
            </p>
         
         
         <p>  yathā kṣīramacetanaṃ vatsavivṛddhimuddiśya pravartate, evaṃ pradhānamapi puruṣavimokṣamuddiśya
            pravartate / na cāsya caitanyaṃ syāt / sādhyatvādayuktamiti cet syānmatam, sādhyametat
            kiṃ kṣīrasyoddiśya vatsavivṛddhiṃ pravṛttiḥ, atha neti ? tasmādudāharaṇaṃ sādhyatvādayuktamiti
            / etaccāyuktam / kasmāt ? tadabhāve 'bhāvāt tadbhāve ca bhāvāt / yatra nāsti vatsavivṛddhistatra
            na kṣīrasya pravṛttirupalabdhā / yatrāsti tatropalabdhā / yadyasmin sati bhavati tasya
            tadarthā pravṛttirdṛṣṭā / tadyathā ghaṭe kumbhakārasya / sa cāyamīdṛśo 'smākamuddeśo
            'bhipretaḥ yaduta tādarthyam / tasmānnāstyudāharaṇasādhyatvamiti /
            asadbhāvābhidhānātsatkāryavirodha iti cenna, vyaktiparyāyatvāt / vyaktiparyāyo hi
            taditi śāstralokaprāmāṇyāt / śāstraṃ tāvat sattāmātro mahān vyaktimātra ityarthaḥ
            / loke 'pi nāstyasminkūpe salilamityucyate / na kvacidapi kūpe salilaṃ nāstyabhivyaktaṃ
            na tad bhavati / tasmānna satkāryavirodhaḥ /
            adṛṣṭapreraṇatvādasiddhiriti cedatha matam / dharmādharmapreritaṃ kṣīraṃ pravartate
            na vatsavivṛddhyarthamiti, tadapyayuktam / kasmāt ? doṣasāmyāt / dharmādharmāvacetanau
            vivṛddhikāle kṣīraṃ pravartayatastadavasāne ca nivartayataḥ / tasamāditthamapi parikalpyamāne
            samāno doṣaḥ / īśvarapreraṇāditi cet syānmatam īśvarastatra kṣīraṃ pravartayate vatsārthaṃ,
            na svayamiti / tadayuktam / kasmāt ? pratiṣedhāt / prākpratiṣiddhamīśvarakarma / tasmādidamapyayuktam
            / evaṃ cedavasthito dṛṣṭāntaḥ / vārṣagaṇānāṃ tu yathā strīpuṃśarīrāṇāmacetanānāmuddiśyetaretaraṃ
            pravṛttistathā pradhānasyetyayaṃ dṛṣṭāntaḥ /
            āha, kathamavagamyate tādarthyādutpannena vyaktena puruṣasya sambandho na punaḥ sānnidhyamātrāt,
            bhikṣuvaditi ?
            ucyate- na, anapavargaprasaṃgāt / sānnidhyamātrātpuruṣopabhogamabhyupagacchato nāpavargaprasaṃgaḥ
            syānnityasānnidhyāt / tasmādayuktametat /
            apravartayitāraṃ prati kāryakāraṇānāṃ pravṛttirayukteti cet syānmatam- apravartayitā
            kṛṣṇādīnāṃ bhikṣurato na teṣāmapi taṃ prati pravṛttiḥ / evamapravartayitā kāryakaraṇānāṃ
            puruṣaḥ / tasmātteṣāmapi taṃ prati pravṛttirayuktetyetadapyata evānaikāntikam / vatso
            hi kṣīrasyāpravartayitātha ca taṃ prati tasya pravṛttiḥ / tasmādyuktametapuruṣavimokṣārthā
            prakṛtteḥ pravṛttirna caitanyaprasaṃga iti // 57 //</p>
         
         
         
         
         <p>  kārikā 58
            </p>
         
         
         
         
         <p>  āha, na, apravṛttiprasaṃgāt / yadi pradhānasya puruṣakaivalyārthā pravṛttistena
            tadabhāve kaivalyaṃ siddhamevetyapravṛttiprasaṃgaḥ / atha kevale puruṣe pradhānaṃ
            pravartate na tarhyasya tadarthā pravṛttiriti /</p>
         
         
         <p class="bold">
            autsukyanivṛttyarthaṃ yathā kriyāsu pravartate lokaḥ /<br />
             puruṣasya vimokṣārthaṃ pravartate tadvadavyaktam // ISk_58 //
            </p>
         
         
         <p>  prāgevaitadapadiṣṭam- yathā dṛśyadarśanaśaktiyuktatvādanyatarābhāve ca tayorānarthakyātpradhānapuruṣayoritaretarasambandhaṃ
            pratyautsukyam / dṛṣṭā coparamārthāpi lokasyautsukyanivṛttyarthā pravṛttistathā pradhānasyāpyuparamārthā
            pravṛttiḥ / atha dṛśyadarśanaśaktyorautsukyanivṛttyarthaṃ pravartata ityekatra kṛtārthatvāditareṣvapravṛttiprasaṃga
            iti cet syādetat / pradhānamekasya puruṣasyātmānaṃ prakāśyoparamede dṛśyadarśanaśaktayorautsukyanivṛttirbhaviṣyati
            // 58 //</p>
         
         
         
         
         <p>  kārikā 59
            </p>
         
         
         
         
         <p>  apravṛttiścetyetadapi nopapannam / kasmāt ? dṛṣṭāntāntarasāmarthyāt / tadyathā kim
            ?
            ucyate-</p>
         
         
         <p class="bold">
            raṅgasya darśayitvā nivartate nartakī yathā nṛtyāt /<br />
             puruṣasya tathātmānaṃ prakāśya vinivartate prakṛtiḥ // ISk_59 //
            </p>
         
         
         <p>  tatra nānāvarṇasvabhāvavijñānānāṃ prekṣārthināṃ puruṣāṇāṃ saṃghāto raṅga ityucyate
            / nartakyāśca tadārādhanā nṛttikriyānekapuruṣārthā / yadi vātra kaścid brūyāt nṛttācāryeṇa
            kuśīlavairvā dṛṣṭaiveyaṃ kasmānna nivartate ? katham ? akṛtārthatvāt / evaṃ sarvapuruṣāṇāṃ
            kāryakāraṇasambandhenautsukyavatāṃ nirākāṃkṣīkaraṇārthaṃ pravṛttā prakṛtiḥ kathamekasya
            puruṣasyautsukyanivṛttau kṛtārthā syāt ? tasmānnaikasya puruṣasyātmānaṃ prakāśya prakṛternivṛttiryukteti
            / atra ca-________</p>
         
         
         
         
         <p>********************** commentary on kārikās 60 - 63 lost **********************</p>
         
         
         
         
         
         
         <p>  kārikā 64
            </p>
         
         
         
         
         <p>______ kāryakāraṇakriyāsākṣī puruṣaḥ / tasmādye bhautikāḥ śiraḥpāṇyādayo ye cāhaṃkārikāḥ
            śravaṇādayo vacanādayaḥ saṃkalpābhimānādhyavasāyāśca te lakṣaṇaviparyayāt- nāhaṃ nāṣṭau
            prakṛtayaḥ / tadetadevaṃ tattvānāmabhyāsaikāgramanaso yateḥ punaḥ punarabhyāsāt ekasyāpyasmitārūpasya
            parikalpitaviṣayabhedapratiṣedhamukhena</p>
         
         
         <p>  <span class="bold">nāsmi na me nāhamityapariśeṣam /</span></p>
         
         
         <p>  āprakṛteḥ pratipakṣagrahaṇāt</p>
         
         
         <p>  <span class="bold">aviparyayāt</span></p>
         
         
         <p>  pañcasrotaso 'syāvidyāparvaṇo nivṛtteḥ śāntaṃ dhruvaṃ sakalabhāvānubandhapratipakṣabhūtaṃ
            dharmādyāpyāyitasya buddhitattvasyāsandigdhamaviparītaṃ</p>
         
         
         <p>  <span class="bold">viśuddhaṃ kevalamutpadyate jñānam // ISk_64 //</span></p>
         
         
         <p>  āha, viśuddhaṃ kevalam / anyatarānabhidhānamarthābhedāt / yadeva viśuddhaṃ tadeva
            kevalamityarthābhedādanyataracchakyamavaktumiti /
            ucyate- guṇāntararūpanivṛttihetutvāt / rajastamodharmāṇāṃ tāvad grahaṇācchuddhaṃ saṃśayaviparyayavyatiriktaṃ
            ca kevalaṃ kṣetrajñaparijñāne 'pūrvameva iti // 64 //</p>
         
         
         
         
         
         
         <p>********************** commentary on kārikās 65 and 66 lost **********************</p>
         
         
         
         
         
         
         
         <p>  kārikā 67
            </p>
         
         
         
         
         <p>  āha, tatsamakālameva śarīrasya pātaḥ prāpnoti / sati dha____vasthānenājñānahetukaṃ
            śarīramiti /
            ucyate- ajñānahetukaṃ śarīram / atha cāyaṃ nānātvadarśī /</p>
         
         
         <p class="bold">
            dharmādīnāmakāraṇaprāptau /<br />
             tiṣṭhati saṃskāravaśāccakrabhramavad dhṛtaśarīraḥ // ISk_67 //
            </p>
         
         
         <p>  ya___ śarīrāntaropārjitā dharmādayo na tāvatkāraṇam / buddhi___mupasaṃprāptā akṛtārthatvād
            buddhiśca pradhānaṃ tadā tiṣṭhatyayaṃ nānātvadarśī tasya saṃskārasya sāmarthyāt /
            ko dṛṣṭāntaḥ ? cakrabhramavaddhṛtaśarīraḥ / tadyathā kumbhakāraprayatnaviśiṣṭena daṇḍena
            ghaṭādiniṣpattiyogyakriyā cakrasya bhramaḥ / tena tulyaṃ cakrabhramavat / yathā cakrabhramaṇaṃ
            ghaṭārtham / niṣpanne ghaṭādiniṣpattiyogyakriyā cakrasya bhramaḥ / tena tulyaṃ cakrabhramavat
            / yathā cakrabhramaṇaṃ ghaṭārtham / niṣpanne ghaṭe pūrvasaṃskārānurodhānna nivartate
            na ca tadā nivṛttamiti kṛtvā saṃskārakṣaye 'pyavatiṣṭhate, evaṃ samyagdarśanārthaṃ
            śarīraṃ samyagjñānādhigame 'pi na nivartate pūrvasaṃskāravaśāt / na ca tadā nivṛttamiti
            kṛtvā saṃskārakṣaye 'pyavasthāpyata iti // 67 //</p>
         
         
         
         
         <p>  kārikā 68
            </p>
         
         
         
         
         <p>  yadā tu saṃskārakṣaye tannimittasya śarīrasya bhedaḥ, ataḥ</p>
         
         
         <p>  <span class="bold">prāpte śarīrabhede</span></p>
         
         
         <p>  dharmādharmau kṛtārthau kāraṇe buddhilakṣaṇe layaṃ gacchataḥ / yaścāsya bhūtāvayavaḥ
            śarīrārambhakaḥ sa sarvabhūteṣu bhūtāni tanmātreṣu, indriyāṇi tanmātrāṇi cāhaṃkāre,
            ahaṃkāro buddhau buddhiravyakte / seyaṃ tattvānupūrvī tadarthapradhānādutpannā parisamāpte
            punaḥ pradhāne pralayaṃ gacchatīti / pradhānamapyarthavaśādevāsya śarīrāṇi teṣu teṣu
            jātyantaraparivarteṣu karoti / sa cāryaścaritārthaḥ /
            ataḥ</p>
         
         
         <p>  <span class="bold">caritārthatvāt pradhānavinivṛttau /</span></p>
         
         
         <p>  atīndriyamasaṃvedya laghu sarvatra sannihitaṃ praśastamanirmitaṃ viśuddhamakṣayaṃ
            niratiśayam</p>
         
         
         <p>  <span class="bold">ekāntamātyantikamabhayaṃ kaivalyamāpnoti // ISk_68 //</span></p>
         
         
         <p>  etaccāvasthānaṃ bauddhairnirupadhiśeṣanirvāṇalakṣaṇamapavargo vyākhyātaḥ / etatparaṃ
            brahmaṃ dhruvamamalamabhayamatra sarveṣāṃ guṇadharmāṇāṃ pratipralayaḥ / etatprāpya
            sarvāyāsaiḥ sarvabandhanairanādikālapravṛttarāgadveṣaviyukto mukto bhavati / etadarthaṃ
            brāhmaṇā dayitaputradāradhanasambandhamapahāya guruśuśrūṣāparāḥ śarīramaraṇyeṣu yātayanti
            / kathaṃ nāmaikāntikamātyantikaṃ ca kaivalyaṃ syāditi yatraivotthānaṃ śāstrasya tatraivopasaṃhāra
            ācāryeṇa kṛtaḥ // 68 //</p>
         
         
         
         
         <p>  kārikā 69
            </p>
         
         
         
         
         <p>  āha, kimarthaṃ punaridaṃ śāstraṃ kena vā pūrvaṃ prakāśitamiti ?
            ucyate- yaduktaṃ kimarthamiti-</p>
         
         
         <p>  <span class="bold">puruṣārthārthamidam</span></p>
         
         
         <p>  kathaṃ nāmājñānavaśāttatsaṃskāropanipatitānāṃ prāṇināmapavargaḥ syādityevamarthamidaṃ
            śāstraṃ vyākhyātam /
            yattūktaṃ keneti, ucyate-</p>
         
         
         <p>  <span class="bold">guhyaṃ paramarṣiṇā samākhyātam /</span></p>
         
         
         <p>  guhyamiti gūhanīyam / rahasyamakṛtātmanāṃ yamaniyameṣvanavasthitānāmādarādapyanadhyeyam
            / paramarṣirbhagavānsāṃsiddhikairdharmajñānavairāgyaiśvaryairāviṣṭapiṇḍo viśvāgrajaḥ
            kapilamuniḥ / tena kapilamuninā samākhyātam /
            samyagākhyātam, cirābhyastasya vidyāsrotaso nirvacanasāmarthyāt syādetat, kathamidaṃ
            guhyamiti ? ucyate- kathaṃ vedaṃ guhyaṃ na syāt ?
            bhavāgrotpannairapi sanakasanātanasanandanasanatkumāraprabhṛtibhiranityānāṃ</p>
         
         
         <p>  <span class="bold">sthityutpattipralayāścintyante ca yatra bhūtānām // ISk_69 //</span>
            tatra sthitistāvadrūpapravṛttiphalanirdeśenotpattirapi prakṛtermahānityādiḥ / pralayo
            'pyavibhāgādvaiśvarūpyasyeti vacanāt / autsukyānuparamātprakṛtipuruṣayoḥ / sthitirutpattirdṛśyadarśanaśaktayoḥ
            sāpekṣatvāt / tathā coktaṃ-
            puruṣasya darśanārthaḥ kaivalyārthastathā pradhānasya /
            paṅgvandhavadubhayorapi saṃyogastatkṛtaḥ sargaḥ // iti (<span class="it">ISk 21</span>)
            pralayaḥ prāpte śarīrabhede caritārthatvātpradhānavinivṛttāviti (<span class="it">ISk 68</span>) / athavā sthitikṣaṇabhaṅgapratiṣedhātkālāntareṣvasyānāśādutpattirvipariṇāmānnābhūtaprādurbhāvādakasmādasambhavāt,
            pralayo 'pi nimittāntarātsvābhāvyādeva bhūtānāmapi vyaktānāṃ niṣpattimatāmiti yāvat
            / evaṃ ca mahadādayo 'pi parigṛhītā iti /
            āha, puruṣādayastarhi parityaktāḥ / kathaṃ vā bhūtaśabda iti ?
            ucyate- vitathapratiṣedhārthatvāt / yāvat kiṃcidavitathaṃ bhūtaṃ tasya sarvasyeha
            sthityādaya ucyanta iti / utpattivināśapratiṣedhāviśeṣāt / evamapi puruṣādīnāmutpattipralayāvapi
            prāpnutaḥ / kiṃ kāraṇam ? aviśeṣāditi / ucyate- sambhavato viśeṣaṇaṃ bhavati / tatra
            sthitireva puruṣādīnām / itareṣāṃ tu sthityutpattipralayā iti vijñāsyāmaḥ // 69 //</p>
         
         
         
         
         <p>  kārikā 70
            </p>
         
         
         
         
         <p>  āha, kasmai punaridaṃ śāstraṃ paramarṣiṇā prakāśitamiti ?
            ucyate-</p>
         
         
         <p>  <span class="bold">etatpravitramagryaṃ munirāsuraye 'nukampayā pradadau /</span></p>
         
         
         <p>  tatra pavitraṃ pāvanāt / agryaṃ sarvaduḥkhakṣapaṇasamarthatvāt / pavitrāntarāṇi
            punarekadeśaṃ kṣālayantyadhamarṣaṇagaṅgādīni / tasmādidamevāgryaṃ munirāsuraye 'nukampayā
            pradadau /
            āha, sampradānasyākasmikatvam, dharmādinimittānupapatteḥ / na tāvatparamarṣerdharmārthaṃ
            śāstrapradānamupapadyate, phalenānabhiṣvaṅgāt / nārthakāmārtham, śiṣyāṇāmanāyāsaprasaṃgāt
            / na mokṣārtham, sāṃsiddhikenaiva jñānena tatprāpteḥ / tasmādviparītārthāsambhavāt
            pariśeṣādakasmādācāryaḥ śāstranidhānaṃ pradadāviti /
            ucyate- nākasmāt, kiṃ tarhi anukampayā pradadau / ādhyātmikādhidaivikādhibhautikairduḥkhaiḥ
            pīḍyamānamāsurimupalabhya svātmani ca jñānasāmarthyātsati kāryakāraṇasamprayoge duḥkhānāmapravṛttiṃ
            parijñāya śiṣyaguṇāṃśca kathaṃ nāma yathā mama sukhaduḥkheṣu jñānopanipātātsāmyamevamāsurerapi
            syāttaddvāreṇānyeṣāmapi puruṣāṇāmevamanukampayā bhagavānparamarṣiḥ śāstramākhyātavān
            /
            yathā ca paramarṣirāsuraye tathā</p>
         
         
         <p>  <span class="bold">āsurirapi</span></p>
         
         
         <p>  daśamāya kumārāya bhagavat-</p>
         
         
         <p>  <span class="bold">pañcaśikhāya
               tena ca bahudhā kṛtaṃ tantram // ISk_70 //</span></p>
         
         
         <p>  bahubhyo janakavaśiṣṭhādibhyaḥ samākhyātam / asya tu śāstrasya bhagavato 'gre pravṛttatvānna
            śāstrāntaravad vaṃśaḥ śakyo varṣaśatasahasrairapyākhyātum // 70 //</p>
         
         
         
         
         <p>  kārikā 71
            </p>
         
         
         
         
         <p>  saṃkṣepeṇa tu dvāva__ hārītavāddhalikairātapaurikārṣabheśvarapañcādhikaraṇapatañjalivārṣagaṇyakauṇḍinyamūkādika-</p>
         
         
         <p>  <span class="bold">śiṣyaparamparayāgatam</span></p>
         
         
         <p>  bhagavānīśvarakṛṣṇaśca sāhāyakaṃ śāstram /
            pūrvācāryasūtraprabandhe gurulāghavamanādriyamāṇaḥ paurastyānyākhyānavyā___na garbhamatipramādaṃ
            dadātīti granthabhūyastvamupajāyate / taccedānīntanaiḥ prāṇibhiralpatvādāyuṣo granthata
            eva na sūpapādaṃ kiṃ punaḥ śravaṇaprayogābhyām / āha ca- caturbhiḥ prakārairvidyā
            sūpayuktā bhavati- āgamakālena svādhyāyakālena prayogakālena ca / tatra cāsyāgamanakālenaivāyuḥ
            paryupayuktaṃ syāttataśca śāstrānarthakyam / ityasya mandadhiyāmapyāśu grahaṇadhāraṇaprayogasampatsyāditi
            ṣaṣṭitantrādupākhyānagāthāvyavahitāni vākyānyekata upamṛdya śiṣyānukampārthaṃ yāvat</p>
         
         
         <p>  <span class="bold">īśvarakṛṣṇena caitadāryābhiḥ /</span></p>
         
         
         <p>  saptatyā</p>
         
         
         <p>  <span class="bold">saṃkṣiptamāryamatinā</span></p>
         
         
         <p>  sarvasattvahitapravṛttena</p>
         
         
         <p>  <span class="bold">samyag vijñāya siddhāntam // ISk_71 //</span></p>
         
         
         <p>  kathaṃ cāsya samyaksiddhāntavijñānasyāpyanekagranthaśatasahasrākhyeyaṃ sāṃkhyapadārthaṃ
            satattvamakhaṇḍamācāryāṇāṃ saptatyā saṃkṣiptavān // 71 //</p>
         
         
         
         
         <p>  kārikā 72
            </p>
         
         
         
         
         <p>  āha ca-</p>
         
         
         <p class="bold">
            saptatyāṃ kila ye 'rthāste 'rthāḥ kṛtsnasya ṣaṣṭitantrasya /<br />
             ākhyāyikāvirahitāḥ paravādavivarjitāścāpi // ISk_72 //
            </p>
         
         
         <p>  yataśca nārāyaṇamanujanakavaśiṣṭhadvaipāyanapravṛttibhirācāryaiḥ pradhānapuruṣādayaḥ
            padārthāḥ parigṛhītāścopadiṣṭāśca praśastāścātaḥ svabhāvataḥ prasiddhamaiśvaryasya
            phalata ṛddhyā āryamārgamalaṃkartumiti bhagavadīśvarakṛṣṇena padārthasvarūpanirūpaṇanipuṇasāramatinā
            paramarṣyādiyathoktāgamena pramāṇatrayaṃ puraskṛtya tarkadṛśā vicāraḥ kṛtaḥ / na cāsya
            mūlakanakapiṇḍasyeva svalpamapi doṣajātamastīti // 72 //</p>
         
         
         <p>
              āha ca-<br />
              ajñānadhvāntaśāntyarthamṛṣicandramasaścyutā /<br />
              malinaistīrthajaladaiśchādyate jñānacandrikā //
            </p>
         
         
         <p>
              iti sadbhirasambhrāntaiḥ kudṛṣṭitimirāpahā /<br />
              prakāśikeyaṃ sargasya dhāryatāṃ yuktidīpikā //
            </p>
         
         
         <p>
              sphuṭābhidheyā madhurāpi bhāratī manīṣiṇo nopakhalaṃ virājate /<br />
              kṛśānugarbhāpyabhito himāgame kaduṣṇatāṃ yāti divākaradyutiḥ //
            </p>
         
         
         <p>
              nayanti santaśca yataḥ svaśaktito guṇaṃ pareṣāṃ tanumapyudāratām /<br />
              iti prayātveṣa mama śramaḥ satāṃ vicāraṇānugrahamātrapātratām //
            </p>
         
         
         <p>  // iti yuktidīpikāyāṃ sāṃkhyasaptatipaddhatau caturthaṃ prakaraṇamekādaśaṃ cāhnikaṃ
            sampūrṇam //</p>
         
         
         <p>  kṛtiriyaṃ śrīvācaspatimiśrāṇām (?)</p>
         
         
         </div>
   </body>
</html>