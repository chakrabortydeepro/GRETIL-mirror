<!DOCTYPE html><html xmlns="http://www.w3.org/1999/xhtml">
   <head>
      <meta http-equiv="Content-Type" content="text/html; charset=UTF-8" />
      <meta name="viewport" content="width=device-width, initial-scale=1.0" />
      <title>Śira-upaniṣad (= Atharvaśira-upanisad) (GRETIL)
	</title>
      <style>@font-face {
    font-family: LinuxLibertineDisplay0Regular, times, serif;
    src: url(fonts/LinLibertine_DR.woff);
}
* {box-sizing: border-box;}
body {background-color: #FFFFFF; font-family: 'LinuxLibertineDisplayORegular'; font-weight: normal; font-style: normal; font-size: 18px; padding: 20px 100px 20px; width: 1600px;}

ul {list-style: circle;}

ul.dash {list-style: none; margin-left: .5em; padding-left: .5em;}
ul.dash > li:before {display: inline-block; content: "–"; width: 1em; margin-left: 0em;}

a:link {color: black; text-decoration: underline;}
a:visited {color: black; text-decoration: underline;}
a:hover {color: black; text-decoration: none;}
a:active {color: black; text-decoration: underline;}

p {padding-left: .5em; padding-right: .5em;}

h4 {margin-bottom: 0px;}
mark {background-color: #FFFFCC;}
q:before {content: "»";}
q:after {content: "«";}

.noindent {padding: 0px;}
.comm {padding-left: 1em; padding-right: 1em;}
.app {width: 80%; text-align: right; font-size: 14px; padding-left: 1em;}
.lem {display:inline-block;}
.ref {font-size: 14px; padding: inherit;}
.lb {font-weight: bold; font-size: 14px;}
.lb:before {content: "["}
.lb:after {content: "]"}
.pb {font-weight: bold; font-size: 14px;}
.pb:before {content: " ["}
.pb:after {content: "] "}
.note {font-weight: bold; font-size: 14px;}
.note:before {content: " ["}
.note:after {content: "] "}
.subhead {font-weight: bold; font-size: 14px;}
.appnote {font-size: 14px;}
.appnote:before {content: " ["}
.appnote:after {content: "] "}
.hi {font-style: italic}
.sic:before {content: "†"}
.sic:after {content: "†"}
.corr {color: #008000;}
.supplied {color: #1E90FF;}
.surplus {color: #ff3333;}
.unclear {color: #D2B48C;}

/* custom renditions */
.b, .bf, .textbf, .bold {font-weight: bold}
.i, .it, .textit, .italic {font-style: italic}
.u, .underline {text-decoration: underline}
.blue {color: #0000e6;}
.red {color: #b30000;}

.row:after {content: ""; display: table; clear: both;}
.column {float: left; width: 50%; padding-left: .5em; padding-right: .5em;}
.analysis {font-size: 14px; color: #0066ff; padding-left: .5em; padding-right: .5em; padding-top: .1em;}
.analysis:before {content: "["}
.analysis:after {content: "]"}

div.wapp:hover  span.lem {background-color: #FFFFCC;}

@media screen and (max-width: 800px) {
    body {font-size: 16px;}
    .column {width: 100%;}
    .analysis {width: 100%;}
}

@media screen and (max-width: 1200px) {
    body {padding: 10px;}
    .app {width: 90%;}
}

@media only screen and (max-width: 1600px) {
    body {width: auto; padding: 20px;}
}

#toc_container {background: #f9f9f9 none repeat scroll 0 0; border: 1px solid #aaa; display: table; font-size: 95%; margin-bottom: 1em; padding: 1em; width: auto;}
.toc_title {font-weight: 700; text-align: center;}	  
#toc_container li, #toc_container ul, #toc_container ul li{list-style: outside none none !important; padding-left: .5em;}
</style>
   </head>
   <body>
      <h1>Śira-upaniṣad (= Atharvaśira-upanisad)</h1>
      <h2>Header</h2>
      <p>
         This file is an html transformation of <a href="http://gretil.sub.uni-goettingen.de/gretil/corpustei/sa_zira-upaniSad.xml">sa_zira-upaniSad.xml</a> with a rudimentary header. For a more extensive header please refer to the source
         file.
         </p>
      <p class="noindent"><b>Data entry: </b>Oliver Hellwig</p>
      <p class="noindent"><b>Contribution: </b>Oliver Hellwig</p>
      <p class="noindent"><b>Date of this version: </b>2020-07-31</p>
      <h4>
         <if test="fileDesc/sourceDesc/@xml:id" id=""></if>
         	  Source:
         	</h4>
      <ul class="dash">
         <li>Ramamaya Tarkaratna In: The Atharvana-Upanishads. Calcutta: Ganesha Press, 1872 (Bibliotheca
            Indica ; 76).</li>
      </ul>
      <p class="noindent"><b>Publisher: </b>Göttingen Register of Electronic Texts in Indian Languages (GRETIL), SUB Göttingen</p>
      <h4>Licence:</h4>
      <p>This e-text was provided to GRETIL in good faith that no copyright rights have been
         infringed.
         	 If anyone wishes to assert copyright over this file, please contact the GRETIL management
         at gretil(at)sub(dot)uni-goettingen(dot)de.
         	 The file will be immediately removed pending resolution of the claim.</p>
      <p><a href="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International
            License.</a></p>
      <p class="noindent"><b>Interpretive markup: </b>none</p>
      <h4>Notes:</h4>
      <notesStmt xmlns="http://www.tei-c.org/ns/1.0">
         	
         <p xmlns="http://www.w3.org/1999/xhtml">This file has been created by mass conversion of GRETIL's Sanskrit corpus from <a href="http://gretil.sub.uni-goettingen.de/gretil/1_sanskr/1_veda/4_upa/sirup_u.htm">sirup_u.htm</a>. Due to the heterogeneity of the sources the header markup might be suboptimal. For
            the sake of transparency the header of the legacy file is documented in the &lt;note&gt; element below:</p>
         	
         <p xmlns="http://www.w3.org/1999/xhtml">
            	 Sira-Upanisad (= Atharvasira-Upanisad)
            <br />Based on the edition by Ramamaya Tarkaratna
            <br />In: The Atharvana-Upanishads. Calcutta: Ganesha Press, 1872
            <br />(Bibliotheca Indica ; 76)
            <br />
            <br />Input by Oliver Hellwig
            	</p>
         </notesStmt>
      <h4>Revisions:</h4>
      <ul class="dash">
         <li>2020-07-31: TEI encoding by mass conversion of GRETIL's Sanskrit corpus</li>
      </ul>
      <hr />
      <h2>Text</h2>
      <div xml:lang="sa-Latn">
         
         
         <p id="SirUp_1">oṃ devā ha vai svargalokam āyaṃs te rudram apṛcchan ko bhavān iti /
            so 'bravīd aham ekaḥ prathamam āsodvartāmi ca bhaviṣyāmi ca nānyaḥ kaścin matto vyatirikta
            iti /
            so 'ntarād antaraṃ prāviśat diśaś cāntaraṃ prāviśat so 'haṃ nityānityo vyaktāvyakto
            brahmā brahmāhaṃ prāñcaḥ pratyañco 'haṃ dakṣiṇāṃ ca udañco 'ham adhaś cordhvaś cāhaṃ
            diśaś ca pratidiśaś cāhaṃ pumān apumān striyaś cāhaṃ sāvitry ahaṃ gāyatry ahaṃ triṣṭubjagatyanuṣṭup
            cāhaṃ chando 'haṃ satyo 'haṃ gārhapatyo dakṣiṇāgnir āhavanīyo 'haṃ gaur ahaṃ gaury
            aham ṛg ahaṃ yajur ahaṃ sāmāham atharvāṅgiraso 'haṃ jyeṣṭho 'haṃ śreṣṭho'haṃ variṣṭho
            'ham āpo 'haṃ tejo 'haṃ guhyo 'ham araṇyo 'ham akṣaram ahaṃ kṣaram ahaṃ puṣkaram ahaṃ
            pavitram aham ugraṃ ca baliś ca purastāj jyotir ity aham eva sarvebhyo mām eva sa
            sarvaḥ samāyo māṃ veda sa devān veda sarvāṃś ca vedān sāṅgān api brahma brāhmaṇaiś
            ca gāṃ gobhir brāhmaṇān brāhmaṇyena havir haviṣā āyur āyuṣā satyena satyaṃ dharmeṇa
            dharmaṃ tarpayāmi svena tejasā /
            tato ha vai te devā rudram apṛcchan te devā rudram apaśyan te devā rudram adhyāyan
            te devā ūrdhvabāhavo rudraṃ stuvanti // <span class="ref">(SirUp_1)</span></p>
         
         
         <p id="SirUp_2">oṃ yo vai rudraḥ sa bhagavān yaś ca brahmā tasmai vai namonamaḥ // <span class="ref">(SirUp_2)</span></p>
         
         
         <p id="SirUp_3">yo vai rudraḥ sa bhagavān yaś ca viṣṇus tasmai vai namonamaḥ // <span class="ref">(SirUp_3)</span></p>
         
         
         <p id="SirUp_4">yo vai rudraḥ sa bhagavān yaś ca skandas tasmai vai namonamaḥ // <span class="ref">(SirUp_4)</span></p>
         
         
         <p id="SirUp_5">yo vai rudraḥ sa bhagavān yaś cendras tasmai vai namonamaḥ // <span class="ref">(SirUp_5)</span></p>
         
         
         <p id="SirUp_6">yo vai rudraḥ sa bhagavān yaś cāgnis tasmai vai namonamaḥ // <span class="ref">(SirUp_6)</span></p>
         
         
         <p id="SirUp_7">yo vai rudraḥ sa bhagavān yaś ca vāyus tasmai vai namonamaḥ // <span class="ref">(SirUp_7)</span></p>
         
         
         <p id="SirUp_8">yo vai rudraḥ sa bhagavan yaś ca sūryas tasmai vai namonamaḥ // <span class="ref">(SirUp_8)</span></p>
         
         
         <p id="SirUp_9">yo vai rudraḥ sa bhagavān yaś ca somas tasmai vai namonamaḥ // <span class="ref">(SirUp_9)</span></p>
         
         
         <p id="SirUp_10">yo vai rudraḥ sa bhagavān ye cāṣṭau grahās tasmai vai namonamaḥ // <span class="ref">(SirUp_10)</span></p>
         
         
         <p id="SirUp_11">yo vai rudraḥ sa bhagavān ye cāṣṭau pratigrahās tasmai vai namonamaḥ // <span class="ref">(SirUp_11)</span></p>
         
         
         <p id="SirUp_12">yo vai rudraḥ sa bhagavān yac ca bhūs tasmai vai namonamaḥ // <span class="ref">(SirUp_12)</span></p>
         
         
         <p id="SirUp_13">yo vai rudraḥ sa bhagavān yac ca bhuvas tasmai vai namonamaḥ // <span class="ref">(SirUp_13)</span></p>
         
         
         <p id="SirUp_14">yo vai rudraḥ sa bhagavān yac ca svas tasmai vai namonamaḥ // <span class="ref">(SirUp_14)</span></p>
         
         
         <p id="SirUp_15">yo vai rudraḥ sa bhagavān yac ca mahas tasmai vai namonamaḥ // <span class="ref">(SirUp_15)</span></p>
         
         
         <p id="SirUp_16">yo vai rudraḥ sa bhagavān yā ca pṛthivī tasmai vai namonamaḥ /
            yo vai rudraḥ sa bhagavān yac cāntarikṣaṃ tasmai vai namonamaḥ // <span class="ref">(SirUp_16)</span></p>
         
         
         <p id="SirUp_17">yo vai rudraḥ sa bhagavān yā ca dyaus tasmai vai namonamaḥ // <span class="ref">(SirUp_17)</span></p>
         
         
         <p id="SirUp_18">yo vai rudraḥ sa bhagavān yāś cāpas tasmai vai namonamaḥ // <span class="ref">(SirUp_18)</span></p>
         
         
         <p id="SirUp_19">yo vai rudraḥ sa bhagavān yac ca tejas tasmai vai namonamaḥ // <span class="ref">(SirUp_19)</span></p>
         
         
         <p id="SirUp_20">yo vai rudraḥ sa bhagavān yaś ca kālas tasmai vai namonamaḥ // <span class="ref">(SirUp_20)</span></p>
         
         
         <p id="SirUp_21">yo vai rudraḥ sa bhagavān yaś ca yamas tasmai vai namonamaḥ // <span class="ref">(SirUp_21)</span></p>
         
         
         <p id="SirUp_22">yo vai rudraḥ sa bhagavān yaś ca mṛtyus tasmai vai namonamaḥ // <span class="ref">(SirUp_22)</span></p>
         
         
         <p id="SirUp_23">yo vai rudraḥ sa bhagavān yac cāmṛtaṃ tasmai vai namonamaḥ // <span class="ref">(SirUp_23)</span></p>
         
         
         <p id="SirUp_24">yo vai rudraḥ sa bhagavān yac cākāśaṃ tasmai vai namonamaḥ // <span class="ref">(SirUp_24)</span></p>
         
         
         <p id="SirUp_25">yo vai rudraḥ sa bhagavān yac ca viśvaṃ tasmai vai namonamaḥ // <span class="ref">(SirUp_25)</span></p>
         
         
         <p id="SirUp_26">yo vai rudraḥ sa bhagavān yac ca sthūlaṃ tasmai vai namonamaḥ // <span class="ref">(SirUp_26)</span></p>
         
         
         <p id="SirUp_27">yo vai rudraḥ sa bhagavān yac ca sūkṣmaṃ tasmai vai namonamaḥ // <span class="ref">(SirUp_27)</span></p>
         
         
         <p id="SirUp_28">yo vai rudraḥ sa bhagavān yac ca śuklaṃ tasmai vai namonamaḥ // <span class="ref">(SirUp_28)</span></p>
         
         
         <p id="SirUp_29">yo vai rudraḥ sa bhagavān yac ca kṛṣṇaṃ tasmai vai namonamaḥ // <span class="ref">(SirUp_29)</span></p>
         
         
         <p id="SirUp_30">yo vai rudraḥ sa bhagavān yac ca kṛtsnaṃ tasmai vai namonamaḥ // <span class="ref">(SirUp_30)</span></p>
         
         
         <p id="SirUp_31">yo vai rudraḥ sa bhagavān yac ca satyaṃ tasmai vai namonamaḥ // <span class="ref">(SirUp_31)</span></p>
         
         
         <p id="SirUp_32">yo vai rudraḥ sa bhagavān yac ca sarvaṃ tasmai vai namonamaḥ // <span class="ref">(SirUp_32)</span></p>
         
         
         <p id="SirUp_33">bhas te ādir madhyaṃ bhuvas te svas te śīrṣaṃ viśvarūpo 'si brahmaikas tvaṃ dvidhā
            tridhā vṛddhis tvaṃ śāntis tvaṃ puṣṭis tvaṃ hutam ahutaṃ dattam adattaṃ sarvam asarvaṃ
            viśvam aviśvaṃ kṛtam akṛtaṃ param aparaṃ parāyaṇaṃ ca tvam /
            apām asomam amṛtā abhūm āgan me jyotir avidāma devān /
            kiṃ nūnam asmān kṛṇavad arātiḥ /
            kim u dhūrtir amṛtaṃ martyasya somasūryapurastāt sūkṣmaḥ puruṣaḥ /
            sarvaṃ jagaddhitaṃ vā etad akṣaraṃ prājāpatyaṃ saumyaṃ sūkṣmaṃ puruṣaṃ grāhyam aguhyena
            bhāvaṃ bhāvena saumyaṃ saumyena sūkṣmaṃ sūkṣmena vāyavyaṃ vāyavyena grasati tasmai
            mahāgrāsāya vai namonamaḥ /
            hṛdisthā devatāḥ sarvā hṛdi prāṇāḥ pratiṣṭhitāḥ /
            hṛdi tvam asi yo nityaṃ tisro mātrāḥ paras tu saḥ // <span class="ref">(SirUp_33)</span></p>
         
         
         <p id="SirUp_34">tasyottarataḥ śirodakṣiṇataḥ pādau ya uttarataḥ sa oṃkāraḥ ya oṃkāraḥ sa praṇavaḥ
            yaḥ praṇavaḥ sa sarvavyāpī yaḥ sarvavyāpī so 'nantaḥ yo 'nantas tat tāraṃ yat tāraṃ
            tac chuklaṃ yac chuklaṃ tat sūkṣmaṃ yat sūkṣmaṃ tad vaidyutaṃ yad vaidyutaṃ tat paraṃ
            brahma yat paraṃ brahma sa ekaḥ yaḥ ekaḥ sa rudraḥ yo rudraḥ sa īśānaḥ ya īśānaḥ sa
            bhagavān maheśvaraḥ // <span class="ref">(SirUp_34)</span></p>
         
         
         <p id="SirUp_35">atha kasmād ucyate oṃkāraḥ yasmād uccāryamāṇa eva prāṇān ūrdhvam utkrāmayati tasmād
            ucyate oṃkāraḥ /
            atha kasmād ucyate praṇavaḥ yasmād uccāryamāṇa eva ṛgyajuḥsāmātharvāṅgirasaṃ brahma
            brāhmaṇebhyaḥ praṇāmayati nāmayati ca tasmād ucyate praṇavaḥ /
            atha kasmād ucyate sarvavyāpī yasmād uccāryamāṇa eva yathā snehena palalapiṇḍam iva
            śāntarūpam otaprotam anuprāpto vyatiṣaktaś ca tasmād ucyate sarvavyāpī /
            atha kasmād ucyate 'nantaḥ yasmād uccāryamāṇa eva tiryag ūrdhvam adhastāc cāsyānto
            nopalabhyate tasmād ucyate 'nantaḥ /
            atha kasmād ucyate tāraṃ yasmād uccāryamāṇa eva garbhajanmavyādhijarāmaraṇasaṃsāramahābhayāt
            tārayati trāyate ca tasmād ucyate tāram /
            atha kasmād ucyate śuklaṃ yasmād uccāryamāṇa eva klandate klāmayati ca tasmād ucyate
            śuklam /
            atha kasmād ucyate sūkṣmaṃ yasmād uccāryamāṇa eva sūkṣmo bhūtvā śarīrāṇy adhitiṣṭhati
            sarvāṇi cāṅgāny abhimṛśati tasmād ucyate sūkṣmam /
            atha kasmād ucyate vaidyutaṃ yasmād uccāryamāṇa eva vyakte mahati tamasi dyotayati
            tasmād ucyate vaidyutam /
            atha kasmād ucyate paraṃ brahma yasmāt param aparaṃ parāyaṇaṃ ca bṛhad bṛhatyā bṛṃhayati
            tasmād ucyate paraṃ brahma /
            atha kasmād ucyate ekaḥ yaḥ sarvān prāṇān saṃbhakṣya saṃbhakṣaṇenājaḥ saṃsṛjati visṛjati
            tīrtham eke vrajanti tīrtham eke dakṣiṇāḥ pratyañca udañcaḥ prāñco 'bhivrajanty eke
            teṣāṃ sarveṣām iha saṃgatiḥ /
            sākaṃ sa eko bhūtaś carati prajānāṃ tasmād ucyate ekaḥ /
            atha kasmād ucyate rudraḥ yasmād ṛṣibhir nānyair bhaktair drutam asya rūpam upalabhyate
            tasmād ucyate rudraḥ /
            atha kasmād ucyate īśānaḥ yaḥ sarvān devān īśate īśānībhir jananībhiś ca śaktibhiḥ
            /
            abhittvā śūraṇo numo dugdhā iva dhenavaḥ /
            īśānam asya jagataḥ svadarśam īśānam indratasthuṣa iti tasmād ucyate īśānaḥ /
            atha kasmād ucyate bhagavān maheśvaraḥ yasmād bhaktājñānena bhajaty anugṛhṇāti ca
            vācaṃ saṃsṛjati visṛjati ca sarvān bhāvān parityajyātmajñānena yogaiśvaryeṇa mahati
            mahīyate tasmād ucyate bhagavān maheśvaraḥ tad etad rudracaritam // <span class="ref">(SirUp_35)</span></p>
         
         
         <p id="SirUp_36">eko ha devaḥ pradiśo 'nu sarvāḥ pūrvo ha jātaḥ sa u garbha antaḥ /
            sa eva jātaḥ sa janiṣyamāṇaḥ pratyaṅjanās tiṣṭhati sarvatomukhaḥ /
            eko rudro na dvitīyāya tasmai ya imāṃl lokān īśata īśānībhiḥ /
            pratyaṅjanās tiṣṭhati saṃcukocāntakāle saṃsṛjya viśvā bhuvanāni goptā /
            yo yoniṃ yonim adhitiṣṭhaty eko yenedaṃ sarvaṃ vicarati sarvam /
            tam īśānaṃ varadaṃ devam īḍyaṃ nicāyyemāṃ śāntim atyantam eti /
            kṣamāṃ hitvā hetujālasya mūlaṃ buddhyā saṃcitaṃ sthāpayitvā tu rudro rudram ekatvam
            āhuḥ /
            śāśvataṃ vai purāṇam iṣam ūrjeṇa paśavo 'nunāmayantaṃ mṛtyupāśān /
            tad etenātmann etenārdhacaturthena mātreṇa śāntiṃ saṃsṛjati paśupāśavimokṣaṇam yā
            sā prathamā mātrā brahmadevatyā raktā varṇena yas tāṃ dhyāyate nityaṃ sa gacched brahmapadam
            /
            yā sā dvitīyā mātrā viṣṇudevatyā kṛṣṇā varṇena yas tāṃ dhyāyate nityaṃ sa gacched
            vaiṣṇavaṃ padam /
            yā sā tṛtīyā mātrā īśānadevatyā kapilā varṇena yas tāṃ dhyāyate nityaṃ sa gacched
            aiśānaṃ padam /
            yā sārdhacaturthī mātrā sarvadevatyāvyaktībhūtā khaṃ vicarati śuddhā sphaṭikasaṃnibhā
            varṇena yas tāṃ dhyāyate nityaṃ sa gacchet padam anāmayam /
            tad etad upāsīta munayo vāgvadanti na tasya grahaṇam ayaṃ panthā vihita uttareṇa yena
            devā yānti yena pitaro yena ṛṣayaḥ param aparaṃ parāyaṇaṃ ceti // <span class="ref">(SirUp_36)</span></p>
         
         
         <p id="SirUp_37">
            bālāgramātraṃ hṛdayasya madhye viśvaṃ devaṃ jātarūpaṃ vareṇyam /<br />
            tam ātmasthaṃ ye tu paśyanti dhīrās teṣāṃ śāntir bhavati netareṣām //
             <span class="ref">SirUp_37</span></p>
         
         
         <p id="SirUp_38">
            yasmin krodhaṃ yāṃ ca tṛṣṇāṃ kṣamāṃ cākṣamāṃ hitvā hetujālasya mūlam /<br />
            buddhyā saṃcitaṃ sthāpayitvā tu rudre rudram ekatvam āhuḥ //
             <span class="ref">SirUp_38</span></p>
         
         
         <p id="SirUp_39">rudro hi śāśvatena vai purāṇeneṣam ūrjeṇa tapasā niyantāgnir iti bhasma vāyar iti
            bhasma jalam iti bhasma sthalam iti bhasma vyomam iti bhasma sarvaṃ ha vā idaṃ bhasma
            mana etāni cakṣūṃṣi yasmād vratam idaṃ pāśupataṃ yad bhasmanāṅgāni saṃspṛśet tasmād
            brahma tad etat pāśupataṃ paśupāśavimokṣaṇāya // <span class="ref">(SirUp_39)</span></p>
         
         
         <p id="SirUp_40">yo 'gnau rudro yo 'psv antar ya oṣadhīr vīrudha āviveśa /
            ya imā viśvā bhuvanāni caklape tasmai rudrāya namo 'stv agnaye /
            yo rudro 'gnau yo rudro 'psv antar yo rudra oṣadhīr vīrudha āviveśa /
            yo rudra imā viśvā bhuvanāni caklape tasmai rudrāya namonamaḥ /
            yo rudro 'psu yo rudra oṣadhiṣu yo rudro vanaspatiṣu /
            yena rudreṇa jagad ūrdhvaṃ dhāritaṃ pṛthivī dvidhā tridhā dhartā dhāritā nāgā ye 'ntarikṣe
            tasmai rudrāya vai namonamaḥ /
            mūrdhānam asya saṃsevyāpy atharvā hṛdayaṃ ca yat /
            mastiṣkād ūrdhvaṃ prerayaty avamāno 'dhiśīrṣataḥ // <span class="ref">(SirUp_40)</span></p>
         
         
         <p id="SirUp_41">tad vā atharvaṇaḥ śiro devakośaḥ samujjhitaḥ /
            tat prāṇo 'bhirakṣati śiro 'ntam atho manaḥ /
            na ca divo devajanena guptā na cāntarikṣāṇi na ca bhūma imāḥ yasminn idaṃ sarvam otaprotaṃ
            tasmād anyaṃ na paraṃ kiṃca nāsti // <span class="ref">(SirUp_41)</span></p>
         
         
         <p id="SirUp_42">
            na tasmāt pūrvaṃ na paraṃ tad asti na bhūtaṃ nota bhavyaṃ yad āsīt /<br />
            sahasrapād ekamūrdhnā vyāptaṃ sa evedam āvarīvartti bhūtam //
             <span class="ref">SirUp_42</span></p>
         
         
         <p id="SirUp_43">akṣarāt saṃjāyate kālaḥ kālād vyāpaka ucyate // <span class="ref">(SirUp_43)</span></p>
         
         
         <p id="SirUp_44">vyāpako hi bhagavān rudro bhogāyamāno yadā śete rudras tadā saṃhāryyate prajāḥ /
            ucchvasite tamo bhavati tamasa āpo 'psv aṅgulyā mathite mathitaṃ śiśire śiśiraṃ mathyamānaṃ
            phenaṃ bhavati phenād aṇḍaṃ bhavaty aṇḍād brahmā bhavati brahmaṇo vāyuḥ vāyor oṃkāraḥ
            oṃkārāt sāvitrī sāvitryā gāyatrī gāyatryā lokā bhavanti /
            arcayanti tapaḥ satyaṃ madhu kṣaranti yad dhruvam /
            etaddhi paramaṃ tapaḥ /
            āpo jyotī raso 'mṛtaṃ brahma bhūr bhuvaḥ svar oṃ nama iti // <span class="ref">(SirUp_44)</span></p>
         
         
         <p id="SirUp_45">ya idam atharvaśiro brāhmaṇo 'dhīte aśrotriyaḥ śrotriyo bhavati anupanīta upanīto
            bhavati so 'gnipūto bhavati sa vāyupūto bhavati sa sūryapūto bhavati sa somapūto bhavati
            sa satyapūto bhavati sa sarvair devair jñāto bhavati sa sarvair vedair anudhyāto bhavati
            sa sarveṣu tīrtheṣu snāto bhavati tena sarvaiḥ kratubhir iṣṭaṃ bhavati gāyatryāḥ ṣaṣṭisahasrāṇi
            japtāni bhavanti itihāsapurāṇānāṃ rudrāṇāṃ śatasahasrāṇi japtāni bhavanti /
            praṇavānām ayutaṃ japtaṃ bhavati /
            sa cakṣuṣaḥ paṅktiṃ punāti /
            ā saptamāt puruṣayugān punātīty āha bhagavān atharvaśiraḥ sakṛj japtvaiva śuciḥ sa
            pūtaḥ karmaṇyo bhavati /
            dvitīyaṃ japtvā gaṇādhipatyam āpnoti /
            tṛtīyaṃ japtvaivam evānupraviśaty oṃ satyam oṃ satyam oṃ satyam /
            ity atharvavede śiraupaniṣat samāptā // <span class="ref">(SirUp_45)</span></p>
         
         
         </div>
   </body>
</html>