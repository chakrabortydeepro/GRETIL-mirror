<!DOCTYPE html><html xmlns="http://www.w3.org/1999/xhtml">
   <head>
      <meta http-equiv="Content-Type" content="text/html; charset=UTF-8" />
      <meta name="viewport" content="width=device-width, initial-scale=1.0" />
      <title>Śvetāśvataropaniṣad (GRETIL)
	</title>
      <style>@font-face {
    font-family: LinuxLibertineDisplay0Regular, times, serif;
    src: url(fonts/LinLibertine_DR.woff);
}
* {box-sizing: border-box;}
body {background-color: #FFFFFF; font-family: 'LinuxLibertineDisplayORegular'; font-weight: normal; font-style: normal; font-size: 18px; padding: 20px 100px 20px; width: 1600px;}

ul {list-style: circle;}

ul.dash {list-style: none; margin-left: .5em; padding-left: .5em;}
ul.dash > li:before {display: inline-block; content: "–"; width: 1em; margin-left: 0em;}

a:link {color: black; text-decoration: underline;}
a:visited {color: black; text-decoration: underline;}
a:hover {color: black; text-decoration: none;}
a:active {color: black; text-decoration: underline;}

p {padding-left: .5em; padding-right: .5em;}

h4 {margin-bottom: 0px;}
mark {background-color: #FFFFCC;}
q:before {content: "»";}
q:after {content: "«";}

.noindent {padding: 0px;}
.comm {padding-left: 1em; padding-right: 1em;}
.app {width: 80%; text-align: right; font-size: 14px; padding-left: 1em;}
.lem {display:inline-block;}
.ref {font-size: 14px; padding: inherit;}
.lb {font-weight: bold; font-size: 14px;}
.lb:before {content: "["}
.lb:after {content: "]"}
.pb {font-weight: bold; font-size: 14px;}
.pb:before {content: " ["}
.pb:after {content: "] "}
.note {font-weight: bold; font-size: 14px;}
.note:before {content: " ["}
.note:after {content: "] "}
.subhead {font-weight: bold; font-size: 14px;}
.appnote {font-size: 14px;}
.appnote:before {content: " ["}
.appnote:after {content: "] "}
.hi {font-style: italic}
.sic:before {content: "†"}
.sic:after {content: "†"}
.corr {color: #008000;}
.supplied {color: #1E90FF;}
.surplus {color: #ff3333;}
.unclear {color: #D2B48C;}

/* custom renditions */
.b, .bf, .textbf, .bold {font-weight: bold}
.i, .it, .textit, .italic {font-style: italic}
.u, .underline {text-decoration: underline}
.blue {color: #0000e6;}
.red {color: #b30000;}

.row:after {content: ""; display: table; clear: both;}
.column {float: left; width: 50%; padding-left: .5em; padding-right: .5em;}
.analysis {font-size: 14px; color: #0066ff; padding-left: .5em; padding-right: .5em; padding-top: .1em;}
.analysis:before {content: "["}
.analysis:after {content: "]"}

div.wapp:hover  span.lem {background-color: #FFFFCC;}

@media screen and (max-width: 800px) {
    body {font-size: 16px;}
    .column {width: 100%;}
    .analysis {width: 100%;}
}

@media screen and (max-width: 1200px) {
    body {padding: 10px;}
    .app {width: 90%;}
}

@media only screen and (max-width: 1600px) {
    body {width: auto; padding: 20px;}
}

#toc_container {background: #f9f9f9 none repeat scroll 0 0; border: 1px solid #aaa; display: table; font-size: 95%; margin-bottom: 1em; padding: 1em; width: auto;}
.toc_title {font-weight: 700; text-align: center;}	  
#toc_container li, #toc_container ul, #toc_container ul li{list-style: outside none none !important; padding-left: .5em;}
</style>
   </head>
   <body>
      <h1>Śvetāśvataropaniṣad</h1>
      <h2>Header</h2>
      <p>
         This file is an html transformation of <a href="http://gretil.sub.uni-goettingen.de/gretil/corpustei/sa_zvetAzvataropaniSad.xml">sa_zvetAzvataropaniSad.xml</a> with a rudimentary header. For a more extensive header please refer to the source
         file.
         </p>
      <p class="noindent"><b>Data entry: </b>S. H.</p>
      <p class="noindent"><b>Contribution: </b>S. H.</p>
      <p class="noindent"><b>Date of this version: </b>2020-07-31</p>
      <h4>
         <if test="fileDesc/sourceDesc/@xml:id" id=""></if>
         	  Source:
         	</h4>
      <ul class="dash">
         <li>the electronic text available from Sanskrit Documents (https://sanskritdocuments.org).</li>
      </ul>
      <p class="noindent"><b>Publisher: </b>Göttingen Register of Electronic Texts in Indian Languages (GRETIL), SUB Göttingen</p>
      <h4>Licence:</h4>
      <p>This e-text was provided to GRETIL in good faith that no copyright rights have been
         infringed.
         	 If anyone wishes to assert copyright over this file, please contact the GRETIL management
         at gretil(at)sub(dot)uni-goettingen(dot)de.
         	 The file will be immediately removed pending resolution of the claim.</p>
      <p><a href="https://creativecommons.org/licenses/by-nc-sa/4.0/">Distributed under a Creative Commons Attribution-NonCommercial-ShareAlike 4.0 International
            License.</a></p>
      <p class="noindent"><b>Interpretive markup: </b>none</p>
      <h4>Notes:</h4>
      <notesStmt xmlns="http://www.tei-c.org/ns/1.0">
         	
         <p xmlns="http://www.w3.org/1999/xhtml">This file has been created by mass conversion of GRETIL's Sanskrit corpus from <a href="http://gretil.sub.uni-goettingen.de/gretil/1_sanskr/1_veda/4_upa/svetu_au.htm">svetu_au.htm</a>. Due to the heterogeneity of the sources the header markup might be suboptimal. For
            the sake of transparency the header of the legacy file is documented in the &lt;note&gt; element below:</p>
         	
         <p xmlns="http://www.w3.org/1999/xhtml">
            	 Svetasvatara-Upanisad (Svetasvataropanisad)
            <br />Based on the electronic text available from "Sanskrit Documents" (http://sanskrit.gde.to).
            <br />
            <br />Input by S. H., proofread by John Manetta
            <br />
            <br />This GRETIL version has been checked against the edition
            <br />by V.P. Limaye and R.D. Vadekar (Eighteen Principal Upanisads, vol. 1,
            <br />Poona 1958), and the electronic version available on TITUS.
            <br />In cases of divergence, preference has usually been given to the printed
            <br />edition.
            <br />
            <br />TEXT WITH PADA MARKERS
            	</p>
         </notesStmt>
      <h4>Revisions:</h4>
      <ul class="dash">
         <li>2020-07-31: TEI encoding by mass conversion of GRETIL's Sanskrit corpus</li>
      </ul>
      <hr />
      <h2>Text</h2>
      <div xml:lang="sa-Latn">
         
         <h3>Śvetāśvatara-Upaniṣad (Śvetāśvataropaniṣad)</h3>
         
         
         <p>oṃ brahmavādino vadanti</p>
         
         
         <div id="d1e593">
            
            
            <h3>prathamo 'dhyāyaḥ</h3>
            
            
            <p id="SvetUp_1.1">
               kiṃkāraṇaṃ brahma kutaḥ sma jātā jīvāmaḥ kena kva ca saṃpratiṣṭhāḥ <br />
               adhiṣṭhitāḥ kena sukhetareṣu vartāmahe brahmavido vyavasthām //
                <span class="ref">SvetUp_1.1</span></p>
            
            
            <p id="SvetUp_1.2">
               kālaḥ svabhāvo niyatir yadṛcchā bhūtāni yoniḥ puruṣeti cintyam <br />
               saṃyoga eṣāṃ na tv ātmabhāvād ātmā hy anīśaḥ sukhaduḥkhahetoḥ //
                <span class="ref">SvetUp_1.2</span></p>
            
            
            <p id="SvetUp_1.3">
               te dhyānayogānugatā apaśyan devātmaśaktiṃ svaguṇair nigūḍhām <br />
               yaḥ kāraṇāni nikhilāni tāni kālātmayuktāny adhitiṣṭhaty ekaḥ //
                <span class="ref">SvetUp_1.3</span></p>
            
            
            <p id="SvetUp_1.4">
               tam ekanemiṃ trivṛtaṃ ṣoḍaśāntaṃ śatārdhāraṃ viṃśatipratyarābhiḥ <br />
               aṣṭakaiḥ ṣaḍbhir viśvarūpaikapāśaṃ trimārgabhedaṃ dvinimittaikamoham //
                <span class="ref">SvetUp_1.4</span></p>
            
            
            <p id="SvetUp_1.5">
               pañcasroto'mbuṃ pañcayonyugravaktrāṃ pañcaprāṇormiṃ pañcabuddhyādimūlāṃ <br />
               pañcāvartāṃ pañcaduḥkhaughavegāṃ pañcāśadbhedāṃ pañcaparvām adhīmaḥ //
                <span class="ref">SvetUp_1.5</span></p>
            
            
            <p id="SvetUp_1.6">
               sarvājīve sarvasaṃsthe bṛhante tasmin haṃso bhrāmyate brahmacakre <br />
               pṛthag ātmānaṃ preritāraṃ ca matvā juṣṭas tatas tenāmṛtatvam eti //
                <span class="ref">SvetUp_1.6</span></p>
            
            
            <p id="SvetUp_1.7">
               udgītam etat paramaṃ tu brahma tasmiṃs trayaṃ svapratiṣṭhākṣaraṃ ca <br />
               atrāntaraṃ brahmavido viditvā līnā brahmaṇi tatparā yonimuktāḥ //
                <span class="ref">SvetUp_1.7</span></p>
            
            
            <p id="SvetUp_1.8">
               saṃyuktam etat kṣaram akṣaraṃ ca vyaktāvyaktaṃ bharate viśvam īśaḥ <br />
               anīśaś cātmā badhyate bhoktṛbhāvāj jñātvā devaṃ mucyate sarvapāśaiḥ //
                <span class="ref">SvetUp_1.8</span></p>
            
            
            <p id="SvetUp_1.9">
               jñājñau dvāv ajāv īśanīśāv ajā hy ekā bhoktṛbhogārthayuktā <br />
               anantaś cātmā viśvarūpo hy akartā trayaṃ yadā vindate brahmam etat //
                <span class="ref">SvetUp_1.9</span></p>
            
            
            <p id="SvetUp_1.10">
               kṣaraṃ pradhānam amṛtākṣaraṃ haraḥ kṣarātmānāv īśate deva ekaḥ <br />
               tasyābhidhyānād yojanāt tattvabhāvād bhūyaś cānte viśvamāyānivṛttiḥ //
                <span class="ref">SvetUp_1.10</span></p>
            
            
            <p id="SvetUp_1.11">
               jñātvā devaṃ sarvapāśāpahāniḥ kṣīnaiḥ kleśair janmamṛtyuprahāṇiḥ <br />
               tasyābhidhyānāt tṛtīyaṃ dehabhede viśvaiśvaryaṃ kevala āptakāmaḥ //
                <span class="ref">SvetUp_1.11</span></p>
            
            
            <p id="SvetUp_1.12">
               etaj jñeyaṃ nityam evātmasaṃsthaṃ nātaḥ paraṃ veditavyaṃ hi kiṃcit <br />
               bhoktā bhogyaṃ preritāraṃ ca matvā sarvaṃ proktaṃ trividhaṃ brahmam etat //
                <span class="ref">SvetUp_1.12</span></p>
            
            
            <p id="SvetUp_1.13">
               vahner yathā yonigatasya mūrtir na dṛśyate naiva ca liṅganāśaḥ <br />
               sa bhūya evendhanayonigṛhyas tadvobhayaṃ vai praṇavena dehe //
                <span class="ref">SvetUp_1.13</span></p>
            
            
            <p id="SvetUp_1.14">
               svadeham araṇiṃ kṛtvā praṇavaṃ cottarāraṇiṃ <br />
               dhyānanirmathanābhyāsād devaṃ paśyen nigūḍhavat //
                <span class="ref">SvetUp_1.14</span></p>
            
            
            <p id="SvetUp_1.15">
               tileṣu tailaṃ dadhanīva sarpir āpaḥ srotaḥsv araṇīṣu cāgniḥ <br />
               evam ātmā ātmani gṛhyate 'sau satyenainaṃ tapasā yo 'nupaśyati //
                <span class="ref">SvetUp_1.15</span></p>
            
            
            <p id="SvetUp_1.16">
               sarvavyāpinam ātmānaṃ kṣīre sarpir ivārpitam <br />
               ātmavidyātapomūlaṃ tad brahmopaniṣatparaṃ tad brahmopaniṣatparam //
                <span class="ref">SvetUp_1.16</span></p>
            
            </div>
         
         <div id="d1e904">
            
            
            <h3>dvitīyo 'dhyāyaḥ</h3>
            
            
            <p id="SvetUp_2.1">
               yuñjānaḥ prathamaṃ manas tatvāya savitā dhiyaḥ <br />
               agner jyotir nicāyya pṛthivyā adhy ābharat //
                <span class="ref">SvetUp_2.1</span></p>
            
            
            <p id="SvetUp_2.2">
               yuktena manasā vayaṃ devasya savituḥ save <br />
               suvargeyāya śaktyā % //
                <span class="ref">SvetUp_2.2</span></p>
            
            
            <p id="SvetUp_2.3">
               yuktvāya manasā devān suvar yato dhiyā divaṃ <br />
               bṛhaj jyotiḥ kariṣyataḥ savitā prasuvāti tān //
                <span class="ref">SvetUp_2.3</span></p>
            
            
            <p id="SvetUp_2.4">
               yuñjate mana uta yuñjate dhiyo viprā viprasya bṛhato vipaścitaḥ <br />
               vi hotrā dadhe vayunāvid eka in mahī devasya savituḥ pariṣṭutiḥ //
                <span class="ref">SvetUp_2.4</span></p>
            
            
            <p id="SvetUp_2.5">
               yuje vāṃ brahma pūrvyaṃ namobhir vi śloka etu pathyeva sūreḥ <br />
               śṛṇvanti viśve amṛtasya putrā ā ye dhāmāni diviyāni tasthuḥ //
                <span class="ref">SvetUp_2.5</span></p>
            
            
            <p id="SvetUp_2.6">
               agnir yatrābhimathyate vāyur yatrādhirudhyate <br />
               somo yatrātiricyate tatra saṃjāyate manaḥ //
                <span class="ref">SvetUp_2.6</span></p>
            
            
            <p id="SvetUp_2.7">
               savitrā prasavena juṣeta brahma pūrvyam <br />
               tatra yoniṃ kṛṇavase nahi te pūrtam akṣipat //
                <span class="ref">SvetUp_2.7</span></p>
            
            
            <p id="SvetUp_2.8">
               trirunnataṃ sthāpya samaṃ śarīraṃ hṛdīndriyāṇi manasā saṃniveśya <br />
               brahmoḍupena pratareta vidvān srotāṃsi sarvāṇi bhayāvahāni //
                <span class="ref">SvetUp_2.8</span></p>
            
            
            <p id="SvetUp_2.9">
               prāṇān prapīḍyeha sa yuktaceṣṭaḥ kṣīne prāṇe nāsikayocchvasīta <br />
               duṣṭāśvayuktam iva vāham enaṃ vidvān mano dhārayetāpramattaḥ //
                <span class="ref">SvetUp_2.9</span></p>
            
            
            <p id="SvetUp_2.10">
               same śucau śarkarāvahnivālukāvivarjite śabdajalāśrayādibhiḥ <br />
               mano'nukūle na tu cakṣupīḍane guhānivātāśrayaṇe prayojayet //
                <span class="ref">SvetUp_2.10</span></p>
            
            
            <p id="SvetUp_2.11">
               nīhāradhūmārkānalānilānāṃ khadyotavidyutsphaṭikāśaśīnām <br />
               etāni rūpāṇi puraḥsarāṇi brahmaṇy abhivyaktikarāṇi yoge //
                <span class="ref">SvetUp_2.11</span></p>
            
            
            <p id="SvetUp_2.12">
               pṛthvyaptejo'nilakhe samutthite pañcātmake yogaguṇe pravṛtte <br />
               na tasya rogo na jarā na mṛtyuḥ prāptasya yogāgnimayaṃ śarīram //
                <span class="ref">SvetUp_2.12</span></p>
            
            
            <p id="SvetUp_2.13">
               laghutvam ārogyam alolupatvaṃ varṇaprasādaḥ svarasauṣṭhavaṃ ca <br />
               gandhaḥ śubho mūtrapurīṣam alpaṃ yogapravṛttiṃ prathamāṃ vadanti //
                <span class="ref">SvetUp_2.13</span></p>
            
            
            <p id="SvetUp_2.14">
               yathaiva bimbaṃ mṛdayopaliptaṃ tejomayaṃ bhrājate tat sudhāntam <br />
               tad vātmatattvaṃ prasamīkṣya dehī ekaḥ kṛtārtho bhavate vītaśokaḥ //
                <span class="ref">SvetUp_2.14</span></p>
            
            
            <p id="SvetUp_2.15">
               yad ātmatattvena tu brahmatattvaṃ dīpopameneha yuktaḥ prapaśyet <br />
               ajaṃ dhruvaṃ sarvatattvair viśuddhaṃ jñātvā devaṃ mucyate sarvapāśaiḥ //
                <span class="ref">SvetUp_2.15</span></p>
            
            
            <p id="SvetUp_2.16">
               eṣa ha devaḥ pradiśo 'nu sarvāḥ pūrvo ha jātaḥ sa u garbhe antaḥ <br />
               sa eva jātaḥ sa janiṣyamānaḥ pratyaṅ janās tiṣṭhati sarvatomukhaḥ //
                <span class="ref">SvetUp_2.16</span></p>
            
            
            <p id="SvetUp_2.17">
               yo devo agnau yo apsu yo viśvaṃ bhuvanam āviveśa <br />
               ya oṣadhīṣu yo vanaspatīṣu tasmai devāya namo namaḥ //
                <span class="ref">SvetUp_2.17</span></p>
            
            </div>
         
         <div id="d1e1228">
            
            
            <h3>tṛtīyo 'dhyāyaḥ</h3>
            
            
            <p id="SvetUp_3.1">
               ya eko jālavān īśata īśanībhiḥ sarvāṃl lokān īśata īśanībhiḥ <br />
               ya evaika udbhave saṃbhave ca ya etad vidur amṛtās te bhavanti //
                <span class="ref">SvetUp_3.1</span></p>
            
            
            <p id="SvetUp_3.2">
               eko hi rudro na dvitīyāya tasthe ya imāṃl lokān īśata īśanībhiḥ <br />
               pratyaṅ janās tiṣṭhati saṃcukocāntakāle saṃsṛjya viśvā bhuvanāni gopāḥ //
                <span class="ref">SvetUp_3.2</span></p>
            
            
            <p id="SvetUp_3.3">
               viśvataścakṣur uta viśvatomukho viśvatobāhur uta viśvataspāt <br />
               saṃ bāhubhyāṃ dhamati saṃ patatrair dyāvābhūmī janayan deva ekaḥ //
                <span class="ref">SvetUp_3.3</span></p>
            
            
            <p id="SvetUp_3.4">
               yo devānāṃ prabhavaś codbhavaś ca viśvādhipo rudro maharṣiḥ <br />
               hiraṇyagarbhaṃ janayāmāsa pūrvaṃ sa no buddhyā śubhayā saṃyunaktu //
                <span class="ref">SvetUp_3.4</span></p>
            
            
            <p id="SvetUp_3.5">
               yā te rudra śivā tanūr aghorāpāpakāśinī <br />
               tayā nas tanuvā śaṃtamayā giriśantābhicākaśīhi //
                <span class="ref">SvetUp_3.5</span></p>
            
            
            <p id="SvetUp_3.6">
               yām iṣuṃ giriśanta haste bibharṣy astave <br />
               śivāṃ giritra tāṃ kuru mā hiṃsīḥ puruṣaṃ jagat //
                <span class="ref">SvetUp_3.6</span></p>
            
            
            <p id="SvetUp_3.7">
               tataḥ paraṃ brahma paraṃ bṛhantaṃ yathānikāyaṃ sarvabhūteṣu gūḍhaṃ <br />
               viśvasyaikaṃ pariveṣṭitāram īśaṃ taṃ jñātvāmṛtā bhavanti //
                <span class="ref">SvetUp_3.7</span></p>
            
            
            <p id="SvetUp_3.8">
               vedāham etaṃ puruṣaṃ mahāntam ādityavarṇaṃ tamasaḥ parastāt <br />
               tam eva viditvāti mṛtyum eti nānyaḥ panthā vidyate 'yanāya //
                <span class="ref">SvetUp_3.8</span></p>
            
            
            <p id="SvetUp_3.9">
               yasmāt paraṃ nāparam asti kiṃcid yasmān nāṇīyo na jyāyo 'sti kiṃcit <br />
               vṛkṣa iva stabdho divi tiṣṭhaty ekas tenedaṃ pūrṇaṃ puruṣeṇa sarvam //
                <span class="ref">SvetUp_3.9</span></p>
            
            
            <p id="SvetUp_3.10">
               tato yad uttarataraṃ yad arūpam anāmayam <br />
               ya etad vidur amṛtās te bhavanti athetare duḥkham evāpiyanti //
                <span class="ref">SvetUp_3.10</span></p>
            
            
            <p id="SvetUp_3.11">
               sarvānanaśirogrīvaḥ sarvabhūtaguhāśayaḥ <br />
               sarvavyāpī sa bhagavāṃs tasmāt sarvagataḥ śivaḥ //
                <span class="ref">SvetUp_3.11</span></p>
            
            
            <p id="SvetUp_3.12">
               mahān prabhur vai puruṣaḥ sattvasyaiṣa pravartakaḥ <br />
               sunirmalām imāṃ prāptim īśāno jyotir avyayaḥ //
                <span class="ref">SvetUp_3.12</span></p>
            
            
            <p id="SvetUp_3.13">
               aṅguṣṭhamātraḥ puruṣo 'ntarātmā sadā janānāṃ hṛdaye saṃniviṣṭaḥ <br />
               hṛdā manīṣā manasābhikḷpto ya etad vidur amṛtās te bhavanti //
                <span class="ref">SvetUp_3.13</span></p>
            
            
            <p id="SvetUp_3.14">
               sahasraśīrṣā puruṣaḥ sahasrākṣaḥ sahasrapāt <br />
               sa bhūmiṃ viśvato vṛtvā atyatiṣṭhad daśāṅgulam //
                <span class="ref">SvetUp_3.14</span></p>
            
            
            <p id="SvetUp_3.15">
               puruṣa evedaṃ sarvaṃ yad bhūtaṃ yac ca bhavyam <br />
               utāmṛtatvasyeśāno yad annenātirohati //
                <span class="ref">SvetUp_3.15</span></p>
            
            
            <p id="SvetUp_3.16">
               sarvataḥpāṇipādaṃ tat sarvato'kṣiśiromukhaṃ <br />
               sarvataḥśrutimal loke sarvam āvṛtya tiṣṭhati //
                <span class="ref">SvetUp_3.16</span></p>
            
            
            <p id="SvetUp_3.17">
               sarvendriyaguṇābhāsaṃ sarvendriyavivarjitaṃ <br />
               sarvasya prabhum īśānaṃ sarvasya śaraṇaṃ suhṛt //
                <span class="ref">SvetUp_3.17</span></p>
            
            
            <p id="SvetUp_3.18">
               navadvāre pure dehī haṃso lelāyate bahiḥ <br />
               vaśī sarvasya lokasya sthāvarasya carasya ca //
                <span class="ref">SvetUp_3.18</span></p>
            
            
            <p id="SvetUp_3.19">
               apāṇipādo javano grahītā paśyaty acakṣuḥ sa śṛṇoty akarṇaḥ <br />
               sa vetti vedyaṃ na ca tasyāsti vettā tam āhur agryaṃ puruṣaṃ mahāntam //
                <span class="ref">SvetUp_3.19</span></p>
            
            
            <p id="SvetUp_3.20">
               aṇor aṇīyān mahato mahīyān ātmā guhāyāṃ nihito 'sya jantoḥ <br />
               tam akratuṃ paśyati vītaśoko dhātuprasādān mahimānam īśam //
                <span class="ref">SvetUp_3.20</span></p>
            
            
            <p id="SvetUp_3.21">
               vedāham etam ajaraṃ purāṇaṃ sarvātmānaṃ sarvagataṃ vibhutvāt <br />
               janmanirodhaṃ pravadanti yasya brahmavādino hi pravadanti nityam //
                <span class="ref">SvetUp_3.21</span></p>
            
            </div>
         
         <div id="d1e1636">
            
            
            <h3>caturtho 'dhyāyaḥ</h3>
            
            
            <p id="SvetUp_4.1">
               ya eko 'varṇo bahudhā śaktiyogād varṇān anekān nihitārtho dadhāti <br />
               vi caiti cānte viśvam ādau sa devaḥ sa no buddhyā śubhayā saṃyunaktu //
                <span class="ref">SvetUp_4.1</span></p>
            
            
            <p id="SvetUp_4.2">
               tad evāgnis tad ādityas tad vāyus tad u candramāḥ <br />
               tad eva śukraṃ tad brahma tad āpas tat prajāpatiḥ //
                <span class="ref">SvetUp_4.2</span></p>
            
            
            <p id="SvetUp_4.3">
               tvaṃ strī tvaṃ pumān asi tvaṃ kumāra uta vā kumārī <br />
               tvaṃ jīrṇo daṇḍena vañcasi tvaṃ jāto bhavasi viśvatomukhaḥ //
                <span class="ref">SvetUp_4.3</span></p>
            
            
            <p id="SvetUp_4.4">
               nīlaḥ pataṅgo harito lohitākṣas taḍidgarbha ṛtavaḥ samudrāḥ <br />
               anādimāṃs tvaṃ vibhutvena vartase yato jātāni bhuvanāni viśvā //
                <span class="ref">SvetUp_4.4</span></p>
            
            
            <p id="SvetUp_4.5">
               ajām ekāṃ lohitaśuklakṛṣṇāṃ bahvīḥ prajāḥ sṛjamānāṃ sarūpāḥ <br />
               ajo hy eko juṣamāṇo 'nuśete jahāty enāṃ bhuktabhogām ajo 'nyaḥ //
                <span class="ref">SvetUp_4.5</span></p>
            
            
            <p id="SvetUp_4.6">
               dvā suparṇā sayujā sakhāyā samānaṃ vṛkṣaṃ pariṣasvajāte <br />
               tayor anyaḥ pippalaṃ svādv atty anaśnann anyo abhicākaśīti //
                <span class="ref">SvetUp_4.6</span></p>
            
            
            <p id="SvetUp_4.7">
               samāne vṛkṣe puruṣo nimagno anīśayā śocati muhyamānaḥ <br />
               juṣṭaṃ yadā paśyaty anyam īśaṃ asya mahimānam iti vītaśokaḥ //
                <span class="ref">SvetUp_4.7</span></p>
            
            
            <p id="SvetUp_4.8">
               ṛco akṣare parame vyoman yasmin devā adhi viśve niṣedhuḥ <br />
               yas tan na veda kim ṛcā kariṣyati ya it tad vidus ta ime samāsate //
                <span class="ref">SvetUp_4.8</span></p>
            
            
            <p id="SvetUp_4.9">
               chandāṃsi yajñāḥ kratavo vratāni bhūtaṃ bhavyaṃ yac ca vedā vadanti <br />
               asmān māyī sṛjate viśvam etat tasmiṃś cānyo māyayā saṃniruddhaḥ //
                <span class="ref">SvetUp_4.9</span></p>
            
            
            <p id="SvetUp_4.10">
               māyāṃ tu prakṛtiṃ vidyān māyinaṃ tu maheśvaraṃ <br />
               tasyāvayavabhūtais tu vyāptaṃ sarvaṃ idaṃ jagat //
                <span class="ref">SvetUp_4.10</span></p>
            
            
            <p id="SvetUp_4.11">
               yo yoniṃ-yonim adhitiṣṭhaty eko yasminn idaṃ saṃ ca vi caiti sarvam <br />
               tam īśānaṃ varadaṃ devam īḍyaṃ nicāyyemāṃ śāntim atyantam eti //
                <span class="ref">SvetUp_4.11</span></p>
            
            
            <p id="SvetUp_4.12">
               yo devānāṃ prabhavaś codbhavaś ca viśvādhiko rudro maharṣiḥ <br />
               hiraṇyagarbhaṃ paśyata jāyamānaṃ sa no buddhyā śubhayā saṃyunaktu //
                <span class="ref">SvetUp_4.12</span></p>
            
            
            <p id="SvetUp_4.13">
               yo devānām adhipo yasmiṃl lokā adhiśritāḥ <br />
               ya īśe asya dvipadaś catuṣpadaḥ kasmai devāya haviṣā vidhema //
                <span class="ref">SvetUp_4.13</span></p>
            
            
            <p id="SvetUp_4.14">
               sūkṣmātisūkṣmaṃ kalilasya madhye viśvasya sraṣṭāram anekarūpaṃ <br />
               viśvasyaikaṃ pariveṣṭitāraṃ jñātvā śivaṃ śāntim atyantam eti //
                <span class="ref">SvetUp_4.14</span></p>
            
            
            <p id="SvetUp_4.15">
               sa eva kāle bhuvanasya goptā viśvādhipaḥ sarvabhūteṣu gūḍhaḥ <br />
               yasmin yuktā brahmarṣayo devatāś ca tam evaṃ jñātvā mṛtyupāśāṃś chinatti //
                <span class="ref">SvetUp_4.15</span></p>
            
            
            <p id="SvetUp_4.16">
               ghṛtāt paraṃ maṇḍam ivātisūkṣmaṃ jñātvā śivaṃ sarvabhūteṣu gūḍhaṃ <br />
               viśvasyaikaṃ pariveṣṭitāraṃ jñātvā devaṃ mucyate sarvapāśaiḥ //
                <span class="ref">SvetUp_4.16</span></p>
            
            
            <p id="SvetUp_4.17">
               eṣa devo viśvakarmā mahātmā sadā janānāṃ hṛdaye saṃniviṣṭaḥ <br />
               hṛdā manīṣā manasābhikḷpto ya etad vidur amṛtās te bhavanti //
                <span class="ref">SvetUp_4.17</span></p>
            
            
            <p id="SvetUp_4.18">
               yadātamas tan na divā na rātrir na san na cāsac chiva eva kevalaḥ <br />
               tad akṣaraṃ tat savitur vareṇyaṃ prajñā ca tasmāt prasṛtā purāṇī //
                <span class="ref">SvetUp_4.18</span></p>
            
            
            <p id="SvetUp_4.19">
               nainam ūrdhvaṃ na tiryañcaṃ na madhye parijagrabhat <br />
               na tasya pratimā asti yasya nāma mahad yaśaḥ //
                <span class="ref">SvetUp_4.19</span></p>
            
            
            <p id="SvetUp_4.20">
               na saṃdṛśe tiṣṭhati rūpam asya na cakṣuṣā paśyati kaścanainaṃ <br />
               hṛdā hṛdisthaṃ manasā ya enam evaṃ vidur amṛtās te bhavanti //
                <span class="ref">SvetUp_4.20</span></p>
            
            
            <p id="SvetUp_4.21">
               ajāta ity evaṃ kaścid bhīruḥ prapadyate <br />
               rudra yat dakṣiṇaṃ mukham tena māṃ pāhi nityam //
                <span class="ref">SvetUp_4.21</span></p>
            
            
            <p id="SvetUp_4.22">
               mā nas toke tanaye mā na āyuṣi mā no goṣu mā no aśveṣu rīriṣaḥ <br />
               vīrān mā no rudra bhāmito vadhīr haviṣmantaḥ sadam it tvā havāmahe //
                <span class="ref">SvetUp_4.22</span></p>
            
            </div>
         
         <div id="d1e2062">
            
            
            <h3>pañcamo 'dhyāyaḥ</h3>
            
            
            <p id="SvetUp_5.1">
               dve akṣare brahmapare tv anante vidyāvidye nihite yatra gūḍhe <br />
               kṣaraṃ tv avidyā hy amṛtaṃ tu vidyā vidyāvidye īśate yas tu so 'nyaḥ //
                <span class="ref">SvetUp_5.1</span></p>
            
            
            <p id="SvetUp_5.2">
               yo yoniṃ yonim adhitiṣṭhaty eko viśvāni rūpāṇi yonīś ca sarvāḥ <br />
               ṛṣiṃ prasūtaṃ kapilaṃ yas tam agre jñānair bibharti jāyamānaṃ ca paśyet //
                <span class="ref">SvetUp_5.2</span></p>
            
            
            <p id="SvetUp_5.3">
               ekaikaṃ jālaṃ bahudhā vikurvann asmin kṣetre saṃharaty eṣa devaḥ <br />
               bhūyaḥ sṛṣṭvā patayas tatheśaḥ sarvādhipatyaṃ kurute mahātmā //
                <span class="ref">SvetUp_5.3</span></p>
            
            
            <p id="SvetUp_5.4">
               sarvā diśa ūrdhvam adhaś ca tiryak prakāśayan bhrājate yad vānaḍvān <br />
               evaṃ sa devo bhagavān vareṇyo yonisvabhāvān adhitiṣṭhaty ekaḥ //
                <span class="ref">SvetUp_5.4</span></p>
            
            
            <p id="SvetUp_5.5">
               yac ca svabhāvaṃ pacati viśvayoniḥ pācyāṃś ca sarvān pariṇāmayed yaḥ <br />
               sarvam etad viśvam adhitiṣṭhaty eko guṇāṃś ca sarvān viniyojayed yaḥ //
                <span class="ref">SvetUp_5.5</span></p>
            
            
            <p id="SvetUp_5.6">
               tad vedaguhyopaniṣatsu gūḍhaṃ tad brahmā vedate brahmayoniṃ <br />
               ye pūrvaṃ devā ṛṣayaś ca tad vidus te tanmayā amṛtā vai babhūvuḥ //
                <span class="ref">SvetUp_5.6</span></p>
            
            
            <p id="SvetUp_5.7">
               guṇānvayo yaḥ phalakarmakartā kṛtasya tasyaiva sa copabhoktā <br />
               sa viśvarūpas triguṇas trivartmā prāṇādhipaḥ saṃcarati svakarmabhiḥ //
                <span class="ref">SvetUp_5.7</span></p>
            
            
            <p id="SvetUp_5.8">
               aṅguṣṭhamātro ravitulyarūpaḥ saṃkalpāhaṃkārasamanvito yaḥ <br />
               buddher guṇenātmaguṇena caiva ārāgramātro hy avaro 'pi dṛṣṭaḥ //
                <span class="ref">SvetUp_5.8</span></p>
            
            
            <p id="SvetUp_5.9">
               vālāgraśatabhāgasya śatadhā kalpitasya ca <br />
               bhāgo jīvaḥ sa vijñeyaḥ sa cānantyāya kalpate //
                <span class="ref">SvetUp_5.9</span></p>
            
            
            <p id="SvetUp_5.10">
               naiva strī na pumān eṣa na caivāyaṃ napuṃsakaḥ <br />
               yad yac charīram ādatte tena tena sa yujyate //
                <span class="ref">SvetUp_5.10</span></p>
            
            
            <p id="SvetUp_5.11">
               saṃkalpanasparśanadṛṣṭimohair grāsāmbuvṛṣṭyā cātmavivṛddhijanma <br />
               karmānugāny anukramena dehī sthāneṣu rūpāṇy abhisaṃprapadyate //
                <span class="ref">SvetUp_5.11</span></p>
            
            
            <p id="SvetUp_5.12">
               sthūlāni sūkṣmāṇi bahūni caiva rūpāṇi dehī svaguṇair vṛṇoti <br />
               kriyāguṇair ātmaguṇaiś ca teṣāṃ saṃyogahetur aparo 'pi dṛṣṭaḥ //
                <span class="ref">SvetUp_5.12</span></p>
            
            
            <p id="SvetUp_5.13">
               anādyanantaṃ kalilasya madhye viśvasya sraṣṭāram anekarūpaṃ <br />
               viśvasyaikaṃ pariveṣṭitāraṃ jñātvā devaṃ mucyate sarvapāśaiḥ //
                <span class="ref">SvetUp_5.13</span></p>
            
            
            <p id="SvetUp_5.14">
               bhāvagrāhyam anīḍākhyaṃ bhāvābhāvakaraṃ śivaṃ <br />
               kalāsargakaraṃ devaṃ ye vidus te jahus tanum //
                <span class="ref">SvetUp_5.14</span></p>
            
            </div>
         
         <div id="d1e2335">
            
            
            <h3>ṣaṣṭho 'dhyāyaḥ</h3>
            
            
            <p id="SvetUp_6.1">
               svabhāvam eke kavayo vadanti kālaṃ tathānye parimuhyamānāḥ <br />
               devasyaiṣa mahimā tu loke yenedaṃ bhrāmyate brahmacakram //
                <span class="ref">SvetUp_6.1</span></p>
            
            
            <p id="SvetUp_6.2">
               yenāvṛtaṃ nityam idaṃ hi sarvaṃ jñaḥ kālakālo guṇī sarvavidyaḥ <br />
               teneśitaṃ karma vivartate ha pṛthivyāptejo'nilakhāni cintyam //
                <span class="ref">SvetUp_6.2</span></p>
            
            
            <p id="SvetUp_6.3">
               tat karma kṛtvā vinivartya bhūyas tattvasya tattvena sametya yogam <br />
               ekena dvābhyāṃ tribhir aṣṭabhir vā kālena caivātmaguṇaiś ca sūkṣmaiḥ //
                <span class="ref">SvetUp_6.3</span></p>
            
            
            <p id="SvetUp_6.4">
               ārabhya karmāṇi guṇānvitāni bhāvāṃś ca sarvān viniyojayed yaḥ <br />
               teṣām abhāve kṛtakarmanāśaḥ karmakṣaye yāti sa tattvato 'nyaḥ //
                <span class="ref">SvetUp_6.4</span></p>
            
            
            <p id="SvetUp_6.5">
               ādiḥ sa saṃyoganimittahetuḥ paras trikālād akalo 'pi dṛṣṭaḥ <br />
               taṃ viśvarūpaṃ bhavabhūtam īḍyaṃ devaṃ svacittastham upāsya pūrvam //
                <span class="ref">SvetUp_6.5</span></p>
            
            
            <p id="SvetUp_6.6">
               sa vṛkṣakālākṛtibhiḥ paro 'nyo yasmāt prapañcaḥ parivartate 'yaṃ <br />
               dharmāvahaṃ pāpanudaṃ bhageśaṃ jñātvātmastham amṛtaṃ viśvadhāma //
                <span class="ref">SvetUp_6.6</span></p>
            
            
            <p id="SvetUp_6.7">
               tam īśvarāṇāṃ paramaṃ maheśvaraṃ taṃ devatānāṃ paramaṃ ca daivataṃ <br />
               patiṃ patīnāṃ paramaṃ parastād vidāma devaṃ bhuvaneśam īḍyam //
                <span class="ref">SvetUp_6.7</span></p>
            
            
            <p id="SvetUp_6.8">
               na tasya kāryaṃ karaṇaṃ ca vidyate na tatsamaś cābhyadhikaś ca dṛśyate <br />
               parāsya śaktir vividhaiva śrūyate svābhāvikī jñānabalakriyā ca //
                <span class="ref">SvetUp_6.8</span></p>
            
            
            <p id="SvetUp_6.9">
               na tasya kaścit patir asti loke na ceśitā naiva ca tasya liṅgaṃ <br />
               sa kāraṇaṃ karaṇādhipādhipo na cāsya kaścij janitā na cādhipaḥ //
                <span class="ref">SvetUp_6.9</span></p>
            
            
            <p id="SvetUp_6.10">
               yas tantunābha iva tantubhiḥ pradhānajaiḥ svabhāvataḥ <br />
               deva ekaḥ svam āvṛṇoti sa no dadhād brahmāpyayam //
                <span class="ref">SvetUp_6.10</span></p>
            
            
            <p id="SvetUp_6.11">
               eko devaḥ sarvabhūteṣu gūḍhaḥ sarvavyāpī sarvabhūtāntarātmā <br />
               karmādhyakṣaḥ sarvabhūtādhivāsaḥ sākṣī cetā kevalo nirguṇaś ca //
                <span class="ref">SvetUp_6.11</span></p>
            
            
            <p id="SvetUp_6.12">
               eko vaśī niṣkriyāṇāṃ bahūṇām ekaṃ bījaṃ bahudhā yaḥ karoti <br />
               tam ātmasthaṃ ye 'nupaśyanti dhīrās teṣāṃ sukhaṃ śāśvataṃ netareṣāṃ //
                <span class="ref">SvetUp_6.12</span></p>
            
            
            <p id="SvetUp_6.13">
               nityo nityānāṃ cetanaś cetanānām eko bahūnāṃ yo vidadhāti kāmān <br />
               tat kāraṇaṃ sāṃkhyayogādhigamyaṃ jñātvā devaṃ mucyate sarvapāśaiḥ //
                <span class="ref">SvetUp_6.13</span></p>
            
            
            <p id="SvetUp_6.14">
               na tatra sūryo bhāti na candratārakaṃ nemā vidyuto bhānti kuto 'yam agniḥ <br />
               tam eva bhāntam anubhāti sarvaṃ tasya bhāsā sarvam idaṃ vibhāti //
                <span class="ref">SvetUp_6.14</span></p>
            
            
            <p id="SvetUp_6.15">
               eko haṃso bhuvanasyāsya madhye sa evāgniḥ salile saṃniviṣṭaḥ <br />
               tam eva viditvāti mṛtyum eti nānyaḥ panthā vidyate 'yanāya //
                <span class="ref">SvetUp_6.15</span></p>
            
            
            <p id="SvetUp_6.16">
               sa viśvakṛd viśvavid ātmayonir jñaḥ kālakālo guṇī sarvavidyaḥ <br />
               pradhānakṣetrajñapatir guṇeśaḥ saṃsāramokṣasthitibandhahetuḥ //
                <span class="ref">SvetUp_6.16</span></p>
            
            
            <p id="SvetUp_6.17">
               sa tanmayo hy amṛta īśasaṃstho jñaḥ sarvago bhuvanasyāsya goptā <br />
               sa īśe asya jagato nityam eva nānyo hetur vidyata īśanāya //
                <span class="ref">SvetUp_6.17</span></p>
            
            
            <p id="SvetUp_6.18">
               yo brahmāṇaṃ vidadhāti pūrvaṃ yo vai vedāṃś ca prahiṇoti tasmai <br />
               taṃ ha devam ātmabuddhiprakāśaṃ mumukṣur vai śaraṇam ahaṃ prapadye //
                <span class="ref">SvetUp_6.18</span></p>
            
            
            <p id="SvetUp_6.19">
               niṣkalaṃ niṣkriyaṃ śāntaṃ niravadyaṃ nirañjanam <br />
               amṛtasya paraṃ setuṃ dagdhendhanam ivānalam //
                <span class="ref">SvetUp_6.19</span></p>
            
            
            <p id="SvetUp_6.20">
               yadā carmavad ākāśaṃ veṣṭayiṣyanti mānavāḥ <br />
               tadā devam avijñāya duḥkhasyānto bhaviṣyati //
                <span class="ref">SvetUp_6.20</span></p>
            
            
            <p id="SvetUp_6.21">
               tapaḥprabhāvād devaprasādāt brahma ha śvetāśvataro 'tha vidvān <br />
               atyāśramibhyaḥ paramaṃ pavitraṃ provāca samyag ṛṣisaṅghajuṣṭam //
                <span class="ref">SvetUp_6.21</span></p>
            
            
            <p id="SvetUp_6.22">
               vedānte paramaṃ guhyaṃ purākalpe pracoditam <br />
               nāpraśāntāya dātavyaṃ nāputrāyāśiṣyāya vā punaḥ //
                <span class="ref">SvetUp_6.22</span></p>
            
            
            <p id="SvetUp_6.23">
               yasya deve parā bhaktir yathā deve tathā gurau <br />
               tasyaite kathitā hy arthāḥ prakāśante mahātmanaḥ prakāśante mahātmanaḥ //
                <span class="ref">SvetUp_6.23</span></p>
            </div>
         
         </div>
   </body>
</html>